>	Предговор към новото издание

	Неведнъж от появата на книгата преди двайсет и четири години досега се писа, че тя е първият „екологичен“ роман, първият зов за спасяване на застрашената ни биосфера. Самият аз по онова време съвсем не се опитвах да пресметна докъде се простираха размерите на разрушенията, нито мащабите на заплахата.
	През 1956 година бях поканен на вечеря от известния журналист Пиер Лазарев. Някой произнесе думата „екология“. Сред двайсет присъстващи само четирима знаеха смисъла й…
	1980 година. Нека пресметнем извървения път. Силите се организират по цялата земя и начело на стълкновението застава една решителна младеж. Тя най-вероятно не знае името на Морел — пионер в тази борба и герой на моя роман. Има ли някакво значение? Сърцето не се нуждае от имена. И хората винаги са давали най-доброто от себе си, за да съхранят някаква красота в живота. Някаква красота в природата…
	Разположих повествованието си в онова, което през 1956-а все още се наричаше „Френска Екваториална Африка“, защото съм живял там и защото може би не съм успял да забравя каква беше Френска Екваториална Африка, която някога първа се отзова на един добре познат призив срещу унинието и пораженчеството, и защото отказът на моя герой да се покори на несъвършенството да бъдеш човек и на безмилостния жребий, който ни е отреден, се свързваше в съзнанието ми с други легендарни мигове…
	От публикуването на тази творба до днес времената съвсем не са се променили — все така с лекота се разпореждат с народите в името на правото на самоопределение на същите тези народи. Самата поява на „екологичното“ съзнание се сблъсква с онова, което бих нарекъл човешка безчовечност. В момента, докато пиша тези редове, в Зимбабве избиват хиляда и двеста слона, за да защитят поселищата на другите видове… Тук става дума за едно фундаментално противоречие, което ничия мисъл, никоя човешка религия не са съумявали да разрешат.
	Колкото до по-общата, универсалната гледна точка за опазване на природата, тя, разбира се, няма типично африкански характер: отдавна всички ние вием като обезумели. Да си помислиш, че и правата на човека са оцелели досадни отживелици от една отминала геологична епоха — епохата на хуманизма. Така че слоновете в моя роман съвсем не са алегория: те са от плът и кръв, съвсем като правата на човека…
	Държа още веднъж да отправя благодарност към онези, чието приятелство ме подкрепяше с толкова постоянство при тежките условия, в които работих над романа: Клод Етие дьо Боаламбер, към професорите Дж. Е. де Хорн и Рене Ажид, както и към Жан дьо Липковски, Лайт Гудман, Роже Сент-Обен и Анри Опьоно, на когото е посветена тази книга.
@@	1956–1980 г.


>	Първа част

>>	I.

	От зори пътят следваше извивките на хълма през хаоса от бамбук и трева, в който на моменти конят и конникът изчезваха напълно; после отново се подаваше белият шлем, а под него и главата на йезуита с нейния голям гърбав нос, надвиснал над мъжествените иронично присвити устни и очите му с поглед, който подсещаше по-скоро за безбрежните пространства, отколкото за страниците на молитвеника. Огромният му ръст съвсем не съответстваше на размерите на понито кирди, което яздеше; краката образуваха под расото остър ъгъл в прекалено късите за него стремена и на моменти той се люшваше застрашително върху седлото, докато оглеждаше с бързи движения на главата възвишенията Уле, а върху профила му на конкистадор се изписваше някак щастливо изражение. Преди три дни бе напуснал терена, където ръководеше разкопките на белгийския и на френския институт по палеонтология и след като беше пътувал с джип, от четирийсет и осем часа насам следваше на кон своя водач през шубрака към мястото, където се предполагаше, че се намира Сен-Дьони. Водачът не му се бе мяркал от сутринта, но пътят не се разклоняваше, а и от време на време чуваше пред себе си шум от стъпкана трева и потракване на дървени обуща. На моменти задрямваше, от което изпадаше в лошо настроение: не обичаше да си спомня за седемдесетте си години, но умората от седемте часа непрекъсната езда често отклоняваше мислите му към мечтания, чиято сладостна мъглявост осъждаше както религиозната му съвест, така и разума му на учен. Навремени спираше, за да изчака момчето и коня, пренасящ куфара с ръкописите му, с които не се разделяше никога, и няколко интересни находки — резултат от последните му разкопки. Не се намираха високо. Склоновете на хълмовете слизаха полегато; на моменти очертанията им оживяваха и започваха да се движат: слоновете. Небето, както всякога, си оставаше непокътнато, влажно и сияйно, затулено от всичката пот на африканската земя. Дори и птиците сякаш бяха изгубили пътя. Пътеката продължи да се изкачва и на един завой йезуитът видя отвъд хълмовете долината на Ого с нейния гъст и ситно преплетен гъсталак, който не му допадаше и който, мислеше си той, пред величествените екваториални гори беше онова, което е дебелащината на юношеския мъх пред благородството на косите. Смяташе да пристигне към обяд, но едва към два часа изкачи билото на хълма. Там видя палатката на администратора и клекналото пред изтляващия огън момче, заело се да измие тенджерите. Йезуитът провря глава под платнището и зърна задрямалия на походното легло Сен-Дьони. Без да го безпокои, изчака да опънат неговата собствена палатка, изми се, пи чай и поспа малко. Още със събуждането усети умората по цялото си тяло. За момент остана легнал по гръб. Замисли се колко е тъжно да си прекалено стар и че надали му оставаше дълго време, и че без съмнение ще трябва да се задоволи с вече полученото. Когато излезе от палатката си, видя Сен-Дьони да пуши лула, застанал с лице към хълмовете, все още огрени от слънцето, но сякаш вече докоснати от предчувствие за залеза. Беше по-скоро дребен, плешив, обрасъл с безредна брада, носеше очила с метални рамки, които заемаха цялото му изпито лице с изпъкнали скули; тесните му, превити рамене навеждаха на мисълта по-скоро за чиновническа работа, отколкото за задълженията на последния пазител на големите африкански стада. Поговориха малко за общи познати, за слуховете за войни и примирия, след което Сен-Дьони запита отец Тасен за неговите дела и по-точно дали действително след последните му находки в Родезия можеше да се приеме за сигурно, че Африка е истинската люлка на човечеството. Едва тогава йезуитът зададе въпроса си. Сен-Дьони не изглеждаше изненадан, че един виден член на „Христовата дружина“ на седемдесет с репутация сред отците от различните мисии, че се интересува много повече от науката за произхода на човека, отколкото от неговата душа, не се бе поколебал да предприеме двудневно пътуване на кон, за да го разпита за някакво си момиче, чиято красота и младост надали имаха сериозна тежест за учения, свикнал да смята в милиони години и геологични ери. Не само отговори откровено, но и продължи да разказва с нарастваща самозабрава и със странно чувство на облекчение, та по-късно се запита дали отец Тасен не бе дошъл при него единствено, за да му помогне да отхвърли потискащото бреме на самотата и спомените. Йезуитът обаче слушаше безмълвно, с почти сдържана учтивост и ни веднъж не опита да предложи някое от онези утешения, с които религията му тъй справедливо се славеше. Така ги завари нощта, ала Сен-Дьони продължи да говори, като прекъсна разказа си само веднъж, колкото да нареди на момчето Нгола да запали огън, който тутакси прокуди остатъка небе, и то тъй, че им се наложи да се отдалечат за малко, та отново да си възвърнат компанията на хълмовете и звездите.


>>	II.

	— Не, не мога да твърдя, че я познавах истински, само много мислих за нея, а то също е начин да си имаш компания. Тя с положителност не беше откровена с мен и дори не прояви елементарна почтеност: именно заради нея управлението на района, на който много държах, ми беше отнето и ми повериха отговорността за тези големи резервати с африкански стада, като несъмнено прецениха, че поради доверчивостта и наивността, проявени от мен по време на тази история, по` ме бива да се занимавам с животни, отколкото с хора. Не се оплаквам, дори смятам, че въпреки всичко бяха много любезни с мен: можеха да ме екстрадират някъде далече от Африка, а на моята възраст има опасност човек да не преживее определени разриви. Колкото до Морел… За него вече всичко беше казано. Мисля, че бе човек, стигнал в самотата си още по-далече от другите — същински подвиг, казано между другото, защото, отнася ли се за чупене на рекорди по самота, всеки от нас носи сърце на шампион. Често се явява в безсънните ми нощи: с гневния си вид, трите дълбоки бръчки на високото упорито чело, скрито под рошавите коси, с прословутата си чанта в ръка, натъпкана с природозащитнически петиции и манифести, с която той не се разделяше никога. Често чувам гласа му да ми повтаря с просторечен изговор, твърде неочакван за човек, получил — както се казва — образование: „Мно’о просто, кучетата вече не ни стигат. Хората се чувстват страшно сами, имат нужда от компания, имат нужда от нещо по-голямо, по-яко, на което да се опрат и което наистина е в състояние да удържи. Кучетата са недостатъчни, хората имат нужда от слоновете. Така че не желая да посягат на тях…“. Заявява ми го възможно най-сериозно и всеки път удря рязко по приклада на пушката, сякаш за да придаде по-голяма тежест на думите си. Разправяха за Морел, че е бил напълно отчаян от човеците и се видял принуден с оръжие в ръка да защитава от тях една прекомерна чувствителност. Уверяваха най-тържествено, че бил анархист, решен да отиде по-далече от другите, пожелал да скъса не просто с обществото, а със самия човешки род — „воля за разрив“ и „излизане извън пределите на човешкото“ бяха, мисля, най-често използваните от господата изрази. И като че не стигаха тези бабини деветини, ами наскоро в едно-две стари списания, които ми попаднаха подръка във Форт Аршанбо, открих едно особено внушително обяснение. Както изглеждало, слоновете, които Морел защитавал, били напълно символични и дори поетически; бедният човечец мечтаел за един вид резерват в Историята, подобен на нашите африкански резервати, където ловът е забранен и където всичките ни някогашни духовни ценности, глуповати, донейде чудовищни и неспособни за самозащита, и всички наши някогашни права на човека, същински корабокрушенци от една отминала геологична епоха, са съхранени непокътнати, заради едната хубост и заради неделното училище на праправнуците ни — засмя се безгласно Сен-Дьони и поклати глава. — Аз съм дотук. И аз имам нужда да проумявам, но не в такава степен. Най-общо погледнато, когато мисля, страдам повече; въпрос на темперамент… Смятам, че понякога така човек разбира нещата по-добре. Не искайте от мен прекалено задълбочени обяснения. Мога да ви предоставя само няколко отломки, сред които съм и самият аз. За останалото ви имам доверие: разкопките и реконструкциите са ви привични. Остава ми само да добавя, че според вашите трудове еволюцията на нашия вид върви към победила духовност и абсолютна любов и вие говорите за тях като за нещо наближаващо — предполагам, на езика на палеонтологията, доста различен от езика на човешкото страдание, думата „наближаваща“ ще рече някакви си там стотици хиляди години, а на старото християнско понятие за избавление вие придавате научния смисъл на биологичната мутация. Признавам, че не схващам добре какво място би могло да има в подобно грандиозно разбиране за света едно бедно момиче, чието основно предназначение тук, изглежда, беше да задоволява нужди, които не бяха съвсем духовни. Но да оставим настрана Мина… Не отхвърлям скромната, но необходима роля на проститутките в Писанията… Какво обаче място ще отредите във вашите теории и сред колекцията си от забележителности на човек като Хабиб, какъв смисъл ще пожелаете да придадете на безгласния смях, разтърсващ без видима причина по няколко пъти дневно черната му брада, докато наблюдаваше искрящите води на Логон*, полегнал в шезлонга на терасата на „Чадиен“ с моряшка шапка на главата, играещ си непрекъснато с едно от онези хартиени ветрила, които носят пурпурния знак на една американска лимонада, и предъвкващ овлажнената, угаснала пура? Иначе казано, ако сте дошли дотук, за да узнаете причините за този силен смях, двата дни езда няма да се окажат напълно безполезни. Мога да ви предложа собственото си обяснение. Дълго размишлявах по този въпрос, представете си. Случваше ми се дори да се събуждам внезапно в палатката си, съвсем сам пред най-красивата гледка на този свят — имам предвид нощното африканско небе — и да се питам за причините, подтикващи мошеник като Хабиб да се смее с такова безгрижие и такава неподправена радост. Стигнах до извода, че нашият ливанец превъзходно се вписваше в живота и че неговите изблици на доволен смях ознаменуваха техния безупречен съюз, взаимното им разбирателство, сговора им, който никога нищо не ще може да смути, сиреч щастието. Те двамата бяха чудесна двойка. Може би от думите ми ще си направите същия извод, до който достигнаха и някои млади колеги, тоест че Сен-Дьони е заприличал на стар „единак“ — отчужден, сприхав и озлобен — и че „не е вече от нашите“, и че сред дивите зверове в резерватите ни, където администрацията го изпрати с такова благоразумие и загриженост, си е точно на мястото. Но беше трудно все пак да не се удивляваш на здравия и жизнерадостен вид, присъщ на Хабиб, на херкулесовската му сила, на здраво стъпилите му на земята крака, на веселяшките му намигвания, които не бяха отправени конкретно към никого, а сякаш бяха предназначени за самия живот, и познавайки блестящата кариера на тази измет, да не си направиш съответните изводи. И вие, като мен, несъмнено сте го виждали да се разпорежда със съдбата на хотел „Чадиен“ във Фор Лами, в компанията на своето младо протеже Дьо Ври, след като заведението бе сменило за втори или трети път управителя си, а нещата далеч не бяха блестящи. Поне така беше до пристигането на господата Хабиб и Дьо Ври. Те направиха бар, доведоха „барманка“, на терасата над реката уредиха дансинг и за кратко време му придадоха всички външни белези на растящото благополучие, чиито същински източници станаха известни доста по-късно. Дьо Ври изобщо не се занимаваше с него. Рядко го виждаха във Фор Лами. Съвсем очевидно прекарваше по-голямата част от времето си в ловуване. Когато го питаха за отсъствията на неговия съдружник, Хабиб се засмиваше беззвучно, след което сваляше пурата от устните си и с широк жест посочваше реката, блатните птици, пеликаните, които по здрач кацаха на пясъчните дюни, и преструващите се на дънери каймани по отсрещния бряг на Камерун.
	[* Гранична река между Чад и Камерун. — Б.р.]
	— Какво да се прави, милото момче не е кой знае какъв приятел на природата и си прекарва времето да я преследва из всичките й укрития. Най-точното око на земята. Доказа го и в Чуждестранния легион, а днес му се налага да се задоволява с по-скромен дивеч. Спортсмен в истинския смисъл на думата. — Хабиб винаги говореше за съдружника си със смесица от възхита и насмешка, а на моменти дори с омраза; без затруднение се усещаше, че приятелството между двамата мъже представляваше по-скоро подчиненост на някаква тайна връзка, независеща от тяхната воля. Срещнах Дьо Ври един-единствен път, по-точно само се разминахме на пътя близо до Форт Аршанбо. Връщаше се от лов с джипа, който управляваше сам, следван от една камионетка. Беше много кльощав, много изправен, рус и къдрав, с доста красиво лице с нещо пруско в него. Отправи ми светлосин поглед, който ме порази въпреки краткотрайността на срещата ни; пълнеше резервоара от туби, насред самия път, и когато пристигнах, тъкмо привършваше. Спомням си също така, че на коленете си държеше пушка, която ме изненада с красотата си: прикладът й беше инкрустиран със сребро. Потегли, без да отвърне на поздрава ми, като остави камионетката, и аз се спрях да побъбря с шофьора от племето сара, който ми обясни, че се връщат от експедиция в областта Ганда и че „шеф ловувал през цяло време, дори когато дъжд“. Подтикван от някакво неясно любопитство, повдигнах брезентовото покривало на камионетката. Мога да кажа, че намерих каквото търсех. Камионетката беше буквално претъпкана с „трофеи“: бивни, опашки, глави и кожи. Най-озадачаващото нещо обаче бяха птиците. От всички цветове и размери. А хубавичкият господин Дьо Ври със сигурност не събираше музейна колекция, понеже повечето бяха станали на решето от куршуми до степен на неузнаваемост и при всички случаи бяха неизползваеми като наслада за очите. Нашият правилник за ловуване е такъв, какъвто е — не съм аз човекът, които ще се заеме да го защитава — но не съществува разрешително, способно да оправдае причинените от него опустошения. Поразпитах шофьора, който с гордост ми обясни, че „шеф ловува за удоволствие“. Ужасявам се от дребните чернилки, които са сред най-големия ни позор в Африка. Заговорих му на сара и след четвърт час успях да науча достатъчно за спортните подвизи на Дьо Ври, за да му лепна една царска глоба при завръщането си във Фор Лами. Което със сигурност нямаше да промени нищо: има хора, които са винаги готови да платят необходимата цена, за да задоволят най-същностните потребности на душата; това сигурно също ви е известно. Устроих — разбира се, на терасата на „Чадиен“ — една сцена на неговия покровител, като го помолих да поусмири кръвопролитията на младия си приятел. Той се засмя сърдечно:
	— Какво искате, драги, благородна душа, неистова нужда от чистота, оттам и свирепият сблъсък с природата. Не би могло да бъде иначе — един вид непрестанно уреждане на сметки. Член на многобройни ловни дружинки, многократно награждаван, велик ловец, изправен пред Вечността, при това, за голямо щастие, под закрила, без която… — Изсмя се. — Налага му се, значи, да се задоволява с дивеч средна ръка, с дреболии: хипопотами, слонове, птички. Истинският, големият дивеч остава невидим; Той е особено предпазлив. Жалко за такъв точен мерник! Горкото момче сигурно го сънува нощем. Пийнете една лимонада, аз черпя.
	И продължи да си вее, полегнал на неизменния си шезлонг; така го и оставих — беше си вкъщи. Докато се отдалечавах, ми подхвърли:
	— За глобите не се притеснявайте. Колкото е необходимо — толкова. Работите вървят добре.
	А те наистина вървяха добре.
	Обяснението за това благополучие, свръхестествено за запознатите с финансовите горчилки на арендаторите, наемали последователно „Чадиен“, дойде по твърде неочакван начин. Камионът с касите лимонада претърпя злополука източно от Ого — експлодира, което не можеше да се обясни със съдържанието на газ в лимонадата. Стана ясно, че господата Хабиб и Дьо Ври участваха активно в контрабандата с оръжие, която в дълбините на Африка следваше древните пътища на търговците с роби, чиято отправна точка бяха няколкото добре известни бази. Познавате мълчаливите битки, чийто залог е нашият стар континент: ислямът увеличава натиска върху анимистките* племена, в свръхнаселената Азия се надига нова мечта за експанзия, а урокът от безизходната битка, която англичаните водят вече трета година в Кения, не е убягнал никому. Насред всичко това Хабиб се бе разположил още по-удобно, отколкото в шезлонга си, а съдебното му досие, когато се сетиха най-после да го изискат, се оказа същински победен химн на престъпния свят. Но по онова време той вече беше избягал заедно с хубавичкия си съдружник, врага на природата, явно предупреден от някой от мистериозните вестоносци, които в Африка пристигаха винаги навреме, въпреки че никога нищо не издаваше припряност или безпокойство по безизразните лица на някои от арабските търговци, седящи в проветривия полумрак на дюкянчетата си — замечтани и умиротворени, сякаш бяха съвсем встрани от шумотевицата и броженията в този смутен свят. И така, нашите двама господа изчезнаха, преди отново да се появят твърде неочаквано, но като се замисли човек, съвсем естествено, едва в момента, когато звездата на Морел беше в апогея си, за да съберат няколко от последните лъчи на онази земна слава, която така добре се съчетаваше с техния вид красота.
	[* Анимизъм — вярване у първобитните народи, според което всички предмети и явления в природата са одухотворени, имат своя душа. — Б.р.]


>>	III.

	— Във всеки случай именно Хабиб, още щом се сдоби с „Чадиен“ и го превърна с помощта на неона в „кафе-бар — дискотека“, беше споходен от идеята да оживи донейде печалната атмосфера на това място — тя се усещаше най-вече на терасата, гледаща към наежения от самота отвъден бряг на Камерун и към необятното небе, което сякаш бе проектирано според размерите на някое праисторическо животно — та беше го споходила идеята леко да освежи носталгичната атмосфера с едно женско присъствие. Предварително сподели намерението си с редовните посетители и го повтаряше всеки път, колчем седнеше на нечия маса, без да престава да си вее с рекламното ветрило, с което не се разделяше никога и което изглеждаше особено лекомислено в огромната му ръка; сядаше, тупваше ни по рамото, сякаш за да ни ободри и да ни помогне да потраем още малко: грижел се за нас; щял да ни доведе някого; това било част от плана му за преустройство; не някоя курва, забележете; просто нещо мило; той разбирал добре, че на приятелите, особено на тези, които изминавали по петстотин километра, за да излязат от пущинака, им било писнало да се наливат сами пред бутилка с уиски; на тях им била нужна компания. Надигаше се тежко и отиваше да повтори подкупващата си реч на друга маса. Трябва да се отбележи, че успяваше доста добре да създаде атмосфера на любопитно очакване: питахме се с леко съжаление и ирония какъв ли тип момиче щеше да се хване на въдицата му; убеден съм, че сред нас имаше неколцина нещастни глупци — както виждате, не скривам нищо от вас — които тайно се отдаваха на мечтания в своето кътче. Именно така Мина се превърна в тема на разговор и в най-затънтените краища на Чад доста преди да се появи, и времето, необходимо й да се материализира, позволи на някои от нас да отбележат за пореден път, че годините на усамотение в глъбините на саваната са безсилни срещу някои упорити надежди и че е по-лесно да разореш целина от сто хектара през дъждовния период, отколкото да промениш няколкото съкровени кътчета на въображението. До такава степен, че когато един ден тя слезе от самолета с барета, куфар, найлонови чорапи, с едро, впечатляващо тяло и доста безлично лице, ако оставим настрана донейде тревожното й изражение, съвсем понятно, бога ми, при тези обстоятелства, наистина можеше да се каже, че вече бе очаквана. Очевидно Хабиб беше писал в Тунис на свой приятел, притежател на нощното заведение, в което по онова време Мина правела „стриптийз“. Обяснил бе точно какво иска: някое загубено момиче, което да си има всичко, каквото трябва, и то там, където му се полага, за предпочитане русо, което да може да работи на бара и да изпява по нещо, но най-вече да бъде мило с клиентите. Да, необходима му била най-вече някоя послушна женичка — не искал никакви истории, това било най-важното. Не желаел да се разправя с курви — това тук не било бардак — чисто и просто търсел момиче, което от време на време да се показва мило, щом той, Хабиб, му препоръча някое конкретно момче. Съдържателят на заведението в Тунис трябва да е забелязал, че Мина е руса, и да си е спомнил, че е германка с неизрядни документи, което със сигурност беше гаранция за подчинение, и й бе отправил предложението си.
	— И вие приехте просто така, веднага?
	Майор Шолшер й бе задал този въпрос по време на разследването, последвало изчезването на господата Хабиб и Дьо Ври и разкриването на любопитните занимания, на които се бяха отдавали. Бе повикал Мина в кабинета си, за да си изгради мнение доколко са основателни някои обвинения, отправяни срещу нея от Орсини. Разследването се водеше от полицията, но от известно време военните се занимаваха с появата в близост до либийската граница на първите банди от добре въоръжените фелахи, а разклоненията на Хабибовото предприятие в Тунис и другаде заслужаваха най-голямо внимание. Малко хора познаваха граничните райони по-добре от Шолшер, който в продължение на петнайсет години бе кръстосвал пустинята начело на мехаристките дружинки* от Сахара до Зиндер и от Чад до Тибести и когото всички номадски племена поздравяваха отдалече, още щом забележеха на хоризонта пясъчните вихрушки, вдигани от камилите му. За първи път в живота си, от година и половина насам, той заемаше почти чиновнически пост — губернаторът на Чад го бе назначил за специален съветник, обезпокоен от тайния поток съвременни оръжия, залял цялата територия на страната, чак до най-недостъпните горски дебри. Мина пристигна в кабинета на майора, водена от двама стрелци, напълно ужасена от разпита, на който й предстоеше да бъде подложена в дирекция на полицията, и убедена, че ще бъде експулсирана от онова кътче на света, към което, изглежда, бе странно привързана.
	[* Части на френската колониална войска, която язди бързоходни камили (mehari (фр.) — вид бързоходна камила). — Б.пр.]
	— Тук се чувствам добре, ясно ли ви е! — разкрещя се тя, хлипайки, на Шолшер с оня немски акцент, от който неволно правите гримаса. — Сутрин, щом отворя прозореца и видя хилядите птици, накацали по пясъчните брегове на Логон, се чувствам щастлива. Нищо друго не искам… Тук ми е добре, а и къде ли бих могла да отида…
	Не беше в характера на Шолшер да се предава на иронични разсъждения пред лицето на човешката скръб, каквато и да бе тя, но все пак не можа да сподави внезапния си изблик на развеселеност: за първи път в живота му някой възприемаше евентуална забрана за пребиваване във Френска Екваториална Африка като прогонване от земния рай. Което очевидно предполагаше едно… не особено щастливо минало и майорът прояви склонност към състрадание, но нищо повече. Веднага успя да схване, че Мина не знаеше нищо за тайната дейност на своя работодател, на когото служеше като фасада, отклоняващ вниманието параван, подобно на всичко останало в превъзходното му творение „Чадиен“: двете палми — джуджета в сандъците на терасата, търговията с лимонада, фонографът, издрасканите плочи и немногобройните двойки, които излизаха вечер на дансинга. Помоли да й донесат кафе и сандвич — беше я вдигнал от леглото в пет часа сутринта и не й бе задал нито един въпрос, а тя непрекъснато се опитваше нещо да обясни с тревожен поглед, уморено лице, едновременно пламенно и смирено, гласът й на моменти се извисяваше до крясък от горещо желание да й повярват. Може би беше прочела в очите на Шолшер благоразположение, каквото явно рядко бе срещала в мъжките погледи, а най-вероятно изпитваше потребност от съчувствие. Държала на всяка цена да каже всичко, което знаела — настояваше тя — в действителност нямало нищо, за което да се упреква и не искала над нея да тегне каквото и да било подозрение. Много добре разбирала, че е заподозряна. И действително, човек би могъл да се запита как така бе пуснала котва чак в Чад, тя, някаква германка с документи, които дори не бяха редовни… Но оттук до обвинението, че е помагала на трафиканти на оръжие, че е злоупотребявала с гостоприемството във Фор Лами, щом като няма никакво друго убежище… Ръцете й трепереха, сълзите отново рукнаха по страните й. Шолшер се наведе и меко положи ръка на рамото й.
	— О, хайде — каза той — никой не ви обвинява. Само ми кажете защо дойдохте в Чад и как именно се запознахте с Хабиб.
	Тя повдигна лице с кърпа на носа и го изгледа продължително и колебливо, като че ли решаваше дали може да направи подобно признание пред него. Дошла в Чад — започна да обяснява тя — понеже не издържала повече, изпитвала такава нужда от топлина… И понеже… обичала животните… Да, добре разбирала, че подобно обяснение току-виж се окаже твърде неубедително, но какво друго да направи: такава била истината. Шолшер не прояви нито изненада, нито скептицизъм. Не бе за чудене, че едно човешко същество се нуждаеше от топлина и приятелство. Но клетницата трябва да е била лишена от всичко, за да се задоволи с топлината на африканската земя и приятелството на няколкото опитомени животни и да не закопнее за едно друго чудо — мяркащите се понякога на хоризонта огромни стада слонове. В това имаше известна проява на скромност, към която му бе невъзможно да остане безразличен. Прецени я като напълно беззащитна и още по-изгубена на тази земя от останалите номади, които му беше отредено да среща.
	— А Хабиб?
	Да, тя била готова да изясни и този въпрос. Но по-добре било да се върне няколко години назад. Родителите й били убити при една бомбардировка на Берлин, когато била на шестнайсет, и отишла да живее при някакъв чичо, с който семейството не се срещало. При все това той се погрижил за нея, когато останала сама; осенила го идеята да я прати да пее в един нощен бар, въпреки че според собственото й признание никога не е имала глас. И така, в продължение на година тя се представяла в „Капеле“: войната вече изглеждала загубена и мъжете имали нужда от жени. После руснаците превзели столицата и тя била сполетяна от съдбата на много други берлинчанки. Това продължило дни наред, преди да се прекратят сраженията и командването да въведе ред сред войсковите си части. После… Тя му се стори притеснена, сякаш се чувстваше виновна, и се загледа за няколко мига през прозореца. После й се случило нещо неочаквано. Влюбила се в един руски офицер. Отново прекъсна разказа си и погледна Шолшер смирено, като че ли му искаше прошка. О, разбирала много добре какво си мислел той. Казвали й го в очите. Руснак? — възкликвали. — Как е могла да се влюби в руснак, след всичко, което я сполетяло. Тя вдигна рамене с леко раздразнение. Националността, разбира се, нямала никакво значение. Но нейните съотечественици не преставали да й отправят нескончаемите си упреци. На улицата съседите я подминавали, без да я поздравяват, и отвръщали поглед. Когато я срещали сама, по-смелите изричали на глас какво мислят за нея. Как е могла да се влюби в мъжа, който, така да се каже, пръв от поделението си бил минал през нея? Според мен хората, които разсъждавали по подобен начин, говорели в преносен смисъл, но тя, изглежда, го приемала буквално. Не било съвсем сигурно — обясни тя на Шолшер с топлота. — Разбира се, възможно било все пак да се е случило. Разговаряла с Игор — така се казвал офицерът — един-два пъти, но и двамата не си спомняли нищо, а и — честно! — това им било напълно безразлично. На него му се било случило да влезе в една от къщите: бил на фронта от три години, семейството му било разстреляно от немците, а и бил леко пиян; колкото до нея, тя не си спомняла лицата: в съзнанието й се запечатали завинаги единствено катарамите на коланите. А и за мъжете не можело да се съди по сексуалното им поведение, още по-малко в разгара на битката, когато силите им били на привършване… Тя повторно вдигна очи към Шолшер, но майорът не каза нищо, защото нямаше какво да каже… Тя продължи да му разказва за своя Игор. Харесал й веднага, в лицето му имало нещо весело, нещо симпатично, както при много руснаци и американци… и французи, разбира се, побърза да добави тя малко неумело. Била го срещнала в къщата на чичо си, партерът бил иззет от армията; той я ухажвал свенливо, носел й цветя, делял с нея дажбите си храна… Една вечер най-после непохватно я целунал по бузата — тя се засмя, докосна страната си с длан и я задържа там, на мястото на онази първа целувка.
	— Това беше първата ми целувка — каза тя и отново вдигна светлия си поглед към Шолшер.


>>	IV.

	Сен-Дьони прекъсна разказа си и пое дълбоко въздух, като че ли бе усетил внезапна нужда от цялата свежест на нощта.
	— В края на краищата — отбеляза — предполагам, че има неща, които нищо не може да унищожи и които завинаги остават непокътнати. Наистина да повярваш, че никога нищо не може да сполети хората. Победата при този вид е трудна.
	Йезуитът се наведе към огъня, взе една клонка и я доближи до цигарата си. За секунди светлинките пробягнаха по дългите му бели коси, расото и костеливото му лице, дялано сякаш с брадва, подобно на каменните скулптури, чиито останки преследваше неуморно в земните дълбини. Откакто бе паднала нощта, той сякаш бе посветил цялото си внимание на звездите и Сен-Дьони му беше благодарен за погледа, който като че проповядваше непричастност и тръгваше да прехвърля в небето едно по едно зърната от броеницата на безкрая.
	— Да, отче, безспорно имате основание да ме приканвате към отказ от всичко това. Признавам, че ми е много по-трудно да говоря, отколкото да ви разпитвам; но нощите, дори най-звездните, предлагат единствено красота и никакви отговори. Нека обаче се върнем на Мина, защото очевидно на нея дължим появата насред областта Уле, сред хълмовете на този резерват за слонове, за който отсега нататък отговарям аз, на един виден член на „Христовата дружина“, у когото досега като че ли единствено праисторическите разкопки предизвикваха земно любопитство. А може би Славната дружина е получила молба за разследване и ви е натоварила да съберете сведения: какво ли не се говори за йезуитите! — Той се засмя в брадата си, а отец Тасен учтиво се усмихна в отговор. — Нека тогава се върнем на Мина. Каза, че в продължение на шест месеца живяла в пълно щастие, после офицерът бил прехвърлен. Обаче нито тя, нито той се били погрижили за подобен евентуален обрат на нещата, всъщност предсказуем. Но щастието им се отличавало с онова съвършенство, изключващо всякакво безпокойство за края. Офицерът имал на разположение четирийсет и осем часа, за да вземе мерки и той ги взел незабавно. Решил да дезертират и заедно с нея да преминат във френската зона. Тя обясни, че избрали френската зона, защото французите имали репутацията на хора, проявяващи повече разбиране към любовни истории. Очевидно им били необходими някакви доверени лица. Направили огромната грешка да посветят чичото в плановете си. Той им се сторил предопределеният да им помогне човек, тъй като бил затънал до гуша в незаконни сделки. Скрил Игор у един приятел, а после го издал на руската милиция. Било невъзможно да се узнаят конкретните мотиви, подтикнали го да постъпи така. Може би от патриотизъм — все пак руските офицери ставали с един по-малко — или пък напротив, от желание да подобри отношенията си с руските власти, или пък поради плътски желания към нея… Последната забележка направи мимоходом, без сякаш ни най-малко да се усъмни какъв свят от пропасти оставя да зеят след нея. Шолшер не трепна. Продължаваше да пуши лулата си — просто я обхващаше с пръсти, за да почувства по-добре приятелската й топлинка в извивката на дланта си. Възможно е впрочем по онова време окончателното му решение вече да е било взето — решението, което предизвика такава почуда сред всичките му познати, с изключение на Хаас, който, трябва да отбележа, го предвиждаше открай време.
	— Всички тези бивши мехаристи мислят единствено за отец Дьо Фуко* — казваше той при редките си и кратки престои във Фор Лами — и Шолшер не прави изключение.
	[* Шарл Йожен дьо Фуко, виконт (1858–1916), френски офицер и изследовател. През 1886 г. напуска армията и влиза в ордена на трапистите или реформирания през 1664 г. цистерциански орден — Б.пр.]
	— Накратко — продължи тя с въздишка. — Игор беше задържан и никога повече не чух да се говори за него.
	Колкото до нея, върнали я в „Капеле“. Отсъствието й струвало осем дни от заплатата. Освен това пак отишла да живее при чичо си. По онова време било почти невъзможно да намериш жилище сред руините на Берлин и й се струвало съвсем естествено да се нанесе отново в стаята си. А и всичко й било безразлично. Благодарение на връзките си чичото лесно си набавял въглища, а и ако все още му оставало нещо, това бил ужасът от студа. Но тя трудно понасяла атмосферата в Берлин. Мечтаела да избяга и да заживее някъде далече, много далече, под някои по-благодатни небеса. Сърцето й се свивало при вида на всеки руски войник. Навярно й липсвали витамини, защото имала чувството, че ще пукне от студ. Вероятно, каза тя на Шолшер, в желанието си да бъде справедлив и да отдаде всекиму дължимото, чичо й се държал много мило с нея, бил сложил в нейната стая голяма печка, която горяла ден и нощ. Но тя мечтаела да отиде да живее в Италия или във Франция: през войната войниците, които се връщали оттам, й разказвали често с ентусиазъм за тях и й показвали снимки с портокалови дръвчета, синьо море и мимози. Като в песента:
P>
	Kennst Du das Land, wo die Citronen blühen,
	Im dunkeln Laub die Goldorangen glühen,
	Ein sanfter Wind vom blauen Himmel weht,
	Die Myrthe still und hoch der Lorbeer steht.
	Kennst Du es wohl?
	Dahin, dahin,
	Möcht ich mit Dir,
	O mein Geliebter, ziehen.*
	[* Знаеш ли тази страна, където цитруси цъфтят
	и в тъмнината златни портокали греят,
	където вятър свеж се лее от синьото небе
	и над мимозите безмълвни мирти се люлеят?
	Познаваш ли я ти?
	Натам, натам
	искам с теб,
	мой любими, да потегля.]
P$
	Често пеела този куплет от „Миньон“* пред публиката до деня, в който в самия край на войната някакъв офицер от СС не слязъл на сцената и не й ударил плесница; после я разпитвали в Гестапо с обвинението, че изпълнявала песните си със саркастична интонация заради загубите на немската армия по Средиземноморието. Тогава тя започнала да търси ангажименти на юг и говорила с всички военни от окупационните части. В крайна сметка пианистът от „Капеле“ й помогнал да осъществи своята мечта. Бил участвал в тунизийската кампания с „Африканския корпус“ и на минаване оттам се свързал със съдържателя на един нощен бар: бил сигурен, че ще успее да й издейства нещо. Най-трудно се оказало набавянето на необходимите документи: там отишли всичките й спестявания, но — слава богу! — с малко късмет три месеца по-късно пристигнала в Тунис, за да изпълнява своя номер със стриптийз в „Пание фльори“. Останала там една година и била, кажи-речи, доволна, въпреки зимата — по-студена, отколкото допускала — и клиентите, които непрекъснато й досаждали. Но странно нещо, не я напускало желанието да избяга, да замине още по-далече, без значение къде. Внезапно се засмя и погледна Шолшер.
	[* „Миньон“ (1866) на Амброаз Тома по „Вилхелм Майстер“ на Гьоте. Героинята е символ на носталгията по Юга. — Б.пр.]
	— Ще кажете, че все съм недоволна. Но то си е така. Някаква смътна потребност, някакво желание вече да не съм тук…
	Една вечер съдържателят на бара, един дебел тунизиец, който се държал много мило с нея — а не обичал жените — я повикал настрани и я запитал дали за нея ще представлява интерес да работи като барманка в някакъв хотел във Фор Лами. Трябвало да се грижи за бара и от време на време да изпява по нещо — не било необходимо да има хубав глас — и най-вече трябвало да бъде любезна с клиентите. Не, не било от този род заведения, отвърнал той снизходително на въпроса, който тя веднага му поставила. Напротив, на онова място всичко било наред. Просто в Чад имало много самотни мъже, които идвали от саваната и имали нужда от компания. Тя знаела, че Фор Лами е далече, на другия край на пустинята, в сърцето на Африка — един различен свят. Най-после можела да задоволи своята потребност от топлина: дори в Тунис настъпвали мигове, когато вече не издържала. Ето така, без да й е много ясно как, един прекрасен ден се озовала на терасата на „Чадиен“, откъдето сутрин можела да наблюдава по пясъчните брегове стотици птици — първото, което правела веднага щом се събудела: втурвала се да гледа птиците. Грижела се за бара и дансинга и противно на първоначалните й опасения Хабиб никога не поискал от нея да преспи с когото и да било, освен един-единствен път, поправи се бързо тя и беше очевидно, че напълно го бе забравила. Шолшер не я запита нищо, но без да губи време, тя даде пояснения. Да, веднъж Хабиб дошъл в бара и й подхвърлил: „Ако Сандро те помоли, ще му кажеш да“. И господин Сандро наистина я помолил и тя, разбира се, му казала да. После замълча за миг и понеже Шолшер не каза нищо, повдигна малко предизвикателно поглед към него и сви рамене:
	— Аз, знаете ли, вече не обръщам внимание на тези физиологични подробности. Те са без значение.
	Не уточни кое има значение.


>>	V.

	— Сандро имаше транспортна фирма, която обслужваше краищата, където големите компании отказваха да изпращат камионите си, загрижени да не използват колите си по черните пътища, за които сериозните хора знаеха, че са непроходими понякога до шест месеца годишно, и по които само няколко вехти военни камиона намираха края на дните си. Систематично бе проучвал тази пътна мрежа, напълно пренебрегвана от шофьорите на големите компании, твърде процъфтяващи, за да се занимават с подобни дреболии, и първоначално съвсем сам поемаше трудностите по товаренето и кормуването на единственото си рено-булдог, което беше купил на старо, а три години по-късно се озова в зенита на възхода си, начело на предприятие от двайсет и пет камиона, които на практика държаха монопола над второстепенните пътища и се славеха, че с всяка изминала година навлизат все по-дълбоко в саваната, докато камионите на португалците и на въглищната компания изчакваха предпазливо докладите на експертите си за състоянието на новите пътища и за възможния търговски приход от тях. Шолшер схващаше очевидния интерес на Хабиб „да бъде добър“ със собственика на предприятието, въпреки че му бе плащал с десет процента по-скъпо на километър и рядко бе изпитвал колебание дали да отправи стоката си на път, откъдето водата току-що се беше отдръпнала, а мостовете не бяха проверявани от предишния сезон. Доста често се срещаха шофьори, стоящи замислени вече втори ден насред „потопото“ пред някои поток, „който не беше тук последния път, като минавах“, или затънали до предното стъкло в кал, пред която и слънцето, изглежда, се стъписваше. Но драгоценната пратка въпреки всичко пристигаше на местоназначението си, и то през годишно време, когато никой друг собственик на камиони не рискуваше да достигне племената, смятани за недостъпни по какъвто и да било път — дибуните от Камерун, крейхите от покрайнините на Судан и дори племената уле. Едно подобно „отваряне“ към саваната очевидно беше особено ценно за Хабиб, който по този начин беше сигурен, че доставките му с щемпела на същата американска лимонада, вече украсяващ неизменното му ветрило, щяха да пристигнат благополучно при някой арабски или азиатски търговец в затънтените краища на Африка, а за него откривателският дух на човек като Сандро бе извор на искрена възхита и задоволство. Марсилецът беше в пълно неведение за естеството на някои от поверените му товари, докато един ден негова кола не експлодира при най-обикновено обръщане в канавка — като се има предвид колко отдалечено беше мястото на злополуката, на полицията й бяха необходими две седмици, за да започне да си задава някои въпроси, обаче още същия ден, нищо че бяха останали във Фор Лами, господата Хабиб и Дьо Ври бяха платили скъпо и прескъпо на собственика на камиона за смъртта на неговия шофьор от племето маса. И на мига се бяха озовали вече далече и всичко, а Сандро успя единствено да информира Мина, чието очевидно неведение и уплаха го бяха обезсърчили напълно. Тя наистина изобщо не бе виждала Хабиб преди пристигането си във Фор Лами — за доказателство послужи фактът, че й се бе наложило да му изпрати снимката си — и дори през ум не й бе минавало да ходи във Френска Екваториална Африка чак до деня, в който съдържателят на заведението в Тунис не й беше предложил.
	— И вие приехте, ей така, веднага?
	Да, приела без колебание. Била слушала да се говори за Чад още като невръстно момиченце — баща й преподавал естествена история в някаква гимназия; последното сведение поднесла особено настоятелно, сякаш да подчертае, че и в нейния живот е имало по-добри времена. Знаела, че се намира далече, много далече от всичко, в един все още непокътнат район на Африка, и веднага се сетила за големите стада, които все още бродят необезпокоявани из саваната. Вече си нямала никого на този свят — с изключение на чичо си в Берлин — и приела без колебание…
	— Много обичам природата и животните — въодушевено заключи тя.
	— Странно хрумване — да дойдете в Чад само заради това — отвърна Шолшер приятелски. — Можехте да си купите куче.
	Тя прие забележката много сериозно и се оживи; ясно бе, че Шолшер засегна уязвимото й място. Било трудно да си вземе куче, заобяснява тя, при нейния начин на живот. В Тунис й плащали на седмица и винаги имало опасност да се озове на улицата; не можела да си позволи да поеме подобна отговорност.
	— А освен това, както знаете, кучетата са много честолюбиви — отбеляза тя. Често го била установявала. В Берлин имала за съсед възрастен човек, който посред бял ден ровел в кофите за боклук, придружаван от кучето си. — Дааа, само да бяхте видели изражението на кучето. Кълна ви се, гледаше настрана, сякаш за да не види, че стопанинът му рови в боклуците, и съм сигурна, че се срамуваше заради него. Навярно поради това никога не пожелах да имам куче… — Неочаквано се засмя жизнерадостно — което много й приличаше — и Шолшер за пръв път забеляза, че може да изглежда и красива. — Не посмях, но това не ми пречи да ги обичам отдалече. Аз съм от хората, които галят кучетата на другите. И ако наистина държите да узнаете защо приех, мога да ви кажа: за да ме оставят на мира. В Тунис клиентите никога не ме оставяха на спокойствие — знаете как е, когато се събличаш в нощно заведение. Искрено смятам, че Чад донякъде се оказа край, където човек би могъл да избяга в лоното на природата, сред слоновете и всички онези големи и кротки стада, които кръстосват из саваната. И сред птиците. Ето защо дойдох тук. И знаете ли, не останах разочарована: достатъчно ми е само да отворя сутрин прозореца си. — Подобно обяснение от момиче, за което казваха твърде злостно и според мен съвсем несправедливо, че струвало около „десет хилядарки на нощ“, би се сторило по-скоро смехотворно и със сигурност съмнително на всеки друг, но не и на Шолшер. Повторено на терасата на „Чадиен“, то предизвика само смехове и разочаровано поклащане на глави. Тя достави радост на Орсини и по-късно, по време на онова, което всички в Чад нарекоха „събитията“, без да изпитват потребност от по-нататъшни уточнения, той щеше да я цитира със задоволството на познавач като пример за изключителната наивност на майора. Но вие поне познавате Шолшер — умееше да си съставя мнение и не се оставяше да го смутят насмешките зад гърба му. Беше повярвал на Мина още щом му бе заговорила за любовта си към природата и за потребността си от топлина и приятелство, за да обясни пристигането си в Чад, и след няколко проверки в Тунис и Германия я беше оставил на мира.
	Трябва да отбележа все пак, че единствените животни, които можеше да види от терасата на „Чадиен“ — понякога дълго се застояваше там, облакътена на парапета, след заминаването на господата Хабиб и Дьо Ври, — бяха няколко каймана на пясъка, пеликани и опитомената антилопа на общинския ветеринар, който обикновено идваше да я посети привечер, преди появата на първите клиенти.
	Веднъж по залез я видях така: права, обхванала в шепа муцуната на животното, с такова младежко и по детински щастливо изражение на лицето, че полковник Бабкок, който ме придружаваше, отбеляза: „Човек би помислил, че е на стотици километри далеч от всичко това“. Не уточни кое, но съм сигурен, че вие ще разберете.
	Лицето на йезуита остана безстрастно и след като изчака един миг, Сен-Дьони поднови разказа си.
	Прочее, същият този полковник Бабкок малко по-късно, когато Мина вече се беше превърнала в легенда за „Чадиен“, а споменът за нея — в нещо като лична собственост на заведението, може би бе най-близо до истината — за един офицер и джентълмен, а то очевидно предполага някои ограничения. Беше останал за известно време съвсем сам на бара — цяла вечер не бе продумал на никого, а после остави чашата си и плати. Подкани бармана да задържи рестото и каза без всякакъв преход, гледайки го строго право в очите, но сякаш без да го вижда:
	— А тя всъщност бе просто едно момиче, което се нуждаеше от обич.
	Никой не се обърна към него: не беше единственият, силно завладян от мисълта за случилото се. Толкова за полковник Бабкок. Съжалявам, че „Христовата дружина“ не би могла да го разпита за „всичко това“; както би се изразил той: за беда, един добър кон и един решен на всичко отец не са достатъчни, за да се доберат чак до него. Йезуитът се усмихна: каквото и да имаше полковникът за казване, то не беше загубено, ни най-малко…
	Както виждате, още няколко човека си задаваме вашия въпрос и непрестанно преживяваме историята в най-незначителните й подробности. Понякога ми се струва, че тя се развива някъде около нас, в друго измерение, и че героите й, обречени на вечност, са осъдени завинаги на едни и същи изпитания и на едни и същи грешки до часа, когато братският проблясък на нашето съчувствие не ги освободи от този омагьосан кръг. Струва ми се, че те ни зоват отчаяно и всячески се опитват да привлекат вниманието ни, понякога с една особена безочливост — сякаш трябва на всяка цена да спечелят нашето разбиране. Сигурен съм, че и вие ги виждате до един също толкова ясно като мен и че са обсебили и вашите нощи като моите, защото ето ви тук. — Сен-Дьони млъкна и се обърна към събеседника си, сякаш очакваше някакъв отговор, някакво потвърждение. Йезуитът беше скръстил ръце на гърдите си и бе вдигнал глава. Луната блуждаеше над хълмовете. Звездите продължаваха своя настойчив и достъпен урок по непричастност чак до контура на долината. От време на време се чуваше шум от преминаващо стадо. Отец Тасен взе цигара и я запали. С известна досада се запита дали най-после щеше да намери онова, за което беше дошъл, или трябва да се задоволи с вече известното. Помисли си, че на неговата възраст търпението престава да бъде добродетел и се превръща в лукс, който все по-рядко можеше да си позволява. Изслуша внимателно Сен-Дьони, готов да долови и най-незначителния белег за нещо ново, но от време на време се отклоняваше към собствените си спомени, опитвайки се да си ги обясни веднъж завинаги, подпомогнат от направо прилепчивата омиротвореност на хълмовете и топлия глас на човека до него; постара се за последен път да премисли случилото се с цялата дистанцираност и спокойствие, подобаващи на един учен.


>>	VI.

	Съвсем нямаше вид на „единак“, но така го бяха нарекли по аналогия с оня слон, който живее сам, обикновено носи някаква скрита рана и накрая става дотолкова озлобен и сприхав, че би могъл да ви нападне. Той беше по-скоро кокалест, плещест, с енергично и донякъде мрачно изражение на лицето, с къдрави кестеняви коси, които от време на време отмяташе с рязко движение; всичко вършеше бързо и припряно — усещаше се, че не обича нерешителността. Почти не го бяха виждали във Фор Лами. По-късно откриха, че той все пак бе живял известно време в тамошния град, но не му бяха обръщали внимание. Не че се беше опитвал да остане незабелязан. Напротив, бе намерил начин да досади, кажи-речи, на почти всички с една смехотворна и заплетена история с петиция до правителството.
	— Отнася се за нещо, което засяга всички ни — казваше той и изваждаше от чантата си лист хартия, разгръщаше го внимателно и посочваше с пръст предполагаемото място за подпис — изглежда сигурен, че няма да му откажат, макар под текста да стоеше един-единствен подпис. Обикновено още при първото споменаване на „петиция“ хората му обръщаха гръб с думите, че не се интересуват от политика.
	— Вижте, тук не се отнася за политика — незабавно възкликваше той с раздразнение — а просто е въпрос на човечност.
	— Разбира се, разбира се! — отвръщаха му насмешливо, приятелски го потупваха по рамото и го отпращаха с минимума уважение, който в края на краищата се полага на всеки бял в колонията. Не упорстваше, вземаше старата си, избеляла филцова шапка и мълчаливо излизаше, без да се озърне, с безстрастното изражение на човек, напълно уверен, че последната дума е негова. Онези, които си даваха труда да прегледат неговата „петиция“ — колкото до Орсини, той я знаеше едва ли не наизуст, беше я чел и препрочитал с мрачно наслаждение, несъмнено подхранвайки своята омраза към онова, що — според думите му — най-много ненавиждал в живота си, тоест към хората, които смятали, че всичко им е позволено, но не споменаваше кое собствено — и така, прочелите неговата петиция говореха присмехулно за нея в бара на „Чадиен“, доволни, че са открили тема за разговор, различна от падането на цените на памука и последните зверства на мау-мау* в Кения. Мина, която канеха понякога на масата, слушаше какво си говореха, без да изпуска от очи туземците сервитьори, сновящи по терасата с напитките в бързо поглъщащия света мрак — за кратко време от Африка оставаше само едно небе, което сякаш се спускаше, снижаваше се, за да ви разгледа по-добре и да види по-добре откъде идваше всичката тази врява.
	[* Членове на нелегална организация в Кения, създадена ок. 1951 г. от племето кикую, за да се сражава с белите; както движението, така и потушаването му се отличава с тероризъм и насилие — Б.р.]
	— Представяте ли си, посети ме някакъв смахнат, който се опитваше да ме накара да подпиша петиция за забрана на лова на слонове в Африка…
	Мина наблюдаваше един лешояд плавно да кръжи над реката. Така всяка вечер той сякаш се подписваше върху небето и му позволяваше да обърне страницата. За миг сред тръстиките на отсрещния бряг се появи препускащ в галоп конник: американският офицер като че се опитваше да избяга от нещо неумолимо, може би от самия мрак, преминаваше така всяка вечер, по едно и също време месеци наред, като да ескортираше невидима часовникова стрелка, повлякла го неудържимо със себе си по циферблата, чиито ориентири Мина познаваше добре: няколкото дървета, трите колиби на рибарското селище, няколкото лодки, начупената от контура на тревите линия на хоризонта, устието на Шари при Логон, а още по-нататък на изток самотната палма на Фор Фуро и отново безбрежното небе, простряло се като нечие отсъствие…
	— Е, да, разбира се, администрацията не знае нищо за този ненормалник…
	Полицейският комисар Котовски — за подчинените си „Кото“ — бивш легионер, по лицето с белези от ранявания през войната, подобни на ритуалната украса на племената от Юга, уточни, че „ненормалникът“ се казва Морел и че е във Фор Лами отпреди повече от година, но е прекарал огромната част от времето си вдън саваната. В графа професия във формуляра беше вписал „зъболекар“, но изглежда голямата му страст бяха слоновете; братята Юет го бяха срещнали веднъж в източните части на Чад насред стадо от четиристотин животни. Ходил и на него да досажда със своята петиция. Но явно ставаше дума за някакъв кротък маниак, напълно безобиден. Именно тогава в сумрака подобно на грак се надигна застрашително жлъчната и агресивна неприязън на Орсини и всички, които го познаваха, въпреки нощта видяха на лицето му да се изписват сарказъм и раздразнение — лице, което заявяваше на целия свят, че никой никога не беше успял да измами него, Орсини д’Аквавива — „Наричайте ме просто Орсини, казваше той, все ми е тая“ — понеже всичките ги беше разгледал под лупа, бе ги извадил наяве и ги беше предугадил от първата секунда, и в крайна сметка бе преценил какво точно представляваха, тоест едно нищо. Кресливият му глас имаше странната способност да свежда човешкия хоризонт до размерите на върха на игла. За Мина неговият тържествуващ присмех сякаш оповестяваше, че човек може да очаква от живота единствено той после да му позволи да си измие зъбите и да си изплакне устата, че всичко, което хората правеха, беше обречено да завърши с някоя безподобна свинщина. Още от пръв поглед бе решила, че докрай ще отказва да си има работа с него. Незабавно и категорично беше отхвърлила авансите му с някаква свирепа, ожесточена решителност. Оттогава той я наричаше само „Немкинчето“; но обикновено, щом някой произнесеше името на Мина в негово присъствие, той внезапно млъкваше и се оттегляше от разговора, загледан нанякъде с безразличен израз. Цялото му поведение, изглежда, трябваше да внуши, че знае много повече, но не смяташе да си хаби думите: не му бе дошло времето. Понякога уловката му сполучваше пред някой новопристигнал, който го обсипваше с въпроси. Орсини изчакваше да му се помолят малко, а после избухваше. Да не би случайно да си мислят, че ще го изиграят? Нека комисарят Котовски се оставя да го пързалят и доброволно си затваря очите, колкото до него, той отдавна знаел каквото трябва. Наистина ли вярват тия там, хора сериозни, с богат опит, наистина ли вярват, че момичето е попаднало във Фор Лами току-тъй, просто защото не е знаело къде да иде? Нима наистина вярват, че едно така добре сложено момиче — не, съвсем не бил почитател на този тип „немкинчета“, но все пак трябвало да признае, че нищо не й липсвало, — нима вярват, че подобно момиче е дошло във Френска Екваториална Африка, само за да прислужва в бара на хотел „Чадиен“ и от време на време да преспива с някои люде — само с някои, отбелязваше той, а не с всички, с някои, подбирани изключително грижливо? Трябвало действително да си Шолшер, за да бъдеш толкова наивен, а може би имало нещо много по-сериозно от обикновена наивност? Е, какво според него правела тя в Чад? Орсини свиваше рамене и потъваше още по-дълбоко във фотьойла си. Не му се говорело. Не му било дошло времето. Това засягало Върховния териториален надзор. Лично на него му било напълно безразлично. Не бил в играта. Което не значело, че щом му дойдело времето, нямало да проговори, че нямало да сложи на мястото им някои отговорни лица; засега обаче щял да отбележи само едно: никога през живота си на ловец не бил изоставял следа — винаги я проследявал докрай. Само толкова възнамерявал да каже за момента. Кото, на когото редовно докладваха за приказките му, ги приемаше с безразличие, но един ден беше срещнал Орсини на пазара и докато се разминаваха, му бе рекъл със силния си славянски акцент:
	— Впрочем, драги, имам една новина, която ви интересува. Смятам, че ще успея да експулсирам малката Мина. Възнамерявам да кажа няколко думи на губернатора. Съпругите започват да се оплакват. Нещата стават твърде явни. Казвам ви го, понеже чух да говорят, че и вие сте се оплаквал от това положение — и съвсем основателно, държа да отбележа. Ще я помоля да отнесе прелестите си другаде.
	Произнесъл всичко това, продължавайки да проверява заедно с лекаря от военната болница ръцете на жените, приклекнали в черните си одеяния пред камарите фъстъци, които те предлагаха на минувачите. От лъскавите им коси, намазани от кокетство с масло, се излъчваше силно зловоние, предизвикващо гадене. Двамата мъже ги подлагаха на преглед, защото се беше получил сигнал, че една от жените била болна от проказа и имала рани по ръцете, а продължавала да продава белени фъстъци… Орсини беше пребледнял. Адамовата му ябълка бе заподскачала конвулсивно. Бе направил опит да се засмее.
	— А, виж ти — казал. — Енергични мерки, както забелязвам.
	— Случва ни се понякога — отвърнал комисарят. — Уведомиха ме, че една от продавачките е болна от проказа.
	— Изобщо не ми пука — отговорил Орсини. — Не е заразно. Както знаете, от двайсет години съм в страната.
	— Да, знам.
	Кото беше взел шепа фъстъци и се бе заел да ги хрупа. Знаеше, че няма да намерят прокажената, било защото се е измъкнала при пристигането им, било, което беше по-вероятно, защото това бе само слух, пуснат от сирийските дюкянджии, воюващи с откритите пазарища. Орсини не беше казал нито дума, но на следната сутрин Кото го бе заварил, пристигайки в бюрото, разположен във фотьойл в чакалнята.
	— Мога ли да разменя с вас две думи по един случаи, който не ме засяга изобщо?
	— Моля, винаги съм откликвал на съветите, особено от страна на по-възрастните.
	— Вижте, Кото, защо не оставите момичето на мира?
	На комисаря дори не му мигна окото. Схвана много добре. Едно самотно момиче в сърцето на Африка, на всичко отгоре германка, би могло да се съпротивлява известно време, но един прекрасен ден все пак щеше да е принудено да се покори, най-вече пред някой приятел на работодателите си. А ненавистта, която тя вдъхваше на Орсини, можеше да бъде удовлетворена по един-единствен начин.
	— А, ясно — каза Кото — виждам, че сте сред щастливите избраници.
	— Грешите, като тълкувате тази история повърхностно — подхвана Орсини в същински пристъп на омерзение. — Често ли се натъквате на толкова добре сложени момичета, пристигащи във Фор Лами, за да работят като барманки?
	— Вече много съм видял, в това число и вас Орсини — отвърна Кото.
	— Тя идва от Берлин, нали? — продължи Орсини. — Оказва се, че разполагам с някои сведения по въпроса. Пяла е в нощно заведение в руската зона. Била е любовница на някакъв съветски офицер. Ако мислите, че мау-мау сами са си измислили всичко…
	— Още една причина, за да се отървем от нея, нали?
	— Позволете ми да ви кажа, че това би било свинщина. Напротив, трябва да я оставим тук, но да я следим отблизо. Да й попречим да пътува, да я притиснем с всички възможни средства. Рано или късно, под тежестта на обкръжението си, тя ще свърши някоя глупост. Тогава ще успеем да изловим всичките й приятелчета.
	— Разбирам мисълта ви — отзова се Кото сериозно.
	— Можете да разчитате на мен, ще ви държа в течение. Имам свои източници на информация.
	— Благодаря.
	Беше спрял неподвижно поглед върху Орсини. А той бе пребледнял и устните му потрепваха в опит да се усмихне.
	— А каква е вашата диагноза, Кото, понеже сте на път да я формулирате? — запита с предизвикателно изражение — Голям мръсник, а?
	Без да каже нищо, комисарят се престори, че е погълнат от някакъв лист на бюрото си. Орсини замълча за миг; дишането му изпълваше помещението.
	— Ето, вече двайсет години живея в Африка… сам. Веднъж да срещна някой, който да ми харесва…
	Комисарят не вдигаше поглед от бюрото.
	— Нали няма да я експулсирате, Кото? Няма да ми причините такова нещо. Човек не може да се облекчава цял живот, като убива слонове…
	Взе полека панамената си шапка, изчака известно време за отговор, а после се засмя и излезе. Кото беше останал няколко секунди с наведена глава и стиснати зъби. После протегна рязко ръка и звънна на ефрейтора — един сара с кръгло и ведро лице, цял пращящ от добро здраве, ориз и кротки мечтания в миролюбивия си поглед. Остана прав, отдавайки чест, докато Кото го оглеждаше мълчаливо. Не се учудваше, не задаваше въпроси, просто стоеше, опрял палец в ръба на панталона. Кото за миг си оплакна очите при вида на този вдъхващ доверие и съвършено здравомислещ добряк, който беше в пълно съгласие с живота. Когато се почувства по-добре и отново задиша с пълни гърди, комисарят го отпрати.


>>	VII.

	Докато комисарят определяше като „безобиден“ оня Морел, който ги бе обикалял един по един със строг поглед и беше изисквал от тях да подпишат петицията, в сумрака — паленето на лампите се отлагаше винаги възможно най-дълго, заради вихрушките от насекоми — се извиси тъкмо гласът на Орсини и се дочу един почти прочувствен заради оскърбителната си ирония и подигравателното си възмущение вик, който сякаш обогати африканския мрак с нов вид нощна птица. Всички инстинктивно се обърнаха към ъгълчето нощ, откъдето долетя гласът: той наистина притежаваше дарба за мълниеносните възклицания и дрезгавите питания, които приличаха на рана, неочаквано отворила се в утробата на тишината. Зачакаха. От дълбините на тъмата се издигна треперлив глас, едва ли не песен, в която тонът на възмущението беше естествен — едно безгранично възмущение, непрестанно надхвърлящо непосредствената си първопричина — и в която хората, планетите, всяка прашинка, всеки отделен атом живот можеха да бъдат приети с подобаваща почит. Безобиден? Той вече имал мнение по този въпрос и никой не бил в състояние да го накара да промени схващането си. Разбира се, за невинните всичко е невинност — с тази мисъл отдаваше уважение на майор Шолшер — но колкото до самия себе си, не хранел никакви особени претенции за невинност. И той като всички бил посетен от Морел и с жив интерес прочел неговата петиция. В крайна сметка, ловът на слонове донякъде го засягал. Имал поне петстотин в списъка си, официално признати по установения ред. Да не говорим за носорозите, хипопотамите и лъвовете: по скромни изчисления те трябвало да са някъде към хиляда. Да, той бил ловец и се гордеел с това, и щял да продължи с големия лов, докато му стигал дъх да следва дирите и докато му стигала силата да носи пушка в ръка. Както всички се досещали, той прочел петицията особено внимателно. В нея се припомнял броят на слоновете, ежегодно убивани в Африка — или, иначе казано, трийсет хиляди през изминалата година — и пространно се оплаквала съдбата на тези животни, полека-лека изтласквани към блатата и осъдени някой ден да изчезнат от лицето на земята, където човекът ожесточено ги избивал. Там се казвало, той цитирал дословно: „че не е възможно човек да се натъкне на големите стада, препускащи през необятните пространства на Африка, без тутакси да се закълне, че ще опита всичко, за да пребъде сред нас това природно великолепие, чийто вид винаги ще предизвиква усмивка на радост у всеки човек, достоен да носи това име“.
	— Всеки човек, достоен да носи това име — повтори Орсини с едва ли не отчаян вик, с необикновена ненавист и млъкна, като че да подчертае безмерността на подобна претенция.
	Там се казвало още, че „времето на високомерието е изтекло“ и че ние трябва да се обърнем с много повече смирение и разбиране към другите животински видове, „различни, но не по-низши“.
	— Различни, но не по-низши! — повтори Орсини с някаква отчаяна наслада. И продължавала така: „Човекът на тази планета е стигнал дотам, че да изпитва истинска потребност от цялото приятелство, което може да намери, и в самотата си се нуждае от всички слонове, всички кучета, всички птици…“. Орсини се изсмя особено, чу се своего рода тържествуващ присмех, напълно лишен от радост. „Дошло е време да се успокоим за себе си и да покажем, че сме способни да запазим тази гигантска, тромава и прекрасна свобода, която все още живее редом с нас…“ Орсини замълча, но се отгатваше, че притаилият се в мрака глас е готов да се нахвърли върху първата изпречила се жертва. Неколцина се засмяха. Някой отбеляза, че ако съдържанието на този смехотворен документ действително е такова, авторът му очевидно трябва да се смята за хрисим чудак и е трудно да се разбере кое точно му е опасното. Орсини пренебрегна последната забележка, чисто и просто беше дръпнал шалтера за кръга простосмъртни, получили право на неговото внимание. Ето значи, подхвана той, този тип, който кръстосвал саваната месеци наред, прониквал в най-отдалечените селца, усвоил доста диалекти и докато се шляел сред туземците, не преставал упорито и опасно да подкопава доброто име на белите. Съвсем не се изисквала особена прозорливост или пък трябвало да си чиновник, на когото плащат, за да бди за реда в поверената му територия — Шолшер се засмя в тъмнината — за да проумееш каква е целта на петицията, която несъмнено продължавала да обикаля от човек на човек дори и в този миг, навярно тълкувана лично от своя автор още по-недвусмислено, отколкото в самия документ. Тя представяла западната цивилизация пред африканските племена като един огромен провал, който те на всяка цена трябвало да избегнат. Ето какъв образ на Запада им се поднасял. Само дето не ги умолявал да се върнат към людоедството като към по-малко зло от съвременната наука с нейните разрушителни оръжия и не ги приканвал да боготворят каменните си идоли, с които хората като Морел буквално тъпчели — сякаш случайно — музеите по цял свят. Ах, де да ставало дума за слонове! Нека онези, които виждали в мау-мау в Кения единствено спонтанни бунтове без никаква предварителна организация, да продължавали да си затварят очите! Колкото до него, Орсини д’Аквавива, той не внушавал нищо, не предлагал нищо, просто не желаел да го мамят. Освен всичко друго, на него никой не му плащал да бди за сигурността на тукашните земи. Петицията на Морел си обикаляла необезпокоявана по своя път из Чад, кичейки се с какви ли не подписи, които той, така да се каже, можел да предвиди предварително… После заговори малко по-бавно, с по-спокоен и не дотам присмехулен глас, а бръчките около устните му образуваха подобие на усмивка. Да, още щом Морел му бил представил листа, той бил открил под текста две имена на бели — естествено, че това ще е първото, което ще погледне. Две имена — на майор Форсайт, американския парий, изхвърлен от армията на собствената си страна, защото признал угоднически, докато бил в плен през войната в Корея, че е пръскал над населението мухи, заразени с холера и чума. Да се запиташ защо властите в Чад са допуснали да предложат убежище на предател, когото не иска дори собствената му страна. Колкото до второто име, оставял на събеседниците си грижата да го отгатнат… Орсини замълча. В дълбините на възцарилата се двусмислена тишина внезапно придоби вид на дискретен човек, джентълмен до мозъка на костите; ни лук ял, ни лук мирисал, както се казва… Тогава се чу гласът на Мина да изрича спокойно:
	— Това е моето име. И аз се подписах.


>>	VIII.

	Появил се пред нея в „Чадиен“ в един късен следобед, докато тя подбирала зад бара плочите за вечерта. Стремително излязъл на празния дансинг и спрял там със свити пестници, озърнал се наоколо, като че ли търсел някого, с когото имал сметки за уреждане. Изглеждал едновременно застрашителен и леко объркан, на пустата тераса, където и небето сякаш очаквало появата на първия клиент. Тя му се усмихнала, първо, защото донякъде била там заради това и после, защото дотогава не го била виждала, а била благосклонно настроена към всички непознати. Не, не й представил прословутата си петиция, поне не веднага. Приближил се към нея: тогава забелязала, че ризата му е скъсана, лицето — покрито със синини, къдравите му коси — разрошени, залепнали за слепоочията, а упоритото му, открито чело — прорязано от три дълбоки бръчки. Приличал на човек, току-що измъкнал се от сбиване и търсещ ново. Подмишница носел стара кожена чанта.
	— Бих искал да говоря с Хабиб.
	— Няма го.
	Изглеждал раздразнен и се огледал още веднъж наоколо, като че да се увери, че тя не го лъже.
	— Господин Хабиб е в Майдугури. Ще се върне чак утре вечер. Мога ли да ви помогна?…
	— Вие германка ли сте?
	— Да.
	Лицето му леко се прояснило. Оставил чантата си на бара.
	— А, добре, значи сме почти сънародници. Самият аз съм малко немец, натурализиран, ако мога така да се изразя. През войната бях депортиран и за две години смених няколко лагера. Не на шега щях да се излъжа да остана там. Привързах се към страната.
	Притеснена, тя веднага заела отбранителна позиция и се навела над плочите си; при все че във Фор Лами се отнасяли с нея по-скоро любезно, като се изключи ненадейното, но донякъде иронично внимание в погледите, щом споменели националността й. Неочаквано усетила ръката на мъжа да докосва нейната.
	— Ето, пак казах нещо, което не трябваше. Живея сам и съм загубил навика да разговарям с хората. Което впрочем не е лоша загуба.
	— Плантатор ли сте?
	— Не, грижа се за слоновете.
	— Тогава трябва да познавате господин Хаас? Работи за зоологическите градини и цирковете. Специализирал се е в залавянето на слонове. Той доставя всички животни в „Хагенбек“ в Хамбург.
	— Дали познавам господин Хаас? — изрекъл бавно той и лицето му отново помрачняло. — Разбира се, че го познавам. Отдавна съм по дирите му… Някой ден господин Хаас ще висне обесен. Не, госпожице, аз не ловя слонове. Достатъчно ми е да живея сред тях. С месеци ги следвам и изучавам. По-точно, любувам им се. Няма да скрия от вас, че бих дал какво ли не, та самият аз да се превърна в слон. С това искам да ви кажа, че нямам нищо против германците в частност, противно на онова, което си помислихте преди малко… По-сложно е. Дайте ми един ром.
	Не успяла да разбере дали се шегува, или говори сериозно. Може би и той самият не знаел. Но доловила, че зад объркващите му думи се крие един мил и малко чудат човек.
	— Добротата често ни прави чудати — щеше да обясни по-късно Мина на Сен-Дьони — неизбежно е.
	— Тъй като Хабиб го няма, мога ли да оставя нещо за него?
	— Разбира се.
	— Ще трябва да ми помогнете.
	Последвала го навън, питайки се какво би могло да бъде. Пред триумфалната арка, красяща „Чадиен“, разпознала колата на Дьо Ври. Морел отворил вратата. Спортсменът лежал на задната седалка, с подпухнало лице и ранена ръка. Главата му била превързана и изглеждал неспособен да помръдне. Хвърлил им изпълнен със страдание и ненавист поглед.
	— Изненадах го източно от езерото на път да убие четвъртия си за деня слон. Стрелях по тази измет от четири метра, но бях тичал доста и ръцете ми трепереха: не го улучих.
	Имал вид на човек, който се извинява.
	— Тогава ми се наложи да му обясня някои неща с удари на приклада. Ще бъдете ли така любезна да кажете на Хабиб, че ако пак хвана този мръсник да обикаля около някое стадо, ще го направя на салата, както и слоновете не биха могли да го подредят. Това е. Довиждане.
	— Чакайте.
	Той се обърнал.
	— Не платихте рома.
	— Колко ви дължа?
	— Вие дори не го опитахте… Изпийте го поне… Хайде, елате.
	Последвал я до бара. Тя наредила на сервитьорите да се заемат с Дьо Ври. Двамата останали известно време смълчани. Облегната на стената, със скръстени ръце, Мина го гледала сериозно. Той стоял с наведена глава и местел чашата си насам-натам по плота. Тя чакала спокойна, с изключителна увереност, а той се борел с безгласния повик. После отправил поглед към реката, към другия бряг там, както във всеки африкански пейзаж, имало огромно все още незаето пространство, безгранично пространство, сякаш загадъчно напуснато от нечие величаво присъствие. То непреодолимо пораждало образа на праисторическо животно, изчезнало днес, което отговаря на размерите на изоставеното празно пространство и сякаш настоява да се завърне. Усмихнал се и й заговорил нежно и мило, почти както се говори на децата. Без да каже нито кой е, нито откъде идва, заразказвал за слоновете така, сякаш това било единственото нещо, което си струвало. Всяка година в Африка, заговорил той, се избиват десетки хиляди — трийсет хиляди през последната година — и бил решен на всичко, за да възпрепятства по-нататъшните престъпления. Ето защо дошъл в Чад: бил предприел кампания за защита на слоновете. Всеки, зърнал тези великолепни животни да прекосяват надлъж последните огромни незаети пространства на света, знаел, че там имало едно измерение на живота за спасяване. Скоро в Конго щяла да се състои конференцията за опазване на африканската фауна и той бил готов да преобърне земята и небето, само и само да издейства необходимите мерки. Знаел, че стадата не са застрашени единствено от ловците — ами изсичането на горите, увеличаването на обработваемите площи, прогресът! Но ловът очевидно бил най-гнусното от тях и оттам трябвало да се започне. Знаела ли тя например че падналият в капана слон често агонизирал, набучен на коловете, дни наред? Че ловът с пожари все още се практикувал широко от местното население и че му се случило да се натъкне на скелетите на шест слончета, жертви на огъня, от който възрастните животни успели да се спасят благодарение на ръста и бързината си? А знаела ли, че понякога цели стада слонове се спасявали от пламналата савана, обгорели чак до корема и страдали седмици наред? Случвало му се по цели нощи да слуша стенанията на ранените животни. Знаела ли, че арабските и азиатските търговци упражнявали контрабанда със слонова кост в големи мащаби и подтиквали племената към бракониерство? Хиляди тонове слонова кост били продавани ежегодно в Хонконг… Трийсет хиляди слона годишно — можело ли да не се замислиш поне за миг какво представлява това, без да грабнеш пушката и да заемеш страната на оцеляващите? Знаела ли тя, че човек като Хаас, любимият доставчик на повечето от големите зоологически градини, гледа как пред очите му умират поне половината от уловените слончета? Местните поне имали извинение: протеините в храната им не са достатъчни. Убивали слоновете, за да ги ядат. За тях те били просто месо. Следователно опазването на слоновете на първо място изисквало повишаване на жизненото равнище в Африка — предварително условие за всяка сериозна кампания в защита на природата. Ала белите? „Спортният“ лов… заради единия „добър“ изстрел? Бил повишил глас, а мекият му кадифен поглед придобивал израз на отчаяние, по-красноречив от всякакви думи. Мина схванала тутакси и без всякакво колебание още при първите натъртени думи: поредната история на самотник. Щеше да го потвърди по-късно пред съдиите с особена настойчивост, дори тържествено, гледайки ги право в очите, за да не остане никакво място за съмнения по въпроса: за нея нещата били очевидни — в тях разпознавала самата себе си. Този човек бил страдал много и се чувствал добре единствено сам. Схванала това веднага, понеже нямало никаква разлика между потребността, тласкаща го към слоновете, и потребността, подтикваща самата нея да се привежда от терасата на „Чадиен“ към пустинния бряг и пясъчните дюни, където хиляди бели дългокраки птици стоят неподвижно, а всеки прекършен храст, всяка птица накрая й заприличват на гримаса на отсъствието, на карикатура на липсващото. Единствената нежност, единственият знак за обич, който бе открила наоколо си, бе топлата муцунка на опитомената антилопа в дланите й. Прочее, беше забавно да видиш в какво можеше да се превърне потребността, която тя познаваше така добре, започнеше ли веднъж да се разраства — дори да пуснеха в тази празнота всички слонове на Африка, пак не биха успели да я запълнят. Мина не помръдвала, облегната на стената, и се силела да не го прекъсва, да не се усмихва при мисълта, че без съмнение никога мъж не бил говорил така за слоновете пред жена. Мислела си също, че той имал късмет, защото само момиче, на което мъжете са налитали, без дори да си разкопчеят колана, можело да проумее без изненада всички онези чудновати, а понякога и комични форми, които придобивала потребността от приятелство и закрила. Нито веднъж не й заговорил за нещо друго, освен за африканските слонове — щеше да каже тя на Сен-Дьони по-късно, през нощта, когато без малко да даде обяснение на случилото се — но пък нито веднъж мъж не беше разкривал себе си дотолкова.
	— Исках да му помогна, това е — заключи тя, свивайки леко рамене, а Сен-Дьони се удиви от контраста между онова, което очевидно бе изпитвала, и оскъдността на думите, които намираше, за да го изрази. Беше я разпитвал продължително, едва ли не заядливо, но тя никога не отиде по-далече в обясненията си. — Виждах го, че е на ръба, че има нужда от някого.
	Беше поела дима от цигарата и бе отправила към Сен-Дьони един от онези продължителни, настойчиви погледи, с които често придружаваше думите си, сякаш за да им придаде продължение, да подскаже, че съдържат скрит смисъл, а на вас да остави грижата да го разкриете.
	— Знае се какво е това, нали?… — На Сен-Дьони внезапно му се стори, че тези нескопосни думи, този провлечен изговор, тази цигара в ъгълчето на начервените устни и тези голи крака, кръстосани под възкъсия пеньоар, бяха само средство за самозащита, прикритие, един съвсем земен подход, един вид протест срещу жестока изоставеност.
	— Да, знам какво е това. Сигурна съм, че и вие го знаете, господин Сен-Дьони, след като се говори, че от трийсет години живеете сред шубраците. Рано или късно човек не издържа вече, господин Сен-Дьони, и тогава един се захваща със слоновете, друг с кучетата или със звездите и хълмовете, както при вас — говори се, че те ви били достатъчни. Но той… Виждах ясно, че повече не издържа.
	Йезуитът въздъхна и Сен-Дьони, който беше цитирал думите на Мина с известна горчивина, се присъедини незабавно към тази въздишка.
	— Естествено, отче, напълно разбирам какво си мислите. Обърнал се е към животните поради нищетата, в която сме изпаднали. Без съмнение вие бихте го посъветвали да потърси нещо по-значимо от нашите дебелокожи. Може би някъде дълбоко в своята същност той е човек, на когото не достига дързост, или това е просто доказателство за посредствено въображение. Напълно съм съгласен с вас по този въпрос.
	Йезуитът повдигна вежди с лека почуда пред подобна интерпретация на едно съвсем невинно дихателно явление.
	— Около нас има огромни пусти пространства, но всички африкански стада не са достатъчни да ги запълнят. Човешката душа, отче, е нещо различно от африканския континент, който безспорно е обширен, но все пак ограничен, обграден от морета и океани.
	Отец Тасен приведе очи. Винаги, когато му заговореха за човешката душа с подобна увереност, се притесняваше.
	— Исках да му помогна, това е.
	Много по-понятно му беше обяснението на Мина.
	Здрачът падал бързо в смайващата тишина, която сякаш все избираше този миг, за да се спусне над реката и тръстиките, сред последните още будни птици. Морел продължавал да говори с глухия си, боботещ глас, изпълнен със сдържана страст. После спрял и вдигнал очи.
	— Аз май ви отегчавам с моите истории.
	— Ни най-малко. Не бих могла да се отегча от това.
	— Трябва да ви кажа също така, че докато бях пленник, поех едно задължение към слоновете и просто се опитвам да се издължа. На един приятел след няколко дни карцер — метър и десет на метър и петдесет — му хрумна следната идея: щом усетел, че стените започват да го задушават, мислел за живеещите на свобода стада слонове и всяка сутрин немците го намирали в идеална форма, настроен да се шегува: беше станал неуязвим. След като излезе от карцера, сподели тайната си с нас и всеки път, щом някой в килията ни не издържаше повече, започваше да си представя тези гиганти, неудържимо препускащи през необятните, свободни пространства на Африка. Искаше се огромно усилие на въображението, но тъкмо това усилие ни крепеше живи. Полуживи, сам-сами, стискахме зъби, усмихвахме се и със затворени очи продължавахме да наблюдаваме нашите слонове, помитащи всичко по пътя си, които нищо не беше в състояние да забави или спре; кажи-речи успявахме да чуем тресящата се земя по пътя на тази чудотворна свобода, а ветровете на африканската шир изпълваха дробовете ни. Естествено лагерните власти накрая се разтревожиха: духът на нашето помещение беше изключително висок и смъртността бе по-ниска. Вгорчиха ни живота. Спомням си един приятел на име Флюш, парижанин, мой съсед по легло. Гледах го вечер — неспособен да помръдне и с паднал на трийсет и пет пулс, но от време на време погледите ни се срещаха и долавях в дъното на очите му едва забележима искрица радост, и разбирах, че слоновете са още там, че той ги вижда на хоризонта… Пазачите ни се питаха какъв ли демон се е вселил в нас. Но после сред нас се появи доносник, който изплю камъчето. Можете да си представите какво последва. Мисълта, че у нас бе останало още нещо, до което не можеха да се доберат, една измислица, един мит, който не можеха да ни отнемат и който ни помагаше да устояваме, ги изкарваше от кожата. И се заеха да ни сложат на място! Една вечер Флюш се довлече до помещението, но се наложи да му помогна да се добере до мястото си. Остана за миг така — легнал, с широко отворени очи, сякаш се опитваше да съзре нещо, а после ми каза, че това е краят и вече не вижда нищо, че дори не вярва, че са съществували. Направихме всичко по силите си, за да му помогнем да издържи. Да можеше да ни види човек — група скелети около него, трескаво сочещи с пръст към въображаемия хоризонт, описващи му гигантите, които никакво потисничество, никаква идеология не можеха да прогонят от земята. Но момчето Флюш не успя да повярва отново във великолепието на природата. Не успя да си представи, че на света все още съществува подобна свобода, че хората, пък било то и в Африка, все още умеят да се отнасят с уважение към природата. Всъщност той направи усилие. Извърна към мен мърлявата си мутра и ми намигна.
	— Остава ми още един — промълви той. — Хубавичко го бях скрил — най-надълбоко, но не мога повече да се грижа за него… Идва ми в повече… Вземи го при твоите.
	Полагаше нечовешки усилия да говори, пустият му Флюш, ала пламъчето в очите му не беше изчезнало.
	— Вземи го при твоите… Казва се Родолф. Ама че тъпашко име съм му дал, право да ти кажа. Не ми харесва… Заеми се и с това… — И ме погледна така, сякаш…
	— О, хайде — отвърнах му аз — вземам го твоя Родолф, а като се оправиш, ще ти го върна.
	Ала държах ръката му в своята и веднага ми стана ясно, че Родолф ще си остане при мене завинаги. Оттогава навсякъде го водя със себе си. Ето защо дойдох в Африка, госпожице, и ето какво защитавам. И щом някъде се появи мръсник ловджия, който убива слонове, изпитвам такова неудържимо желание да му пусна един куршум в черепа, че сън не ме хваща нощем. И ето защо се опитвам да издействам от властите далеч по-скромна мярка…
	Отворил чантата си, взел лист хартия и го разгънал грижливо върху тезгяха.
	— Имам тук една петиция, в която се настоява за забрана на лова на слонове във всичките му форми, като се започне от най-гнусната — надпреварата за трофеи — за удоволствие, както се казва. Това е първата стъпка и не е кой знае какво. Нима искам много? Ще бъда щастлив, ако подпишете тук…
	Беше подписала.


>>	IX.

	Така неусетно, изправени един срещу друг, те предприеха първите стъпки в онази авантюра, която с помощта на времето би могла да се превърне в легенда за Чад. „Бяха ми напълно ясни“ — ето едно изречение, което винаги безпогрешно привличаше вниманието за момент към онзи, който безспорно съумееше да го произнесе с премерена небрежност, за да възбуди любопитство. В часа за утоляване на жаждата това изречение чудесно послужи на неколцината, чиито плантации с памук наред с толкова други в крайна сметка не бяха конкурентоспособни в сравнение с плантациите от поречието на Нил, чиито златни мини не бяха нищо повече от тема табу, чиито големи панафрикански пътни мрежи се олицетворяваха в края на краищата от един-единствен ръждясал скелет на мост в някой пресъхнал дол. Но истината беше, че Морел нямаше приятели, че прекарваше по-голямата част от времето си в саваната и че никой не обръщаше внимание на пристиганията и отпътуванията му от Фор Лами със смехотворната му петиция, от която хората се измъкваха с вдигане на рамене — никой, освен Орсини. Защото, ако някога е имало човек, на когото събитията да дадат право, човек, който „да не е от расата на измамените“, то това беше точно Орсини — отдавнашният заселник, ловецът, надушващ врага наоколо си, сякаш това бе едничката цел на съществуването му. Нима не беше заявил на висок глас още в самото начало, че този човек е опасен и че подобна дейност винаги крие риска да хвърли Африка в пламъци и кръв? Нима не бе надавал напразно предупредителния вик, оня чудноват вик, едновременно отчаян и подигравателен, който сякаш неизменно принадлежеше на нощната фауна в Чад — причудливо ехо от порив, останал му със сигурност чужд? И накрая, нима не той се усъмни в „немкинчето“? Нима и тогава не беше разпознал един от важните елементи на заговора? Да, Орсини изживя своите мигове на тържество, само дето се бяха оказали твърде кратки и ако се бе превърнал в част от легендата, то с положителност не беше станало така, както бе желал. Допуснал беше фатална грешка нашият Орсини: прекалено дълбоко се бе отъждествил със случилото се. Изгори го силният пламък, който го бе привлякъл. Той пръв беше разпознал следата на дивеча и бе затръбил с рога, и се бе впуснал в нападение с онази страст, която усеща предизвикателство във всяка проява на прекалено благородна придирчивост към човека: сякаш човешката същност се издигаше на десет хиляди метра над земното равнище, на десет хиляди метра над равнището на Орсини. Беше твърдо решен да брани своите мащаби, своите измерения. Като изключим него, единствено отец Фарг бе обърнал някакво внимание на Морел — той се занимаваше най-вече с болните от проказа. Бивш военен свещеник от авиацията на Свободна Франция, този францисканец притежаваше рязък език, сприхава доброта и за щяло и нещяло стоварваше юмрук по масата. Той, който беше наблюдавал как през продължителния поход на Льоклер от Чад до Баварските Алпи падат най-добрите му другари, не понасяше атеистичните съмнения, просто защото те го лишаваха в отвъдното от компанията на неговите братя по оръжие, на които бе останал верен докрай. С рижата си брада и бичия си врат, с речта си, чието простодушие понякога стигаше до богохулство, той приличаше на скитащ монах — „Не е по моя вина — казваше. — Такава ми е конструкцията“ — но в затънтената савана северозападно от Форт Аршанбо водеше образцов живот. Прочут беше с гафовете си, а най-знаменитият сред тях несъмнено щеше да остане завинаги във фолклора на колонията. Та този беше влязъл в историята в Банги, на борда на парахода, осъществяващ връзката с Бразавил по река Конго, а значимостта му се дължеше тъкмо на отчаяното и безмерно усилие на отец Фарг да избягва гафовете. От жаргона на ескадрилата той бе придобил навика да се обръща към всекиго с „рогльо“ и за него хората се деляха на „готини рогоносци“ и „кофти рогоносци“. „Здрасти, рогльо!“ — по такъв дружески начин ви посрещаше. Така се бе случило, че при появата на Фарг на палубата обичайната компания вече се беше събрала. Сред останалите се забелязваше някой си Уар, чиято репутация в този край се бе установила непоклатимо, благодарение на младата му съпруга, която му изневеряваше щедро, открито и без оглед на дискриминацията. Фарг се бе приближил към групата и бе започнал да се ръкува наред с обичайния си поздрав.
	— Здрасти, рогльо — повтаряше той и преминаваше към следващия. — Здрасти, рогльо. Здрасти, рогльо. Здрасти, рогльо. Здрасти… — Беше съобразил със светкавична бързина, че държи в огромната си лапа дланта на горкия Уар. Решил бе да прояви изключително присъствие на духа: — Здравейте, господин Уар! — изревал той, доволен, задето най-после бе съумял да покаже, че притежава такт и незабавно беше подхванал, преминавайки към следващите: — Здрасти, рогльо. Здрасти, рогльо. — И така до последния.
	Такъв беше отец Фарг — мисионерът любимец на прокажените и страдащите от сънна болест. Прекалено дълго бе живял сред шубраците, в черното сърце на страданието, за да прояви не друго, а припряност, когато му се бе представил някакъв мъж в мисията във Фор Лами, където пристигнал да вдига скандали, че лекарствата пристигат с шест седмици закъснение, под претекст, че нямало пътища; някакъв мъж, значи, който му тикнал под носа смехотворна петиция, в която се говорело за защита на слоновете.
	— Можете да си заврете вашите слонове, където поискате — беше се разкрещял преподобният отец с безспорно величавата далновидност. — На този континент има не знам колко страдащи от сънна болест и проказа, да не говорим за фрамбезията*, и всичките те, колкото по-малко се тъпчат, толкова повече чукат; пък децата им мрат като мухи, още щом се родят. А за трахома чували ли сте да се говори? А за спирохети? За филариатоза? И сте дошъл да ми дотягате с вашите слонове.
	[* Кожно заболяване в тропиците, предизвиквано от спирохета; тропичен сифилис — Б.р.]
	Мъжът — Фарг никога не го бил виждал преди — приличал на излязъл направо от шубрака човек: разгърден, с гамаши, мръсна риза и набола по страните неколкодневна брада. Та мъжът го гледал мрачно. Но отец Фарг, у когото чувствителността не беше преобладаваща черта, бил поразен от пламенния, едва ли не необуздан поглед, в който при все това неочаквано проблясвала искрица лудешка ирония. Той наместил очилата на носа си и повторил още веднъж, заради принципа, но без особена убеденост:
	— И сте дошъл да ми дотягате с вашите слонове.
	Морел не отвърнал веднага. Свил юмруци, после извадил от джоба си кесия с тютюн и за момент, застанал разкрачен, запазил мълчание, докато свивал цигара, за да укроти, без съмнение, яростта в ръцете си. Най-накрая вдигнал очи.
	— Слушай, попе — казал. — Добре. Ти си свещеник. Мисионер. Добре. Ти все си вреш носа право в сърцевината. Имам предвид, че от сутрин до вечер гледаш всякакви рани и всевъзможни грозотии. Добре, съгласен съм. Виждал си какви ли не гадости — човешката нищета, тъй да се каже. Е, нима след като си се нагледал на всичко това, след като си бърсал задника на човечеството, нима не гориш от желание, щом вдигнеш глава, да се изкачиш на някой хълм и да погледаш нещо различно? Нещо красиво и свободно, поне веднъж — една съвсем различна компания?
	— Когато ми се прииска да вдигна глава и изпитам необходимост от съвсем различна компания — изкрещял отец Фарг и здравата треснал по масата с юмрук — лично аз не отправям поглед към слоновете!
	— Хубаво, попе, хубаво. И ти като другите от време на време имаш нужда да се огледаш около себе си, за да си докажеш, че все още не всичко сме съсипали, изтребили, затрили. И ти като другите имаш нужда да се утешиш, да си кажеш, че все още ни остава нещо красиво и свободно на тази лайняна земя, дори само за да съхраниш вярата си в твоя Господ. Така че подпиши. Не се мъчи да го усукваш, попе, и да търсиш фалшиви оправдания: не подписваш договор с дявола я! Чисто и просто да не избиват повече слонове. По трийсет хиляди годишно. — Внезапно се засмял лукаво. — Спомни си, попе, че те нямат нищо общо с нашите свинства. Те нямат никаква вина, попе, никаква вина.
	— Кои те? — изломотил Фарг.
	— Слоновете, попе. Че кой друг?
	Фарг зяпнал.
	— Мам… — Но се усетил навреме. После добавил: — Сядай.
	— Оня тип — разказваше по-късно Фарг на отец Тасен, дошъл да го види, а изненада и притесни горкия францисканец с изключителния си интерес към случилото се. За първи път се интересуваше не от изкопаемо на поне сто хиляди години. — Типът седна и известно време помълчахме, разглеждайки се взаимно. Разбирате ли, беше ми забил нож в гърба този мръсник с неговите слонове, „които нямат никаква вина“. Този рогоносец искаше да ми внуши, че хората — ето кой има вина, а какво можех да му отговоря аз, обикновеният свещеник? Че не е вярно ли? А грехът? Първородният грях и прочее, но вие всъщност знаете по-добре от мен. Беше ми забил нож в гърба, беше се прицелил в религията ми. А аз, вие ме познавате, съм човек на действието; дайте ми на мен дребна шарка, жълтеница — там съм в свои води. Но теорията… Между нас да си остане. Вярата, нашия Господ Бог — нося ги у себе си, чак в утробата и вътрешностите си, но не и в разсъдъка. Аз не съм разсъдъчен човек. Тогава му предложих една мастика, а той отказа.
	Лицето на йезуита просветля за миг, а бръчките му сякаш се стопиха в младостта на усмивката, Фарг тутакси си спомни, че в ордена не гледаха на него с добро око и неколкократно му бяха забранявали да публикува трудовете си, дори се носеха слухове, че пребиваването му в Африка не било съвсем доброволно. Чувал бе да казват, че в съчиненията си отец Тасен представял спасението като обикновена биологична мутация, а човечеството — такова, каквото го познаваме днес — като архаичен вид, призван да се присъедини в тъмата на еволюцията към други изчезнали видове. Помръкна: намирисваше му на ерес.
	— Повторих му, че щом изпитва необходимост да забрави за хората и да се обърне към нещо различно и наистина грандиозно, погрешно се е спрял на слоновете. Би било много по-добре да се обяви в защита на едно друго животно, което е много по-застрашено от изчезване в сърцата на хората, тоест нашия Господ Бог!
	Фарг го изрече с такава невинност и простота, че думата „животно“ изобщо не прозвуча като богохулство, а като грубоват и наивен израз на дълбока синовна привързаност.
	— Той ме остави да се пъна, а после на лицето му се изписа подобие на усмивка. „Може и така да е, попе, но кажи ми какво ти пречи да подпишеш? Не искам душата ти. Само един подпис. Искам само да не избиват повече слоновете. В което няма нищо лошо. Тогава защо все го усукваш?“ Трябва да кажа, че тука ме беше спипал натясно. Наистина какво ми пречеше да подпиша? Седях като втрещен. Отворих уста, но не намерих какво да му кажа. И понеже той продължаваше да ми навира под носа онзи парцал, разлютих се и го изхвърлих навън — и него, и слоновете му. Но това продължи да ме тормози. Защо не подписах? Нямаше никакво значение, никаква политика, епископът нямаше да ми каже нищо… Не можах да мигна през половина нощ — търсех причината и накрая май я налучках…
	Фарг хвърли лукав поглед към йезуита, сякаш да му каже: „Виждате ли, старче, аз съвсем не съм толкова тъп, колкото ме изкарват“.
	— Представяйки нещата по този начин, рогльото донякъде изглеждаше като човек, дето плюе на вида, за който нашият Господ е мъртъв. Създава впечатление, че се подписваш не в полза на слоновете, а срещу хората. Не знам как се получаваше, но човек имаше дори чувството, че върши предателство, че се превръща в ренегат. Пусто да остане! Нямаше да дам да ме изработят я! Човек има достойнство в крайна сметка… Не знам дали разбирате какво точно искам да кажа.
	Йезуитът разбираше прекрасно.
	— Сетих се за всички другари от ескадрилата, които дадоха живота си в името на чистите неща и осъзнах, че този с неговите слонове ме взема на подбив. Беше напълно обсебен от тях. Освен това не обичам отчаяните.
	Лицето на Фарг почервеня и той силно стовари юмрук по масата.
	— Всеки път, като видя някой отчаян, ще ми се да го ритна в задника. До един са все свине.
	Отец Тасен го прекъсна кротко:
	— Много бих искал да се срещна с това момче — изрече той.
	— Ще го срещнете, бъдете спокоен — измърмори Фарг. — Сигурно все още се шляе из Фор Лами и сигурно тия дни ще дойде да ви навре под носа петицията си.


>>	X.

	Той обаче бе престанал да се шляе из Фор Лами. Колкото до петицията, беше я накъсал, запазвайки едно-единствено късче, подписано с женски почерк, което често съзерцаваше. Мина продължаваше да се грижи за бара, слънцето продължаваше своите сметки по белия циферблат на африканското небе според извечните ориентири: рибарските колиби — в десет сутринта, кафявите отвесни скали над Шари — по пладне, самотната палма на Фор Фуро — в четири часа, а към пет и половина — американският офицер, който преминаваше с коня си в бърз галоп по отсрещния бряг и изчезваше на същото място, където и слънцето, сякаш трескаво преследвано от него, а рижите му коси проблясваха в последните слънчеви лъчи като сграбчени в шепа. Понякога Мина го срещаше на пазара или в квартала на местното население — буен и недодялан гигант с овехтяло пилотско яке, с което не се разделяше никога, но един ден го намери проснат на пътя за Майдугури с лице в прахоляка, заобиколен от група негри, смеещи се с оня весел младежки смях — техният начин да посрещат всичко. Тя го настани в джипа и пристигна със своя безжизнен компаньон при полковник Бабкок, у когото беше поканена на вечеря. Състоянието на американеца огорчи полковника до немай-къде: с нетърпение бе очаквал тази вечеря на четири очи с Мина, която той канеше на вечеря редовно на всеки три месеца. Сложиха го да легне на терасата, покриха го със завивка, но след вечеря се върнаха да видят как е и го откриха прав, вторачен в нощта, обгърнала къщата в оная женствена бистрота, в която и стадата се чувстваха в безопасност…
	— Следващия път, когато ме намерите в потока, оставете ме там — каза им той — или по-добре елате и вие при мен — там на човек му е много добре. Там ще се чувствате от другаде, не оттук.
	Очите на полковника заискриха.
	— Колата ми е навън — рече той. — Вземете я и си идете. Тази млада жена ви е спасила най-вероятно от пневмония, а вашата първа грижа, естествено, е да я обидите.
	Американецът започна да се смее.
	— А вие, естествено, смятате, че забележката ми се отнася единствено до нея, но не и до вас, нали, полковник? Не знам откъде англичаните черпят възхитителната си самоувереност; тя безспорно е проява на лицемерието ми. Бъдете спокоен, полковник, говорех и на вас, вие не сте изключен от голямото братство при потока. Разликата между англичаните и останалите простосмъртни е в това, че англичаните знаят много добре и отдавна истината за себе си, което винаги им позволява дискретно да я избягнат, да я заобиколят. Проклетото ви чувство за хумор е начин да хитрувате, да опитомявате тази истина, вместо да се съизмервате с нея. Беше време, когато и аз хранех илюзии. Само че ме сполетя нещастието да попадна в плен при китайците в Корея и те ме обсипаха със сведения за самия мен. Или по-точно, научих истината за тях, което е все същото. Роден в Юга, аз притежавам странността да не бъда расист и съм длъжен да призная, че и те са хора като мен. Без съмнение знаете, че бях позорно прогонен от армията, понеже бях признал по китайското радио, че съм разпръсквал над Корея пренасящи зараза мухи и че страната ми е започнала бактериологична война. Това, естествено, не беше вярно, но чудна работа, вярно или не — ето последствията. Дали комунистите ще скроят някоя дяволска хитрина, или американците ще посеят холера над Китай, е все едно — от значение е само, че и вие сте в потока, полковник Бабкок. Никога не ще успеят да отнемат на комунистите една тяхна заслуга, а тя е, че са погледнали човека право в очите. А не са го изпратили в Итън, за да го приучат да се прикрива. Западът може и да има цивилизация, но комунистите са усвоили една истина. Не ги обвинявайте най-вече в нехуманни методи: при тях всичко е човешко. Ние до един сме голямо и хубаво зоологическо семейство, не бива да го забравяме! Ето, полковник Бабкок, как и вие сте се озовали в потока. Не си правете труда да бягате на остров или да се правите на щраус, тоест на англичанин: потокът е там, пред вас, или по-точно вътре във вас, понеже тече във вените ви. С това да ви се представя — казвам се Форсайт, от Чарлстън, Джорджия. Радвам се, че се запознахме официално. Когато хората живеят в едно и също градче, по-добре е да се познават! Приятни сънища!
	Стремглаво се спусна по стълбите на терасата и потъна в нощта. Полковникът го изчака да се отдалечи, после хвана Мина подръка и каза нежно:
	— Горкото момче. Колко се заблуждава… по отношение на Англия.
	Оттогава, колчем по здрач зърнеше високия силует да се отдалечава в галоп по отсрещния бряг на Шари, Мина го проследяваше с приятелски поглед. Неведнъж се опитваше да научи нещо за Морел, но отдавна не го бяха виждали във Фор Лами. Един ден отиде на кон до кирпичената колиба, която й бяха посочили в квартала с местно население, но откри само някаква беззъба старица, а тя клатеше глава, протягаше ръка и не знаеше нищо.


>>	XI.

	После събитията се стрелнаха в слисващо кресчендо и цялото селище премина първо от неверие към изумление, после към възмущение и се стигна до нещо като гордостта на собственика, докато първите специални пратеници на вестниците взеха да слизат от самолета във Фор Лами. Подобна история би могла да се случи само в Чад, казваха всички самодоволно, дори и онези, за които приключението отдавна имаше вкус на хинин, а по лицата на леля Отрюш и леля Ай, двете негърки, които обикаляха определени къщи в часовете за следобедна почивка, се долавяше как у тях се пробужда смътна носталгия. Ланжвией, получил правото да пропъжда стадата слонове, редовно опустошаващи плантацията му и зеленчуковите градини на местните, бе откаран със санитарен самолет в болницата във Фор Лами с куршум в крака. Нищо не видял, нищо не чул, просто в мига, в който понечил да стреля по най-хубавия мъжкар в стадото от четирийсет животни, методично унищожаващи една нива, куршум пронизал левия му крак. Настъпи смут. Колониализмът изживяваше последните си часове, но не искаше и да знае. В Кано, Британска Нигерия, политическите вълнения се преляха в стълкновения между защитниците и противниците на Федерацията; на изток мау-мау отдавна подлагаха на огън и кръвопролития едни от най-мирните райони на Африка; на север ислямът вдигаше заканителна врява и за пореден път заимстваше древните пътища на търговците на роби; и накрая на юг — в Африка на боерите в черните души се отваряха най-старите рани. Не откриха нищо. После Хаас — този двуметров човек, двойно подут от ухапванията на комарите през дългогодишното бродене сред тръстиките на Чад в лов на слончета, които опитомяваше и снабдяваше с тези африкански дебелокожи половината от зоологическите градини по света — пристигна на носилка в амбулаторията в Асуа. Гневно крещеше на родния си холандски безпрецедентно дълги за историята на колонията псувни, при все че там в това отношение цареше изобилие. Задникът му бе издран от куршум от същия калибър като на онзи, който така злополучно бе прекъснал прекрасния изстрел на Ланжвией. Хаас, този особняк, знаеше много повече за нравите на слоновете от всеки друг. Бе изпаднал в състояние на такъв гняв и възмущение, че потрябваха два дни, докато го убедят да отговаря на въпросите иначе, освен с ругатни. Лежеше по корем, а една монахиня болногледачка бе зачислена за постоянно към задника му и го ръсеше с пудра, поливаше го и го мажеше с лекарства с всеотдайността на строг ангел; той кълнеше Шолшер, който напразно опитваше да му предложи серт цигари, но най-сетне с безкрайно отвращение изломоти няколко неясни обяснения. Както всяка вечер, отишъл да нагледа заграждението, където държал пленените слончета. Същата сутрин бил хванал още едно — още кърмаче — и то стояло неподвижно, обърнато към оградата, въпреки непрекъснатите подканвания на останалите пленници да си поиграят. То било обвило с хоботче клона на един храст, сякаш се надявало майка му внезапно да се превърне в плът и кръв в началото на тази въображаема опашка. Същата сутрин то подтичвало след нея в същата поза на близост — един вид ръка за ръка — когато Хаас изстрелял във въздуха истински фойерверк и възрастното животно обезумяло до такава степен, че за няколко мига загубило всякакъв майчински инстинкт. Стадото се пръснало, оставяйки там само най-малкото слонче бебе — заковало се на място, с вцепенени крака, уриниращо от ужас. Хаас преметнал въжето през врата му и го повлякъл след себе си с помощта на двама от своите негри на коне. Майката избягала със стадото, но трябва да е имала особено мудно или напротив, изключително нежно сърце, защото продължила часове наред да претърсва напосоки храсталака с отчаян рев и вдигнат хобот, опитвайки се да открие малкото си по миризмата. Хаас прекъсна разказа си и вдигна мрачните си очи към Шолшер.
	— Знаете ли, или не знаете, че съществува слонски език — заяви той. — Всеки път, когато слушам някоя майка да вика малкото си, озовало се в ръцете ми, винаги чувам един и същ звук. Три тона. Нещо такова…
	Повдигна глава и нададе учудващо вдъхновен и ужасяващо тъжен рев. Милосърдната сестра влетя като гюле в стаята и се засуети около него.
	— Бедни ми господин Хаас, опитайте се да потърпите — умоляваше го тя — скоро ще ви бия инжекция за през нощта.
	Хаас изрече няколко думи на холандски и сестрата се оттегли стремглаво.
	— Накратко, тази майка ми се стори особено решителна и взех предпазни мерки около заграждението. Лагерът се намираше на десет километра от мястото, където го бях хванал и бях по-предпазлив. Поставих двама от негрите си на акациите със заръката да си отварят очите. Към залез-слънце наминах, за да се убедя лично, че не са задрямали. Слончето така и не бе пуснало клона и сумтеше тъжно.
	Хаас тъжно засумтя през нос.
	— Потупах го веднъж-дваж по задника и тъкмо бях тръгнал да си ходя, когато чух добре познатата ураганна шумотевица, която се търкаля към вас със сто километра в час.
	Хаас се усмихна лъчезарно.
	— В живота си съм го чувал поне хиляда пъти и още по-често ми се е присънвал нощем, но всеки път сякаш все още съм девствен — отразява ми се страхотно. Обзема ме желание да се издигна право нагоре в небесата и да остана там, поседнал на някое облаче, за да видя всичко отвисоко. Светът изглежда много по-обитаем, щом този шум престане. Почти в същия миг видях слоницата да изниква пред мен с пъргавината на планина, готвеща се да се стовари отгоре ми. Прицелих се и тъкмо да стрелям, получих куршум в задника.
	Шолшер пушеше замислено.
	— Планината мина на три метра от мен, без да ми обърне каквото и да било внимание — продължи Хаас. — Отнесе се към мен с презрение. Като че ли пет пари не даваше за моята репутация. Имаше само една мисъл в главата си — малкото. Изкърти оградата, малкото се залепи за нея като бълха и двамата си тръгнаха в ликуващ тръс.
	— А куршумът? — запита Шолшер.
	Лицето на холандеца придоби лукав израз.
	— От оня кретен Абду е — изломоти той. — За последен път му поверявам пушка. С намерението, предполагам, да ми спаси живота. Но така се разтреперил, че…
	— Говорих с момчетата ви — каза майорът. — Добре си бяха научили урока, но вие подценявате влиянието на униформата. Знаят единствено, че са ви открили облян в кръв и псуващ на поразия.
	Хаас се престори, че се примирява.
	— Слушайте, старче, ще си кажа, но да си остане между нас. Ако историята се разчуе, ще стана за посмешище на цялата колония.
	Шолшер изчакваше.
	— Истината е, че когато видях слоницата да приближава към мен, загубих ума и дума, прицелих се лошо и си пуснах един куршум в задника.
	Шолшер се надигна.
	— Добре — кимна. — Така си и мислех. Само не разбирам защо се опитвате да предпазите стрелялия.
	Старият холандец надигна глава, изглеждаше сериозен и малко тъжен.
	— Представете си, Шолшер, че аз също обичам слоновете — въздъхна той. — Смятам дори, че ги обичам повече от всичко друго на този свят. Ако съм в занаята, то е, защото той ми позволява вече трийсет години да живея сред тях, да ги изучавам и знам, че с всеки уловен от мен слон те намаляват с още един за ловците и за кърлежите, и за раните, и за комарите, да, за комарите. Слоновете са особено чувствителни в това отношение. Пред очите ми обаче измряха десетки слончета, преди да се науча да ги храня, преди да разбера например че без калната вода на Чад със съответната й температура те умират… Умират. Вече сте виждали, нали, полегнало на хълбок слонче с неподвижен хобот да ви гледа с очи, в които сякаш са се приютили всички тъй прехвалени човешки достойнства, каквито до немай-къде липсват на човечеството? Да, аз също обичам слоновете, до степен, че наложи ли ми се да се моля — всеки си има своите моменти на слабост — си пожелавам единствено, след като умра, да отида с тях там, където и те. Да остана с тях, а не с вас. Набийте си в главата, че нищо не съм чул и нищо не съм видял. Колкото до куршума в задника, хак ми е. Всъщност кой ви каза, че е било куршум? Може да е било просто пръдня, дето е сбъркала изхода.
	Хвърли на Шолшер предизвикателен поглед. Майорът мислеше за мотивите, подтикнали човек като Хаас да живее сам цели трийсет години сред комарите на Чад. Открай време беше чувствителен към искрата мизантропия, която повечето хора носят у себе си и имаше опасност един ден да се разгори и да приеме смайващи и непредвидими форми. Мислеше си за древните китайци, които никога не тръгвали без любимия си полски щурец, за тунизийците, носещи дори в кафенето своята птица в клетка, за индианците в Перу, по цял ден втренчили очи в зърното скоклив боб. Донякъде се изненада, като разбра, че Хаас е вярващ, струваше му се, че в това се крие някакво противоречие. Вярно, мислеше си той, че Господ няма влажен нос, който можеш да докоснеш, почувстваш ли се самотен, не можеш да го погалиш зад ухото, не върти опашка всяка сутрин, щом те види, и не се усмихва блажено, изненадаш ли го да препуска по хълмовете с развени уши и навирен хобот. Не можеш дори да го държиш в шепа като топла лула и понеже престоят на земята може да продължи петдесет-шейсет години, напълно разбираемо е, че хората в крайна сметка си купуват лула или скоклив боб. Самият той беше прекарал в Сахара пет години начело на едно подразделение мехаристи и тези години бяха най-щастливите в живота му. Вярно, че в пустинята човек изпитва по-малка потребност от чуждо присъствие, навярно защото живее в непрекъсната, почти физическа връзка с небето, което сякаш винаги изпълва цялото пространство. Искаше да сподели всичко това с Хаас, но прекараните в Сахара години го бяха направили твърде несловоохотлив, а и бе забелязал, че някои неща, които усещаше дълбоко в себе си, променяха смисъла си при досега с думите така, че не само не успяваше да ги предаде, но и веднъж изречени, ставаха неузнаваеми. Дотолкова, че често се питаше дали мислите са достатъчни, дали не са само налучкване, дали същинският вид на нещата не беше другаде и дали в човешкия мозък няма все още неизползвани нерви, които един ден щяха да отведат същите тези мисли в зони с неограничена видимост. Каза:
	— Не съм толкова сигурен, че в тази история става дума за животни.
	— А за какво според вас става дума?
	Шолшер понечи да отговори, че, естествено, е позволено да се нуждаеш от друго присъствие и да изискваш една съвсем различна закрила, но му се стори, че този род изказвания и мисли не подхождаха на униформата, която носеше. Това навярно водеше началото си от времето, когато беше млад курсант в „Сен-Сир“* и тънката нашивка на младши лейтенант представляваше едничкият му хоризонт. Лицето му остана безизразно, но вътрешно се усмихна на младежките си спомени. Дълго време униформата за него си оставаше символ на онова, което още в зората на юношеството бе жадувал най-пламенно — верността към устава. А той изключваше определени пози и определени душевни състояния. Така че запази размислите за себе си, също както през последните години все по-рядко и по-рядко изпитваше потребност да разменя мисли с останалите хора, защото по същество те не го спохождаха под формата на въпроси. Останали му бяха само няколко дребни куриоза.
	[* Военно училище, създадено през 1808 г. от Наполеон Бонапарт. — Б.пр.]
	— За какво според вас става дума, ако не за слонове? — повтори Хаас, повишавайки глас с нотка на заплаха.
	— За други неща — отвърна Шолшер неопределено.
	Холандецът го наблюдаваше крайно недоверчиво с полупритворени очи.
	— Знаете ли как ви наричат в този край? — избоботи той. — Монахът воин.
	Шолшер сви рамене.
	— Да, вдигайте рамене, но вие ще свършите в ордена на трапистите, приятелю. Впрочем всеки път, когато видя някой офицер мехарист с бял бурнус и сандали на бос крак, с бръсната глава и с желание колкото е възможно по-скоро да се върне в пустинята, си казвам: „Още един, на когото споменът за отец Дьо Фуко не позволява да спи“. Колкото до Морел, вие сте на погрешен път. От какъв зор усложнявате нещо толкова просто, като любовта на един човек към животните?
	Шолшер се изправи.
	— Най-добрата услуга, която бихте могли да направите на този нещастник — каза той — е да ни помогнете да го пипнем. Иначе следващия път той ще убие някого и не ще сме в състояние да направим каквото и да било за него. Ще изгние в затвора.
	Остави го там мълчалив и намръщен и се прибра, питайки се докъде могат да стигнат хората в заслепението си.


>>	XII.

	Следващите няколко дни той прекара в саваната, като вървеше по дирите на Морел, за когото му съобщаваха едновременно отвред. Завръщащите се ловци се кълняха, че са го съгледали в някакво село, а всеки управител на област беше убеден, че той се крие в неговия сектор и подготвя някое долно дело. Шолшер започваше да се пита дали Морел наистина действа сам, или се възползва от нечие заинтересовано съучастие: трудно бе да си представи как един бял броди из саваната сам, без ничия помощ. Но всеки път, когато разпитваше туземците из селата, се натъкваше на безизразните им лица: още щом подхванеше темата, всички като че ли преставаха да разбират за какво говори. Беше се върнал във Фор Лами към един след полунощ, но едва легнал, и го измъкнаха от леглото по спешна заповед на губернатора на Чад да се яви при него. Облече се набързо, изгълта наведнъж чаша горещо кафе, скочи в колата си и я подкара, цял тръпнещ в смълчания и обграден със звезди Фор Лами. Пристигна в разгара на един същински военен съвет. Губернаторът в официално облекло, но разкопчан — явно излизаше от прием — с фас, щръкнал насред брадата, за която не се знаеше дали е рижава от тютюна или си е такава по рождение, диктуваше телеграми. Там бяха главният секретар Фоасар, чието лице на болен от хепатит приличаше на възглавница, на която са спали дълго, но неспокойно, полковник Борю, военният комендант на Чад, приведен над някаква карта и изучаващ я с такава съсредоточеност, че създаваше усещане по-скоро за поза и благоразумно усамотение, отколкото за действителен интерес, и дежурният офицер от двореца с неговата досадна склонност да отдава чест всеки път, щом някой от присъстващите вземеше думата. Малко по-настрани Лорансо, инспекторът по лова, когото рядко виждаха във Фор Лами и който все се мотаеше някъде сред хълмовете — чернокож колос, кажи-речи напълно лишен от усет за административна йерархия, но единственият сред всички познати на Шолшер, способен да говори за лъвовете, без да става смешен. Изглеждаше ту загрижен, ту раздразнен.
	Губернаторът посрещна новодошлия с нетърпение:
	— А, Шолшер… дойдохте все пак! Предполагам, че не сте в течение на абсолютно нищо, както обикновено! Фоасар, осведомете го.
	Главният секретар започна да говори бързо и отсечено като човек, прекарал целия си живот сред телеграми. Ставало дума за Орнандо…
	— Може би все пак сте чули да се говори за Орнандо? — запита губернаторът крайно саркастично.
	Шолшер се засмя. От три седмици цяла Екваториална Африка се огласяше от името на Орнандо. Пристигането му се предшестваше от толкова официални телеграми, препоръки, циркулярни писма, поверителни инструкции, че и комарите сякаш избръмчаваха името му в ушите на влудените чиновници. Орнандо беше най-знаменития журналист в Съединените щати — хроникьор, когото всяка седмица четяха, слушаха по радиото и му се любуваха по телевизията повече от петдесет милиона американци, а от Париж разпореждаха да се погрижат той да остане с добри впечатления. Надяваха се след своето завръщане той да упражни влиянието си върху американското обществено мнение в полза на френския съюз. В резултат от инструкциите недвусмислено произтичаше, че господин Орнандо не трябва да хваща дизентерия, да страда от прекалена жега, да се друса дълго по пътищата и да изпуска дивеча — понеже ловът на едър дивеч бил основната цел на посещението му в Африка. Макар в инструкциите да не се споменаваше изрично, все пак се долавяше трогателното желание на Париж под нозете на Орнандо да бликат потоци прохладна вода, нежен бриз да гали къдрите му и нито един комар да не ухапе височайшата му особа. Той беше пълен, едър, с млечна кожа, със ситно къдрави като бял астраган коси и при по-трудните участъци го носеха на нещо като носилка; а докато го мъкнеха над реките, хълмовете и пропастите, той им хвърляше един и същ озадачаващо неподвижен поглед. Трудно беше да се предположи каква неясна потребност го бе подтикнала да дойде в Африка на лов за големи диви зверове — него, който имаше репутацията, че е способен да убие човек с една дума. Пазеха го и го водеха братята Юет, най-добрите ловни интенданти по тукашните земи, и вече бе успял да убие два лъва, един носорог, няколко възхитително грациозни антилопи — ако изобщо може да се говори за грациозност у някое убито животно — и накрая, призори на третия ден, на брега на Яла, един великолепен слон с четирийсеткилограмови бивни, който се беше стоварил в краката му с цялото смирение на смъртта. Обаче половин час по-късно Орнандо, който се бе отдалечил от палатката сам, за да се изпикае, беше прострелян право в гърдите и незабавно бе откаран във Форт Аршанбо, където бълнуваше, улучен на два сантиметра от сърцето, което позволи на един от съперниците му в Съединените щати да започне статията си със следните простички думи: „Значи е имал сърце!“.
	— И ето — каза губернаторът, като избута купчината телеграми далече от себе си — случи се преди пет дни и оттогава единственото що-годе смислено заключение, което произтича от съобщенията от Париж и Бразавил, е, че там не са особено доволни от мен. Незабравим опит. Никога не бих допуснал, че официалните телеграми могат да достигнат подобно въодушевление в хулите, а на вас — на вас ви остава единствено затруднителният избор.
	Махна към натрупалата се на бюрото купчина.
	— Имам четирийсет и осем часа да арестувам Морел. Защото стоварих произшествието на неговия гръб и се надявам да устоя на поетото задължение. Нашата първоначална версия бе, че става дума за един луд, един мизантроп, който си е втълпил да защитава слоновете от ловците и който в известен смисъл е решил да промени животинския вид, отвратен от човешкия род. Един бял, изпаднал в амок, поради собствената си мизантропия и преминал на страната на слоновете…
	Изсмя се безрадостно.
	— На страната на природата, както казва той… Добре, че го имаше Морел: излишно е да ви казвам, че в противен случай щяхме да се изправим пред някои изключително неприятни предположения, особено в момент, когато мау-мау предизвикват, меко казано, вълнения.
	— Изследвахте ли куршума? — попита Шолшер.
	— Същата пушка, с която е стреляно по Хаас и по Ланжвией — заяви Фоасар. — Потвърди се.
	— Предпочитам да започна с това, че нашето обяснение бе посрещнато изключително зле — подхвана губернаторът. — В Париж настояваха на всяка цена за версия, че е местен политически тероризъм. И още щом се опитах да защитя нашето тълкувание, заговориха ми с наистина високомерен тон. Казаха ми, че тъй като не става дума за организирано движение, нямам абсолютно никакво оправдание. И накрая, кълна ви се, стигнаха дотам да ме оставят с усещането, че съм провалил задачата си, просто защото не съм намерил начин да подстрекавам мау-мау в Чад. Виждате ли, това всъщност са хора, убедени, че колонизация, която не води до размирици и кланета, е неуспешна. А може би, в някакъв смисъл, са прави.
	Шолшер знаеше, че зад иронията на стария африканец се крие много горчивина и огромно изтощение.
	— Трябва да отбележа обаче, че в крайна сметка промениха мнението си. В този случай много ни помогна пресата. Мисля, че за първи път в историята на колонията, Чад най-сетне се превърна в хит за световната преса. Нито веднъж не писаха нито за пътищата ни, нито за борбата ни с болестите, нито за сензационния спад на детската смъртност, нито за съпротивата ни през войната. Но този път ни провървя. Пристигнаха дори специални пратеници. Тази история изглежда впечатлява хората, което доказва, че мизантропията или, ако предпочитате, любовта към животните действително е много разпространена. Околна среда, екология и тям подобни: „Да попречим на хората да рушат“ — ето така се изразяват приятелите на живота. Избрали са доста хубавички заглавия. Само хвърлете един поглед на съобщенията в пресата и ще се уверите, че вестниците говорят само за „човека, който смени лагера“ и за последния „бандит на честта“ — трябва да отбележа, че не разбирам за каква чест става дума.
	— И все пак е пределно ясно, нали? — вметна Лорансо.
	— Може би ще имате любезността да ни обясните цялата дълбочина на мисълта си, Лорансо? — помоли губернаторът.
	— Часът е три сутринта и от бюрократите не бива да се изисква прекалено много.
	— Бих желал само да кажа, господин губернатор, че досега слоновете не разполагаха с усъвършенствани оръжия. В резултат през миналата година в Африка са били избити трийсет хиляди слона.
	— Продължавайте, продължавайте.
	— Трийсет хиляди слона, това прави едва триста тона слонова кост. И тъй като целта на едно уважаващо себе си правителство е да увеличава продукцията, убеден съм, че тази година ще се представим още по-добре. Да не забравяме, че само Белгийско Конго през последните години е успяло да достави шейсет хиляди слона. Убеден съм, че на всички ни е по сърце да бием техния рекорд. С малко повече желание ще успеем за целокупна Африка да достигнем до сто хиляди убити слона годишно, докато не стигнем тавана, ако мога да се изразя така. Тогава ще преминем към останалите видове…
	С цигара в уста, губернаторът гледаше втренчено горящата си запалка. Шолшер отбеляза, че тя беше от слонова кост. Отзад подбрани с колекционерска страст слонски бивни покриваха почти цялата стена. Но това беше дело на неколцина негови предшественици. Полковник Борю ученолюбиво се бе привел над военната карта на Чад с вид на погълнат от заниманията си човек, намесващ се само в онова, което се отнася лично до него. Лейтенантът от двореца бе застинал в твърде смайващо отдаване на чест. Единствен Лорансо изглежда се чувстваше удобно. Наблюдаваше с интерес отчаяните знаци, които му правеше главният секретар.
	— Продължавайте, моля ви — изключително любезно го подкани губернаторът.
	— И говоря, естествено, само за прясната слонова кост: благодарение на селските старейшини търговците отдавна са се докопали до старите бивни, укрити от местните. Впрочем, вие знаете не по-зле от мен, че колонизацията отчасти се осъществи върху слонските трупове: именно ловуването заради слонова кост позволи на търговците и на заселниците да посрещнат първите разходи по установяването си.
	— И в такъв случай? — изрече губернаторът с равен глас.
	— В такъв случай е време да се сложи край на лова на слонове, господин губернатор. Въпросният Морел може и да е луд, но ако разбуди общественото мнение да се вдигне в тяхна защита, ще отида да му стисна ръка и в най-затънтения затвор.
	Губернаторът стоеше изопнат зад бюрото си. „Когато си нисък, по-добре да стоиш изправен“, помисли си Шолшер. Нямаше предвид единствено губернатора. Главният секретар имаше тревожното и нещастно изражение на човек, знаещ, че все още ще е там, когато другите вече ще са си отишли. Когато губернаторът най-накрая отговори, в гласа му нямаше и следа от гняв, бе по-скоро дружелюбен.
	— Не ви ли се струва, драги Лорансо, че в настоящия момент в света съществуват каузи, ценности и… да речем, свободи, заслужаващи малко повече от слоновете възхитителното себеотрицание, от което прелива нашият приятел, а и самият вие? Все още сме останали неколцина, които отказваме да се поддадем на отчаянието, да вдигнем ръце и да започнем да се утешаваме с животинки… Дори и в този миг в лагерите за принудителен труд и в тоталитарните затвори хората да се борят и умират. Когато не става дума за откровен геноцид. И все още е позволено да се интересуваме най-вече от тях…
	Той млъкна, втренчен в запалката си, която въртеше в ръце. Един полилей ярко осветяваше помещението, но светлината, бликнала от прозореца, внезапно секваше пред африканската нощ, без да проникне в нея. Губернаторът бе загубил единствения си син по време на Съпротивата и Шолшер тревожно се питаше дали Лорансо го знае, дали си го спомня.
	— Знам, господин губернатор — изрече Лорансо меко, почти тъжно. — Но слоновете са част от същата борба. Хората умират, за да опазят поне малко красота в живота. Поне малко _природна_ красота…
	Настана тишина. Губернаторът щракаше със запалката си, но тя не палеше. Шолшер се усмихна на идиотското удоволствие, което изпитваше, установеше ли безсилието на някои човешки жестове, дори и на най-незначителните. Главният секретар се втурна и поднесе огънче, което губернаторът прие с раздразнение: подобно на много пушачи, той изпитваше потребност не толкова от цигара, а от самия жест.
	— Ще ви кажа още нещо, Лорансо. Човечеството все още не е достигнало онази степен на примирение или… или на самота, която принуждава възрастните дами да се утешават с пекинези. Или със слонове, ако предпочитате. Любовта към животните е едно, а отвращението към хората е съвсем друго и по случая с нашия приятел имам свое мнение. Ето защо ще се опитам да го вкарам в дранголника възможно най-бързо, и то с известно удоволствие. И не защото от Бразавил или Париж ме хокат — политическото ми битие е по-надеждно от тяхното. А защото не обичам хората, които приемат неврозата си за философски възглед.
	Бавно изгледа Лорансо над очилата си със строгостта на стар учител.
	— За първи път смятам, че журналистите са схванали ясно. Това момче се опитва да ни плюе в лицето. Опитва се да ни каже какво мисли за нас. Някога анархистите се обявяваха просто против институциите; нашият приятел направи крачка напред. Само че, виждате ли, аз съм един стар тип, който отива към шейсетте, но още не се е научил да мрази хората. Какво да се прави, ще ми се наложи да постъпя непочтено. На моето поколение не му се е случвало подобно нещо. Може би сме едни отвратителни еснафи? Та значи, тоя юначага, пристигнал в Чад да прави красиви жестове, ще си го тикна в карцера, приятелчето му с приятелче, май така се казваше, полковник, на езика на висшето офицерство? Вземате един батальон стрелци и преравяте всичко между шестнайсетия и осемнайсетия паралел, където нашият злобар се появи последния път. Казвате на Кото да вкара информаторите си в действие. И искам резултати. И нещата да се променят.
	— Много по-смело ще бъде да се забрани лова на слонове, господин губернатор — каза Лорансо. — Този тип казва по свой начин онова, което съм ви повтарял в поне двайсет официални доклада.
	— Би трябвало да пишете стихове, Лорансо. Сигурен съм, че ще ви поуспокои.
	Изправи се.
	— Докато чакам, ще отида в Каноса, тоест във Форт Аршанбо, за да поднеса на господин Орнандо извиненията на правителството. Представяте ли си впрочем, този господин… този господин, който след цялата патърдия все още не е умрял, ме покани на среща — в буквалния смисъл. Невероятно, но факт. След един час ви искам на летището.


	Шолшер и Лорансо излязоха заедно. Все още беше нощ. Повървяха известно време мълчаливо по пътя; пустинният вятър ги обгръщаше с пясъчните си вихрушки. Беше студено. От време на време се разминаваха с нечий силует, който сякаш плуваше сред прахоляка. Навремени в нощта странно проблясваха чифт фосфоресциращи очи, но един лъч от електрическото фенерче, и те се превръщаха в скитащ звяр, който изчезваше с подвита опашка. Селянки, с осанки на кралици, вървяха към пазара с по няколко яйца, вързани в кърпа, или носеха зеленчуци на главата си. Шолшер знаеше, че понякога изминават трийсетина километра, за да продадат във Фор Лами шепа фъстъци. Но знаеше също, че става дума не толкова за бедност, колкото за африканския начин на живот. Онова, което прогресът неумолимо изисква от хората и континентите, е да се откажат от своята чудатост и да скъсат с тайнствеността — и в същия път щяха да се врежат костите на последния слон… Човешкият род бе влязъл в конфликт с пространството, земята и дори с въздуха, който му беше необходим, за да живее. Обработваемите площи щяха полека-лека да се доберат до горите, а пътищата щяха да поглъщат част по част спокойствието на големите стада. Все по-малко и по-малко място щеше да остава за великолепието на природата. Жалко. Той се усмихна, стисна още по-здраво лулата в шепата си и с удоволствие вдъхна от обгръщащия го хладен въздух, който увеличаваше усещането за приятелска утеха от топлинката в шепата му — от хладния въздух, така добре съчетаващ се със звездите. Внезапно си спомни думите на Хаас: „Представете си, случва се дори да се моля да последвам слоновете там, където отиват след смъртта си“ и за миг се запита какво би правил без лулата си. Един камион, идващ по правия път, ги улови отдалече с фаровете си и две огромни сенки затанцуваха във вихрушките прах пред тях. На излизане от квартала на местното население на пътя пред тях неочаквано изникна огромен силует, извиси се до небето в светлината на фаровете върху екрана от прах, а после се смали до по-човешките размери на американския офицер, който премина край тях, приведен и залитащ.
	— Горкият тип — каза Лорансо. — Питам се какво ли го измъчва.
	— Една година е бил пленник на китайските войскови части в Корея — отвърна Шолшер. — Огънал се в резултат на известно убеждаване и малко удобства. Наредил се сред американските офицери, сметнали за по-просто да „признаят“, че Съединените щати водят бактериологична война срещу китайското население. И сега му е болно. Дошъл е да се погребе във Фор Лами. Още една история в полза на слоновете.
	— Мислите ли, че преди малко се заблуждавах?
	— Не.
	— Просто се опитвах да говоря от позицията на естественика. В крайна сметка затова ми плащат…
	Шолшер слушаше разсеяно. Беше му невъзможно да разглежда събитията само от гледна точка на опазване на африканската фауна. Под това ясно небе, пред хоризонта, ограничен единствено от човешкия взор, той долавяше наличието на някакъв друг залог. Може би журналистите не грешаха, когато иронично бяха нарекли Морел „разбойник на честта“. Може би и той беше от онези маниаци, които не виждат по-високо и по-далече от човека и които в крайна сметка си създават за него една безгранична и величава представа, цялата изтъкана от благородство и щедрост — представа, която се опитват да защитават. Беше дошъл в недрата на африканската гора, за да води истинска битка на честта. Горкият тип. Шолшер вдигна очи към небето. Белият серуал придаваше на силуета му причудлива форма в тъмното. Дръпна замислено от лулата. А може би се лъжеше? Това очевидно бе история, в която всеки виждаше най-вече собствената си драма; беше убеден, че покушението срещу Орнандо бе предизвикало такъв интерес в цял свят не заради личността на жертвата, а защото страхът, ненавистта и разочарованията бяха белязали сърцата на милиони хора със знака на мизантропията: тя ги караше да следят със симпатия, а може би и с усещане за лично отмъщение историята на влюбения в природата французин, който я защитава от гонения — тя ги караше да се чувстват съпричастни. Не беше нито осъзнато, нито ясно изразено, но сигурно имаше нещо такова. Слушаше Лорансо със симпатия. Нямаше как да не харесаш благородния, леко напевен глас, да не харесаш гиганта с черно лице, който говореше така открито за себе си, уверен, че говори за африканската фауна.
	— Опитвам се просто да си гледам занаята. И вие не по-зле от мен знаете, че Африка ще загуби, щом загуби слоновете си. И е на път да стане така. По дяволите, Шолшер, как можем да говорим за прогрес, щом унищожаваме още неизчезналите край нас най-красиви и най-благородни проявления на живота? Нашите художници, нашите архитекти, нашите учени, нашите мислители се потят здраво, за да направят живота по-красив, а в същото време ние проникваме в последните останали ни гори с ръка на спусъка на автоматичното оръжие. Ако не съществуваше Морел, трябваше да го измислим. Може би ще успее да разбуни общественото мнение. Бога ми, чувствам се готов да го последвам в храсталаците, в сърцевината на неговата съпротива. Тъй като става дума точно за това: да се борим срещу разрушаването на последното неподправено нещо на земята и на идеята, че човек зависи от мястото, където живее. Нима наистина вече сме неспособни да зачитаме природата и живите прояви на свободата без изгода, без облаги, без друга цел, освен да ги зърваме от време на време? Тогава самата свобода ще се превърне в анахронизъм. Ще кажете, че от принудителния ми самотен живот в гората съм хванал словесна диария… Но не ми пука какво си мислите. Говоря заради самия себе си, за да се утеша, че нямам смелост да направя като Морел. Хората на всяка цена трябва да съумеят да съхранят още нещо, освен онова, което им служи да си правят подметки или шевни машини, да оставят някакъв простор, някакъв резерват, за да се уединяват от време на време. Едва тогава ще можем да говорим за цивилизация. Една чисто утилитарна цивилизация винаги ще стига до крайности, тоест до лагерите за принудителен труд. Трябва да оставим някакъв простор. Освен това, да ви кажа… Няма с какво толкова да се гордеем, нали? Не само Айфеловата кула ни позволява да гледаме отвисоко на другите създания. И вие като губернатора ще ме пратите да съчинявам стихове, но признайте пред себе си, че хората никога не са имали по-голяма нужда от нечие присъствие. Нужни са ни всички кучета, всички котки, всички канарчета, всички животинки, които можем да открием…
	Неочаквано се изплю енергично на земята. После с наведена глава, сякаш не се осмеляваше да погледне звездите, изрече:
	— Хората имат нужда от приятелство.


>>	XIII.

	Орнандо прие губернатора в хотелската си стая. Едва говореше. Лежеше по гръб, неподвижно приковал в тавана поглед, в който се възвърна част от обичайната неприязън, още щом влезе представителят на Франция — в официално облекло и с всички почетни знаци. Секретарят, който служеше за преводач, щеше да каже по-късно, че този изпълнен с омерзение поглед е бил първият признак на оздравяване. Откакто го бяха донесли, Орнандо нито се беше оплакал, нито бе проронил дума, само кървеше и мълчеше, през повечето време на лицето му бе изписано странно изражение на задоволство. Човек би казал, че той намира случилото се за нормално, дори за удовлетворително. Когато най-сетне някой събра смелост да му заговори за Морел, той изобщо не се бе изненадал, а бе продължил да съзерцава втренчено тавана. После беше настоял да повикат губернатора. В момента го разглеждаше внимателно, изслушал с безразличие пожеланията за оздравяване и съжаленията, които висшият чиновник му беше изразил.
	— Кажете му, господине — беше заключил губернаторът — че виновникът ще получи заслуженото си наказание.
	Секретарят преведе. Орнандо внезапно се оживи. Направи опит да се надигне и бързо изрече нещо. Секретарят се слиса.
	— Господин Орнандо настоятелно ви моли да оставите този човек на мира — преведе той най-после. — Изключително държи на това.
	Губернаторът се засмя с разбиране.
	— Много великодушно от страна на господин Орнандо, моля да му благодарите — каза той. — Ще уведомим пресата за неговия жест, сигурен съм, че неговата публика ще го оцени по достойнство. Въпреки това обаче правосъдието ще си свърши работата. Господин Орнандо не е единственият нападнат от този човек…
	Орнандо ненадейно се развика. Въпреки превръзките беше успял да се повдигне на лакът, и викаше, клатейки глава, в безпомощен гняв, както се тропа с крак.
	— Господин Орнандо ви припомня, че всяка седмица го слушат петдесет милиона американци — преведе доведеният до полуда секретар. — Моли да ви предам, че… че ако от главата на този човек падне дори и косъм, ще води, ако трябва с години, кампания срещу Франция, която страната дълго има да помни. Не го ли оставите на спокойствие, господин Орнандо ще посвети цялото си влияние, за да съсипе авторитета на Франция пред своите сънародници…
	И добави забързано с умоляващ глас.
	— Господин губернатор, не знам дали си давате сметка за влиянието на господин Орнандо в Съединените щати…
	Раненият се бе поизправил още малко. На лицето му избиваха капчици пот и се стичаха по дебелия му врат. Очите му се бяха разширили, изпълнени със страдание, което, изглежда, не се дължеше на раните по тялото му, а сякаш бе толкова присъщо на погледа му, колкото и цветът на очите. Губернаторът стоеше до леглото със зяпнала уста. В настъпилото за миг мълчание до тях от двора на болницата долетяха детски гласове, повтарящи в хор строфи от Корана.
	— И господин Орнандо предлага лично на вас двайсет хиляди долара, за да оставите този човек на мира — заекна окончателно ужасеният секретар, несъмнено нехранещ безгранична вяра в началника си, що се отнася до човешката низост.
	Губернаторът на свой ред гневно се разкрещя. Като начало, гръмогласно припомни, че синът му е загинал в Съпротивата. После изрева нещо от името на Франция и с вой се заудря с юмруци по знака на Почетния легион.
	— Във всеки случай — измънка преводачът и се долавяше, че на драго сърце би се пъхнал под леглото — господин Орнандо внася още сега петдесет хиляди долара във фонд за защита на този човек, ако го заловите, което… което не пожелава никому. И господин Орнандо се заема с неговия… с неговия случай лично.
	Орнандо отново се бе свлякъл по гръб. Губернаторът на Чад изкрещя още някакви заклинания все за „достойнство“ и „чест“, после се извъртя на токове, буквално нахлузи снежнобелия си шлем и се втурна навън с брадата напред; видяха го как минава пребледнял и изопнат, „настръхнал като таралеж“, по думите на един сержант от пехотата, в дъното на лимузината си, която пресече Форт Аршанбо сред облак прах — облак, вдигнат сякаш повече от възмущението му, отколкото от колата му, който още дълго вися във въздуха след него с някаква раболепна почтителност. На летището с леден глас, какъвто никой не беше чувал дотогава, защото бе вежлив и по-скоро добросърдечен, склонен към благ скептицизъм, предпазващ го както от прекалени илюзии за човешката природа, така и от излишна подозрителност спрямо нея, заяви на полковника комендант на двореца, че разполага с четирийсет и осем часа да пипне Морел и да отведе „този мръсник“ с белезници на ръцете в Бразавил.
	— Този мръсник, чухте ли ме? — повтори той, повишавайки глас, сурово втренчен в полковника, сякаш го обвиняваше в скрита симпатия към „човека, решил да променя вида“. В самолета седеше мълчалив, със скръстени на гърдите ръце, и гледаше през люка с предизвикателен вид, сякаш подозираше, че Морел се крие зад всяка туфа храсти с пушка в ръка, готов да опровергае произхода на човека. Мръщеше вежди, местеше с устни влажния фас, за който напълно бе забравил, и мяташе мълниеносни погледи към река Шари, саваната и всички стада, които тя беше в състояние да приюти, към всички минали и сегашни видове — от допотопния птеродактил до дивите ангинарии; приплъзваше фаса от дясното ъгълче на устните си в лявото, с щръкнала от възмущение брада; с цялата страст на хуманист, впрочем все още вярващ в демокрацията. Отправи съкрушителен поглед и към саваната и се насили да мисли за Микеланджело, Шекспир, Айнщайн, за техническия прогрес, за пеницилина, за забраната за обрязване на жени сред пигмеите, за която имаше личен принос, за живописните и скулптурните постижения на френския гений, за трето действие на „Риголето“ в изпълнение на Карузо, което притежаваше на плоча. Мислеше за Гьоте, за президента Ерио, за парламентарните ни институции и при всяка подобна мисъл победоносно приплъзваше фаса от едното ъгълче на устните до другото и хвърляше съкрушителен поглед на саваната под себе си и спотайващия се сред дивите — държеше на думата — сред дивите си слонове Морел. Впусна се най-сетне в зашеметяващо единоборство с него и се обяви за победител. Седеше си там, високо във въздуха, със скръстени ръце, с все по-овлажняващ се фас и бележеше точки преднина. Направи особено трудно упражнение по обща култура и се почувства щастлив от тези образцови класици. Петрарка, Ронсар, Йохан Себастиан Бах, всички до един. Наистина беше битка на честта. С много ловкост и дисциплина, с вероломството на стар активист радикал — социалист, съумя да избегне всички клопки, които Морел, макар и невидим, очевидно му залагаше. Успя да избегне мисълта, пък било и за секунда, за онази ядрена мерзост — сто пъти по-мощна, отколкото е необходимо, за да избие всички обитатели на планетата; с учудваща бързина премести фаса в брадата си — от едното ъгълче в другото — и умело направи обход, атакувайки врага в собствените му окопи: помисли за ползата от атомната енергия, която щеше да позволи тъкмо на Африка да превърне пустините си в плодородна земя. Висотата на положението му — намираше се на три хиляди метра сред лазура над планината Бонго — му помогна много в битката, и то дотолкова, че на слизане от самолета във Фор Лами си бе възвърнал доброто настроение и си тананикаше тихичко любимата си ария от сцената в градината от „Фауст“: нима тази вдъхновяваща красота не беше сама по себе си отговор на всички клеветници на човечеството от рода на Морел и Орнандо? На очакващите го журналисти — трима специални пратеници, пристигнали от Париж същия ден, а „Ер Франс“ съобщи за нови, предвидени за следващия ден — заяви, че става дума за случай на мизантропия, на който напълно погрешно приписваха политически подбуди, за изпаднал в транс безумец, който действа сам, за човек в „амок“ или, ако предпочитаха, за „единак“, като онези слонове, които се откъсват от стадото заради незаздравяваща рана и стават особено агресивни и сприхави. Журналистите отбелязаха думата „единак“ и обсипаха губернатора с въпроси. Можел ли той да им даде някои сведения за Морел? Какво точно знаел за него? Някой разполагал ли с негова биографична справка? Вярно ли било, че става дума за бивш участник в Съпротивата, депортиран от немците заради партизанска дейност? Губернаторът хвърли поглед на Шолшер, който потвърди с кимване… Току-що му бяха телеграфирали от Министерството на вътрешните работи, където Морел наистина имал досие. Губернаторът обаче сметна за по-разумно да се измъкне с няколко шеги. В момента можел да каже само — заяви той добродушно — че става дума за някакъв зъболекар и че обяснението на цялата смехотворна история с него било, че си имат работа с човек, вманиачен на тема слонова кост. Неколцина се засмяха, но губернаторът си даде сметка, че тонът му е неуместен и леко присви устни. Направи крачка към автомобила си, но журналистите продължаваха да го обсаждат. Вярно ли било, че преди да хване гората, Морел се опитал да му представи петицията си, но той все отказвал да го приеме? Историята предизвикваше изключителен интерес по света и изглежда симпатиите на аудиторията бяха по-скоро на страната на Морел, на страната на слоновете, а не на… в крайна сметка, на властите. Вярно ли било, че в Африка се избиват ежегодно около трийсет хиляди слона, и то само заради доставките на билярдни топки и ножове за рязане на хартия? Вярно ли било, че съществуващите днес ловни резервати са недостатъчни? Журналистът, задал този въпрос, беше дребен, неспокоен човек, възмутено вдигнал вежди зад очилата си — самият той с вид на сприхав „единак“ — и подскачаше на едно място, сякаш бързаше да изтича до едното място или може би да последва Морел в шубрака. Можел ли губернаторът да им каже няколко думи по въпроса за опазването на природните богатства в Африка? Било прекалено удобно цялата работа да се обяснява с обикновена мизантропия — не бил ли Морел човек, поставил си твърде висока за нашите задължения и отговорности цел, който въпреки всички разочарования от последните години, отказвал да се примири? Намести очилата на носа си с енергичен жест, сякаш да покаже, че самият той е в първите редици на тази борба. Този път губернаторът се отнесе много внимателно към отговора — даваше си сметка, че това е опасна почва. Сподели, че Франция е традиционно свързана със слоновете. Стремяла се да им осигури цялата закрила, от която се нуждаели. Самият той бил голям приятел на животните и можел да увери журналистите — а те, на свой ред, читателите — че е направено необходимото за опазване на симпатичните дебелокожи, които всички обичаме от деца. Най-после успя да се качи в колата си, следван от Фоасар и Шолшер. Беше толкова разстроен от неочакваната атака на журналистите и от значението, което придаваха на историята, та не забеляза, че главният секретар беше пребледнял като платно, сякаш бе болен, запазвайки същевременно трогателното и скандализирано изражение на съвестен служител при земетресение, опустошителен прилив или пред друга опасност да се изгубят важни документи.
	— Уух! — въздъхна губернаторът и избърса челото си. — Е, деца, какво ще кажете? Нито дума за Орнандо! Интересува ги единствено Морел!
	— Всъщност вестниците говорят единствено за него — каза Фоасар с усилие. — Обществеността винаги се увлича по историите за животни. Налице е всичко необходимо, за да превърнат станалото в романтична история.
	— Да, аз, разбира се, не държа да играем роля на предател в нея. Затова си мисля… Тъй като, без съмнение, ще ми се наложи да приемам журналисти в кабинета си, ще ми направите услуга, ако свалите всички слонски бивни от стените. Инак само си представете какво ще стане, ако започнат да снимат…
	Шолшер се засмя.
	— Може да се смеете, приятелю, но след тези въпроси е съвсем ясно на чия страна са симпатиите на обществеността. Не че търся популярност, не ми е в характера, но не бих желал да мина за лишен от всякаква чувствителност бюрократ. Ще видите как този мръсник ще се превърне в нещо като герой, ако не го заловим незабавно. Какво казват от Париж?
	— Изглежда засега няма какво повече да кажат, господин губернатор. За сметка на това…
	Минаваха край центъра по имунология. Губернаторът погледна постройките с очи на собственик: откак бе тук, детската смъртност намаля с двайсет процента. Винаги се чувстваше по-добре, щом минеше край центъра. Изпитваше смътното усещане, че се е държал като добър баща. Лицето му се проясни, Фоасар се възползва от усмивката и му поднесе горчивия хап.
	— За сметка на това, имаме новини за Морел.
	Губернаторът подскочи, а може би просто колата друсаше.
	— Е? Е? Какво има още?
	— Нападнал е една плантация. Плантацията на Саркис. Сириецът не е бил там, но са изгорили къщата му. Защото вече не бил сам: водел със себе си цяла банда.
	Странно, но на губернатора сякаш му олекна и той почти се успокои. Шолшер го наблюдаваше с интерес. Мислеше какво се говори за всички истински творци: великите им творения в крайна сметка винаги им се изплъзват.
	— Добре, това още повече ми харесва — изрече бавно губернаторът. — Сега поне всичко е ясно и недвусмислено. Имаме работа с обикновен бандит, който е стигнал дотам да ограбва фермите. Да, това ми допада много повече. Ако наистина се отнасяше за слоновете, нямаше да сме в състояние да предприемем каквото и да било срещу него… С легендите се воюва много трудно. Но така няма място за колебание. Един отчаян смелчак, вероятно последният бял авантюрист в Африка…
	Трогна се при мисълта, че един човек защитава благочестивата си кауза с подобна настойчивост.
	— Точно така, господин губернатор — с готовност потвърди Фоасар. — Нападнал също и магазина за слонова кост „Банержи“ в Бангаса. Вързал индиеца за едно дърво и му прочел текста на петицията си.
	Шолшер не се сдържа и се засмя при мисълта за Банержи — един от най-изнежените и кротко дебелеещи хора, които някога бе срещал — измъкнат посред нощ от леглото, вързан за дърво и заставен да изслуша този невероятен текст на светлината от пожара, съсипващ магазина му…
	— Осъдил го на шест удара с тояга и конфискация на имуществото „в името на Световния комитет за защита на слоновете“ или нещо подобно. Осведомил го и че смята един ден да отиде в Индия и да продължи кампанията си, „защото азиатските слонове са не по-малко застрашени“. Банержи е в болницата с нервно разстройство и е убеден, че става дума за луд, който наистина вярва в „мисията“ си, но някой му дърпа конците. Изчакали магазина да изгори напълно. Взели всички пари, оръжия и муниции, които успели да открият. Една от жените от племето сара била изнасилена. Всички негри с него били от племето уле, а слугите разпознали двама-трима затворници не от политическите, включително и прочутия Короторо, който преди три месеца избяга от затвора в Банги. Банержи се кълнеше, че с него имало и други европейци и едно от описанията му отговаря на датския природозащитник Пер Квист, намиращ се точно в този район по поръчка на „Музея за естествена история“ в Копенхаген…
	— И нито грам политика във всичко това? — попита бавно губернаторът.
	— Така изглежда. Поне на пръв поглед…
	Шолшер наблюдаваше двамата чиновници, които така доблестно се опитваха да се преборят с отвратителния призрак, надвиснал над тях. Не успяваха да не намесят в тази история всичките си натрапчиви идеи, безсънни нощи, страхове и дори суеверията си. Толкова се гордееха с успеха си, че дори не се чувстваха застрашени от него. Успехът им обаче не бе толкова пълен, колкото се опасяваха, а творението им — не дотам велико и прекрасно, че да оживее изведнъж пред очите им и да започне свой независим живот. Бяха избързали. Гледаха прекалено нашироко и прекалено надалече. Но във внезапен пристъп на признателност се обърна към тях с топлота и по братски.
	— Струва ми се, че няма защо да търсим прекалено далеч, господин губернатор. Възгледите ни трябва да са по-умерени, ако мога така да се изразя. Може би се заблуждаваме, но е рано да гледаме на Чад с такива очи. Мисля, че всичко е много по-просто… и по-фантастично. Саркис е най-добрият ловец на слонове в района. Наложиха му много глоби, задето организира „наказателни“ експедиции срещу изпотъпкващите нивите му стада, и то без знанието на ловния интендант. Банержи търгува със слонова кост… Смятам, че няма защо да ходим по-далеч. Изправени сме пред нечувана авантюра и може би пред най-прекрасната история на света.
	Фоасар му хвърли неодобрителен поглед.
	— Вярно, уле са най-примитивното племе в Африка — каза губернаторът. — Съгласен съм с вас, Шолшер. Прекалено сме чувствителни. Смешно е да се намесва политиката в тази история. Като се има предвид това…
	Той се усмихна горчиво.
	— Като се има предвид това, и в Кения започна така.


	— Едно нещо не разбирам — отекваше гласът на отец Фарг, който бе поканил йезуита на вечеря. — Защо всички в тази история се държат така, сякаш са лично застрашени или засегнати. До един придобиват твърде странни физиономии, сякаш горкият Морел лично ги е заплюл в лицето. Вие разбирате ли нещо?
	Йезуитът не можа да се сдържи и се закачи с домакина си:
	— Суета, суета! — отвърна той.
	Отец Фарг изглеждаше притеснен: ако се ужасяваше от нещо, това бе езикът на съсловието.
	— Така е — изрече бързо той, горчиво съжалил, задето бе подтикнал събеседника си към тази досадна тема. — Вземете си още малко пиле.
	Отец Тасен се засмя. Добре се разбираха.
	— Прочее, това е добър знак. Хората смътно започват да усещат, че човечеството е една душа, една съвест — те я наричат чест — независеща от всеки отделно взет човек. Суета, да, но суета на вида, което вече е доста по-добро. Съжалявам, че моят орден гледа с такава… да кажем, предпазливост на моите идеи. Надявам се, че в крайна сметка ръкописите ми ще бъдат публикувани след смъртта ми. Ще е интересно да се види как човечеството един ден излиза като живо цяло от своите два милиарда пашкула.
	На Фарг това изобщо не му хареса: знаеше, че йезуитът се мести навсякъде с внушителен сандък ръкописи. Оттук до поканата да прочете някой от тях имаше само крачка и един Бог знаеше на каква свинщина може да се натъкне човек.
	— На мен молитвата ми стига! — заяви той сърдито с обичайната си тактичност и се нахвърли върху пилето със стръв, която изключваше всяка друга тема за размисъл.


>>	XIV.

	Фор Лами никога не е бил селище, където езиците бездействат. Клюките и по този повод бяха на висотата на станалото. „Той“ бил във връзка с мау-мау. „Той“, начело на бандата си негри, нападнал уединена военна застава, убил офицера и старшината и отвел войниците в саваната — защото се опитвал да състави легион за африканска независимост — „а слоновете, драги — да не би да сте повярвали в това?“ Но хората, напротив, вярваха. Изглежда дори се учудваха, че нищо подобно не се бе случило по-рано. По правило, на Морел съчувстваха жените и съжаляваха, че не му бяха обърнали внимание; беше толкова романтично, толкова вълнуващо, само трябваше да оставят на мира горките слонове. Макар мъжете да обясняваха, че изобщо не става дума за слонове, а за терорист, който се има за врага на човешкия род, жените отказваха да възприемат Морел другояче, освен като красив младеж с изгарящ поглед — нещо като един по-енергичен и по-мускулест св. Франциск Асизки. В „Чадиен“ с шал на раменете Мина обхождаше масите и дебнеше и най-откъслечните фрази от разговорите.
	— Да, именно това правеше — леко усмихнат разказваше полковник Бабкок на йезуита, дошъл да го види в болницата, няколко дни след сърдечната криза, сполетяла офицера. — Минаваше от маса на маса с машиналната походка на същество с една-едничка мисъл, с една-едничка цел, присядаше с изправени рамене, заслушваше се за миг в новините — естествено никой нищо не знаеше, но нали затова е въображението — поседяваше мълчаливо, с ръце, вкопчени в краищата на шала, после ставаше и отиваше на друга маса. Не задаваше въпроси. Но като че ли очакваше нещо с тревога и с нарастващо напрежение и сега, като си помисля, разбирам какви важни сведения е търсела. И през ум не ни е минавало да се усъмним какво става с нея. Нормално е: това изобщо не се вместваше в целия ни дотогавашен опит… Говоря най-вече за себе си.
	Лицето на полковника отново придоби разстроения и посърнал вид, който предполагаше по-скоро сърдечни терзания, отколкото сърдечна криза.
	— Предполагам, че трябва веднъж завинаги да обясня какво мисля по въпроса. Мъжете от моята класа, от моята среда, получават определено възпитание — по-скоро би трябвало да кажа определена представа за света. Добра или лоша, е без значение. Навярно ще ви разсмея, като кажа, че ни възпитаваха да заемем своето място в свят на джентълмени. Знаехме, разбира се, че понякога има опасност да получим и удар под кръста, но пораснахме с вярата, че подлите удари не са по правилата. И през ум не ни минаваше, че подлите удари могат да се превърнат в закон — в правило. Ако желаете, приемете ме за старомоден идиот, но хората като мен тънеха в неведение за условията, които пораждат един Морел или една Мина. Признавам, че и до днес не съм способен да възприема Морел другояче, освен като особняк, симпатичен впрочем, решен да брани слоновете от ловците, и толкова. Останалото…
	Той се размърда с усилие в леглото, сякаш да си намери най-сетне удобна поза.
	— Мисълта, че това може би е само демонстрация, демонстрация на презрение и погнуса от хората, един вид… разрив, заплюване — знаете не по-зле от мен всичко, което се говори по въпроса — винаги е била и си остава напълно непонятна за мен. Фактът, че едно човешко същество може да стигне толкова далече в неприемането, в отказа си от нашата среда, ще ми се да я назова, та наистина да пожелае да промени вида, както писаха… Това са болезнени, недостойни мисли и ми е трудно да повярвам, че в живота съществуват обстоятелства, които биха могли да ги оправдаят напълно. Но очевидно такива обстоятелства съществуват.
	Хвърли към йезуита отчаян поглед, който и този път нямаше нищо общо с физическата му отпадналост.
	— Разберете ме добре, аз не съм кръгъл идиот, но бях лошо възпитан: никой не ми показа правилата на играта. Естествено ние в края на краищата си давахме сметка за някои неща. Имаше англичани, които попадаха в японските концентрационни лагери. Лондон беше бомбардиран, а и тази ужасна история с газовите камери в Европа. Тя очевидно не бе много „спортсменска“. Но ние не виждахме нищо повече от чудатост, от отвратителни исторически произшествия, от изключения. Винаги сме смятали, че това не са правилата на играта, че са само удари под кръста. И през ум не ни минаваше, че напротив, става дума за правилата на същинската и автентична игра, която ни се разкрива тъкмо така. Дълго време бяхме живели в моралния си пашкул, но нацистите и Сталин направиха всичко възможно да ни внушат представата, че истината за човека сигурно е при тях, а не по зелените игрища на Итън. Не ми е много ясно защо непрекъснато казвам „ние“, когато говоря за всичко това, но искам само да отбележа, че в Англия имаше и все още има много идиоти като мен. Възможно е онова, което наричаме цивилизация, да се състои от продължителното усилие да заблуждаваш хората за самите тях… и точно това направи Англия. Дълбоко вярвахме в някакво елементарно приличие у всеки. Но ми се ще да допусна, че ние може би сме отживелица от отминала епоха и тегобите на отблъскващата действителност ще ни принудят да изчезнем от планетата, подобно на слоновете, ако щете…
	Йезуитът му хвърли изпитателен поглед, но болният, изглежда, не влагаше особен смисъл в сравнението си.
	— Разказвам всичко това само за да разберете, че ми липсваше необходимият опит, за да разбера създание като Мина. Не ми достигаше, както и на много мои сънародници, близост с действителността около нас и в самите нас — не ни бе заляла вълната на страданието, която опустошаваше Европа. Естествено знаех, че момичето много бе страдало, но нямах ни най-малка представа колко злоба бе натрупало в сърцето си. Във всеки случай и през ум не ми минаваше да предугадя безразсъдния жест, който щеше да направи и който вече зрееше в главата й, докато сновеше с бързи стъпки сред клиентите на „Чадиен“. Дойде и поседна на моята маса, и трябва да отбележа, че ми се усмихна, както обикновено — усмихваше се винаги, щом ме видеше: предполагам, че й изглеждах малко смешен.
	— Е, полковник Бабкок, какво мислите вие за тази история?
	Отвърнах й, че винаги съм изпитвал известна симпатия към този човек, който обичаше животните и бе съвършено прав, че слоновете практически са поголовно изтребени в някои райони на Африка, но че Морел наистина с прекомерните си действия…
	— В Англия — казах й аз — всичко би могло вероятно да се уреди с едно писмо до „Таймс“, след което под натиска на общественото мнение Парламентът би гласувал необходимите за защитата на африканската фауна закони.
	— Разбирате що за стар глупак съм: бях убеден, че наистина за това става дума.
	— Той очевидно няма никакъв шанс да се измъкне — промълви тя, сякаш за да обясни един безусловен факт.
	Казах й, че шансовете на Морел на практика ми изглеждат нулеви. Няма никога да забравя погледа, който ми отправи тогава: слисан, скръбен, умоляващ. На секундата добавих, че безспорно няма да му дадат повече от една година затвор, ако междувременно не убие някого, което очевидно не беше изключено. Запитах я дали ще приеме да пие нещо с мен, което, признавам си, беше деликатен начин да й припомня, че бях там от доста време, а нито един от сервитьорите не бе дошъл да вземе поръчката ми. Беше време за първото ми уиски и държах на него. Но мисля, че тя дори не ме чу. Седеше до мен, зиморничаво загърната в сивия си шал, и мислеше за нещо, което със сигурност не беше моето уиски. Много красива — установявах го всеки път, щом я видех — много красива.
	Полковникът замълча.
	— Жалко — поде после, без да уточнява мисълта си. — Да-а, жалко. — Той отново замълча, а след това продължи: — Давах си ясно сметка, че нещо не й даваше мира. Казах й, че ми се струва загрижена. Тя ме погледна учудено. После ми се усмихна. Спомням си, че внезапно прояви някакво дружелюбие, някакво съчувствие към мен и се погрижи за моето уиски.
	Полковникът въздъхна.
	— Разбира се, добре си представям какво трябва да си е мислела за мен в оня момент. Сигурно си е казвала, че съм един стар идиот, който нищо не проумява. Но може би си го е помислила с известна симпатия, защото добре знаеше, че военните части, които командвах, не бяха проявили жестокост към никого. И така, отиде да се погрижи за уискито ми, после се върна, седна на масата ми и знаете ли какво направи? Взе ръката ми. Мога да отбележа със съжаление, че не съм от мъжете, които жените обикновено държат за ръка на обществени места. Здрачът все повече се сгъстяваше, но за пръв път прословутият африкански здрач, който винаги толкова бърза, съвсем не изглеждаше припрян. Повечето хора в „Чадиен“ ме познаваха и навярно са схванали, че има някакво недоразумение, но при все това се чувствах твърде притеснен. Още повече че не знаех какво да й кажа. Задоволих се с леко покашляне и строго се огледах наоколо със заплашителен вид, в случай че на някого му хрумнеше да се засмее. Но най-неприятното тепърва предстоеше. Защото, както си седях с ръка в нейната — без да смея да я отдръпна, за да не изглеждам груб — внезапно усетих върху обратната страна на дланта си нещо влажно — сълзи! Тя плачеше. Силно стискаше ръката ми и плачеше. Понечих да кажа нещо, без значение какво, да се опитам да й помогна, да я утеша, когато я чух да се смее. Да, да се смее. Да ви кажа, направо се вкамених от почуда. И в същия момент, когато вече не проумявах нищо, абсолютно нищо, тя ми подхвърли със сърцераздирателен, хлипащ глас, та всички на терасата да чуят:
	— О, полковник Бабкок, вие сте толкова доблестен човек! — И после това момиче, тази Мина, внезапно поднесе ръката ми към устните си и я целуна.
	Полковникът пое тежко въздух.
	— Какво искаше да ми каже и какво бях или не бях направил, за да предизвикам подобен жест, и до днес си остава загадка за мен. Понякога се питам дали сърдечното ми заболяване не започна от оня момент.
	Замълча и погледна йезуита с укор.
	— Не си спомням особено добре какво казах и направих тогава. Тя все пак трябва да си бе дала сметка за ситуацията, защото пусна ръката ми. Или пък мислите й вече бяха другаде. Като че ли по-скоро беше второто и изобщо не мислеше за мен.
	— Но все пак остава още малко време, нали? — попита тя.
	Нямах ни най-малка представа какво искаше да знае. Все пак й отвърнах, че въпреки цялата подготовка в това отношение, няма да изчезнем току-така, в един прекрасен ден, в някое ненадейно атомно всесъжение.
	— Да, все още има време — отговорих за всеки случай. Чувствах се объркан. Току-що бяха запалили лампите и определено имах усещането, че ни наблюдават с насмешка. Ще ми кажете: какво ви е грижа за останалите? Добре де, никой не обича да изглежда смешен, а старите английски полковници в пенсия още по-малко. Ще ми кажете също, че на моята възраст тези неща вече нямат значение. А може би има неща, за които човек никога не остарява? На шейсет и три години не е по-приятно да усетите, че една млада жена не ви смята вече за мъж, отколкото на шестнайсет да усетите, че все още ви смята за дете. Твърде неприятно е за мъжа внезапно да почувства, че някоя млада жена се отнася към него като към баща, след като нито една жена никога не се е отнасяла към него… другояче.
	Йезуитът даде знак, че разбира. Усети съжаление, че светът бе минал покрай полковника, без да му отдели малко повече внимание. Той бе едно разклонение, безкрайно малък филиз на еволюцията, който в интерес на човечеството би трябвало да се наблюдава повече. Благоприличието — нещо видимо лишено от големи амбиции, от гениалност, без внушителни възможности, но все пак един обрат, пред който човечеството трябва да се е подвоумило, преди да го създаде. Той се отнасяше с най-голямо уважение към хумора, защото той е сред най-добрите оръжия, които човекът някога е измислял, за да се бори срещу самия себе си.
	— Най-после схванах, че ми говори за Морел — продължи полковникът. — С истинско облекчение установих, че тя все пак мисли за нещо различно. Казах, че Морел може и да се изплъзва още известно време от преследвачите си, но в крайна сметка е въпрос на дни.
	Полковникът леко се размърда в леглото си.
	— Слушаше думите ми с изключително внимание. Беше се привела към мен, все така изопната, напрегната, с вкопчени една в друга ръце. Поне пред мен, както виждате, не криеше чувствата си, навярно разбрала, че с мен не рискува нищо, че аз не схващам. Трябва да си е казала, че винаги може да разчита на един джентълмен, щом се стигне до проумяването на която и да било жена. Нека отбележа, че напълно оправдах увереността й. Седях си и й обяснявах, че Морел няма никакъв шанс да се измъкне, че може би е на края на силите си и че негрите от околните села лесно ще издадат — рано или късно — един бял самотник в саваната. Тя ме слушаше със същата страст, която някои влагат в говоренето, слушаше ме с охота, така да се каже.
	Полковникът млъкна.
	— Не знам дали си спомняте очите й — поде той след кратко мълчание. — Бяха сиви, съвсем светлосиви и сякаш винаги скръбно ви питаха нещо. Имаше някакво противоречие между нейните очи и всичко случило се с нея. Но пък войниците сигурно не са ги забелязали в тъмнината или пък са гледали настрана… Бяха изумително невинни, може би просто заради цвета си — очи, видели всичко, но гледали победоносно. Трябва да добавя, че гласът й беше много различен от очите, навярно заради немския акцент. Криеше някаква тежест, определен житейски опит… Но Мина пушеше много. И така, тъкмо й обяснявах, че арестуването на Морел е безспорно въпрос на дни и че той няма никакъв шанс да се измъкне сам в саваната, когато тя ме прекъсна.
	— Но той не е сам — промълви. — Говорих с журналистите и всички те ми казаха едно и също: симпатията на обществеността е на негова страна. Да можеше само някой да му го каже.
	— Точно тогава изрекох най-идиотската си според мен забележка в цялата ми кариера, а аз имам четирийсет години редовна служба. „Да-а — казах й — виждам, че и вие обичате слоновете.“ Тя ми се усмихна, погледна ме за миг с онова изражение, което много приличаше на дружелюбност, и докосна ръката ми. После стана и си тръгна. Останах сам с лулата си и се постарах да изглеждам безучастен, но винаги щом тя ме оставеше, ставаше ми мъчно. Откакто остарях, изпитвам все по-голяма нужда от компания. Обикновено оставах още известно време, защото тя ходеше от маса на маса и беше възможно да се върне. Понякога се връщаше, дори по два-три пъти на вечер: аз пристигах към шест и ако не изгарях от желание да се прибера вкъщи, вечерях там; тя обикновено идваше, когато поръчвах вечерята, а после — за кафето, но това, естествено, зависеше и от броя на посетителите. Никога не можех да бъда сигурен предварително. Изобщо не ходех в „Чадиен“ в събота вечер — ужасявам се от тълпите. А и тя ме забравяше!… Искам да кажа, че не успявах да дам поръчката си. Понеделник беше най-подходящият ден — тя беше много по-свободна. През следващия половин час можех само да я следя с поглед отдалече. Често я гледах — не защото беше красива или грациозна, макар да бе така, безспорно беше така — а за да проверя дали няма да се върне при мен: останах с впечатлението, че се чувства донякъде самотна, и не исках да изглежда, като че ли се измъквам крадешком. Така й посвещавах цялата си вечер — оставах да вечерям на терасата — и чувствах, че ми бе благодарна. Усещах смътно, че има нужда от нечие приятелско присъствие. Имам богат опит в самотата и знам колко добре може да ти се отрази нечие мило присъствие, дори отдалече. Не обичам много „Чадиен“, най-вече защото цените там са възмутителни и човек винаги вижда все едни и същи физиономии, но заради нея ходех там почти всяка вечер — щом ме видеше да влизам, тя ми се усмихваше, струва ми се, че по някакъв начин държеше на мен. Бездруго заведението е доста противно с насекомите и плочите си, все едни и същи — има една, която се казва „Remember the forgotten men*“ и която бих счупил на драго сърце — и с оня опасен тип Орсини, чийто глас е първото нещо, което чуваш на влизане.
	[* „Спомни си забравените мъже“ (англ.) — Б.пр.]
	Знаете ли, винаги съм полагал невероятни усилия да се държа особено любезно с него, защото според мен човек е длъжен да проявява търпимост и порът не е виновен, че мирише лошо. Нямаме право да показваме на хората, че са ни неприятни. Ето защо винаги полагах усилия да проявявам симпатия към него. Така че накрая той взе да ме смята за един от най-добрите си приятели — веднъж дори ми каза с едва ли не разнежен глас, че съм бил единствения му приятел — пълна мерзост! — та затова се принудих да го каня от време на време вкъщи, за да не се обиди, и накрая го намразих дотолкова, че само при вида му ме заболяваше главата. Което ме принуди да полагам още по-големи усилия, за да прикривам истинските си чувства, чувства, каквито според мен нямам право да проявявам към което и да е човешко същество. В резултат често прекарвахме вечерите заедно, у тях или вкъщи на терасата, гледахме звездите и трябва да ви кажа, че този нещастник ми бе тъй антипатичен, та чак ме отврати от звездите, само защото и той седеше до мен и ги наблюдаваше. На всичко отгоре, изглежда ги обичаше и ги намираше красиви. В това като че също имаше нещо отблъскващо за мен. Фактът, че човек като него можеше да ги харесва, сякаш доказваше, че те не са такива, за каквито обикновено ги мислим. И така, често прекарвахме вечерите си заедно и бях принуден да го слушам как излива жлъчта си върху всичко и всички. И както седеше до мен и ги гледаше мълчаливо и замислено, оставах с впечатлението, че просто се чуди как да се добере до тях с озлоблението си. И в известен смисъл успяваше, защото прекарваше времето си в клеветене на Мина, приписвайки й всевъзможни креватни истории с всякакви типове — без да уточнявам, е ясно, че когато споменавам звездите във връзка с Мина, то не е поради някакъв смешен романтизъм, неподобаващ на възрастта ми, а просто за да покажа, че за Орсини тя беше толкова недостижима, колкото и всяка звезда от небосвода над нас, и той се утешаваше, очерняйки я. Не понасям да се злослови за жените. Ще ме запитате как тогава търпях Орсини да го прави в мое присъствие, и то единствено пред мен, на терасата на собствената ми къща, на пет километра от най-близкия съсед. Но при неговата подозрителност и злонамереност само да го бях приканил да си мери думите, той щеше да ме обвини в кой знае каква нелепост: например че тая някакво скрито чувство към тази жена. Той беше от онези същества, които във всичко виждат низост. Пък и ако му бях забранил да разправя истории за нея, той изобщо щеше да престане да ми говори, понеже не умееше да говори иначе. Понякога се питам дали не търпях присъствието му под моя покрив два-три пъти седмично, само защото беше единственият човек, който ми говореше за нея. Това може би му пречеше да излива потоците помия другаде, пред хора, които току-виж се оказали по-предразположени от мен да му вярват. Виждате в какво мъчително положение бях изпаднал. Накрая придобих усещането, че съм крайно непочтен към Орсини, а това ме задължаваше да удвоя любезността си към него, особено пред хора, за да избягна упрека в лицемерие, с такава лекота отправян към англичаните. Дотолкова, че в края на краищата всички ни сметнаха за приятели, макар в целия Фор Лами несъмнено да нямаше човек, който да мрази Орсини повече от мен. През онази вечер той седеше в другия край на терасата и пред чернокожите сервитьори от заведението, разбиращи всяка негова дума, се впусна да порицава местните, които според него със сигурност помагали на Морел, единствено за да създадат впечатление по света, че безредици има не само в Кения, но и в Чад. Все в духа на идиотските бръщолевения, които толкова ни пакостяха в Африка. Така се дразнех от глупостите му, че изгубих от поглед Мина и я съзрях точно пред себе си, изправена до съседна маса. Станах. Сега, като си помисля, спомням си, че сърцето ми внезапно затупка с необичайна бързина, което доказва, че още тогава е било болно и едно съвсем просто, но по-забързано движение, би ускорило заболяването. Но не обърнах внимание.
	Полковник Бабкок се замисли.
	— Смятам, че най-впечатляващото у нея бяха очите. Висока, безупречно сложена — мисля, че за дамите се казва добре сложена — с много руса коса, а лицето… и устните… как да се изразя, сочни, изпъкналите скули и онези очи, които ви се доверяват. Щом я видеше, човек винаги малко се вълнуваше. Заговореше ли я, забравяше за произношението й. Седна в плетения стол и за миг остана неподвижна, отсъстваща, втренчена в нещо зад мен, на другия бряг на Шари; наложи се да се обърна, за да разбера, какво я омагьосва така.
	— Орсини твърди, че го закрилят местните — изрече тя. — Де да беше вярно. — Казах й, че тази мисъл ми изглежда абсурдна.
	— В слона местните виждат единствено месо — припомних й аз. — Към прелестите на африканската фауна, повярвайте ми, те са напълно безразлични. Когато стадата опустошат реколтата и администрацията нареди да бъдат убити няколко животни, телата им обикновено се оставят да гният на място за урок на останалите. Още не обърнал гръб ловният интендант, и негрите излапват месото, оставяйки само скелета. За каква красота, благородство, достойнство на слона и прочее става дума — това са чисто европейски представи, като правото на народите на самоопределение.
	Тя припряно се извърна към мен.
	— Ето един човек, който вярва във вас, полковник Бабкок, който ви призовава да се опитате да спасите, да съхраните нещо, а вие намирате за най-добре хладнокръвно да обсъждате шансовете му, сякаш всичко това не ви засяга. Той вярва в природата, включително и в човешката, която всички вие само клеветите, смята, че все още може да се действа, да се спаси нещо, че не всичко е безвъзвратно обречено на разруха.
	— Бях толкова изненадан от този неочакван изблик, от тези думи в нейните уста — разбирате ли, след всичко, което й се беше случило, след всичко, което бе… което бе видяла със собствените си очи — че лулата падна от устата ми.
	— Но, скъпо дете — измънках аз — не виждам как грижата за опазване на африканската фауна…
	Тя ме прекъсна:
	— За бога, полковник Бабкок, опитайте се да разберете… Нима не виждате за какво става дума? Отнася се за това дали сте уверен в себе си, в здравия си разум, в сърцето си, във възможността си да се справяте, да, да се справяте — всички вие такива, каквито сте! Някъде в тези гори има един човек, който вярва във вас, който вярва, че сте способни на доброта, на великодушие, на… на онази… на онази голяма любов, в която ще се намери място и за най-изпадналото псе!
	— Имах усещането, че наистина е права с тези пълни със сълзи очи, със светлорусата си коса и с това красиво лице.
	— Ако вие, англичаните, не разбирате какъв е залогът, значи Англия е още една илюзия, още една приказка, ein Wintermarchen* — завърши тя на немски. После стана, прекоси терасата и до края на вечерта вече не я видях. Опитвах се да събера мислите си. Ein Wintermarchen? Ein Wintermarchen? Предполагам, това означаваше вълшебна приказка. Не разбирах добре какво искаше да каже. Нима наистина очакваше Англия, начело с Уинстън Чърчил, да се впусне да брани слоновете, да се строи до Морел като някакво огромно дружество за защита на животните? Мина го бе изрекла с такова изражение, сякаш въпросът не беше в животните — но в какво тогава беше въпросът? Не разбирах съвсем в какво точно ме упреква, но същевременно усещах смътна вина. Ние, старите полковници в оставка, подобни на мен, не сме създадени, за да се изправяме лице в лице с подобни ситуации. Не мигнах цяла нощ. Въртях се в леглото, виждах пред себе си лицето й и бях сигурен, че имаше право, щом така видимо страдаше. Долавях, че по някакъв загадъчен начин не съм оправдал доверието й, и понеже си нямах другиго в този край на света — все още имам една далечна братовчедка, която живее в Англия, в Девън — естествено се чувствах много тъжен: имах смътното усещане, че тя може би бе несправедлива към мен. Разбирате ли…
	[* Зимна приказка (нем.). — Б.р.]
	Полковникът вдигна глава. Изглеждаше изморен, очите му като че ли бяха хлътнали още повече, а чертите му се бяха изострили. Но погледът му, въпреки следите от страдание, запазваше добрината си и той до последно търсеше спасение в хумора.
	— Наистина не зная как да го изразя. Разбирате ли… Имам чувството, че винаги съм уважавал слоновете, през целия си живот, ако мога така да се изразя.


>>	XV.

	Журналистите, изгубили търпение, се оставяха загадъчни „емисари“ да им измъкват внушителни суми под предлог, че ще ги отведат при Морел, а после да се изпаряват с парите за закупуване на „нечие съгласие и на необходимата екипировка“; най-забравените отломки на Чад, които уж отдавна се бяха спотаили някъде, на хиляди метри дълбочина, изведнъж изплуваха на повърхността с важен вид, прикриващ най-вече собственото им изумление, че още веднъж са накарали някого да ги вземе на сериозно. Уреждаха тайни срещи на журналистите — „добре разбирате, господине, че не бива да ни виждат заедно, посветих целия си живот да спечеля доверието на местните, което прочее възнамерявам да оправдая“ — и за известно време задържаха глави над водата, благодарение на присмехулното съучастничество на целия Фор Лами, колкото за няколко светски вечери, за една сензационна поява на терасата на „Чадиен“ в безупречен костюм и ослепително нова панамена шапка — „екипировката“ — а после изчезваха скришно след грандиозно пиянство и потъваха в дълбоката тиня, където се завръщаха с въздишка на несъмнено облекчение. В същото време се твърдеше, че на юг там-тамите вече препредавали през гората, разкрасявайки ги, подвизите на Морел, към когото в саваната се били присъединили неколцина местни хора, известни с враждебните си настроения против белите, като Вайтари, бившия депутат на племето уле, и нападали тамошните плантации, че Морел в действителност бил комунистически агент. Говореше се… но какво ли не се говори! Върху Морел областта струпваше всичките си тайни страхове. После Сен-Дьони изникна от затънтената си дупка, където изпълняваше длъжността управител на областта Уле със самоотверженост, която от година на година го стопяваше — от него бяха останали само плешивият череп, черната брада и очите, изпити от малко смущаващия му копнеж за поголовна чистота и хигиена — и придаде на историята по-скромни и по-човечни измерения. Съобщи, че в саваната се натъкнал на Морел и че той бил полумъртъв от треска, сам и без муниции. Когато го попитаха къде точно го е срещнал, той дълго изучава лицето на събеседника си с лека почуда, но не се засегна ни най-малко, а посочи географската ширина и дължина с такава точност и такова простодушие, че никой повече не настоя. Да, беше го срещнал насред саваната и Морел му бе поискал хинин.
	— И вие му дадохте?
	Да, разбира се, дал му — все още не знаел с кого си има работа. Нищо — потвърди той учтиво, втренчил в журналиста пламнал, трескав, загадъчен поглед, където се криеше неизвестно кое от отсъствията Божии — нищо във външния вид на Морел не издавало, че той не принадлежи към човешката раса. Та дал му, значи, хинин.
	— На всяка цена един ден трябва да се изнамери способ, позволяващ ни да отличаваме човеците от останалите — взе да размишлява той по-късно на глас — да се създадат критерии, които ще ни дават право да заявим, че това там е човек, а онова въпреки облика си не е — нещо като специални логаритмични таблици, чрез които незабавно да го установим, или може би като нови Нюрнбергски процеси… Господа журналистите, дошли специално от толкова далече — направо от центровете на висшата цивилизация — господа журналистите сигурно били в състояние да въведат ред с помощта на съвременната наука.
	После изчака ругатните да затихнат и добави, пъчейки се като петле, проскубано от многобройните битки, но все още годно за бой:
	— Дадох му дори муниции.
	Разнесоха се охкания и ахкания и той осъзна, че до половин час отново ще го повикат при губернатора, с когото вече бе имал една бурна среща.
	— Да, дадох му муниции. Поставете се на мое място: не знаех, че си имам работа с единак, с обезумял. Вече шеста седмица обикалях и инспектирах една от прословутите погранични зони, които си оспорваме с мухата цеце. Не бях в течение на каквото и да било. Един бял излезе от слонската трева, каза ми, че е загубил ловните си муниции, докато пресичал Обо и ме попита дали не бих могъл да му оставя част от моите. И аз му дадох малко. Заяви ми, че е природозащитник и че изучава фауната в Африка, а аз му отвърнах, че това е едно благородно начинание. Това беше.
	По-късно, когато подобно на всички други беше принуден безкрай да обсъжда всички „защо“ и „как“ в тази история, възприемана от хората най-вече със сърцето, когато от всичко останаха единствено дългите звездни нощи на Африка, които винаги са имали последната дума, Сен-Дьони щеше да повери на йезуита, че в оня момент с почти физическа отчетливост усетил до себе си тревожно женско присъствие. Тя го слушала, но с такова внимание, че се принудил да обърне глава към нея, сякаш му била задала въпрос.
	— Стоеше в мрака с вкопчени в краищата на сивия кашмирен шал ръце и страстната й неподвижност излъчваше всичко, присъщо единствено на гръцките трагедии. Още щом я зърнах така — изправена, застинала зад жалката малобройна шайка, която как ли не ме хулеше, още щом срещнах погледа й, веднага усетих, че и участва в заговора, че във всичко това, по един или друг начин, става дума и за нея и че тя е на страната на Морел. Спомням си, че си помислих: „Виж ти, виж ти, виж ти…“ — като идиот — но не толкова поради иронията на съдбата, а за да се предпазя от заливащата ме страстна вълна в погледа й, която нямаше как да пренебрегна. Естествено тогава и през ум не ми минаваше какво става в хубавичката й главица — казвам „тогава“, макар днес да не сме напреднали кой знае колко. В състояние сме единствено да кажем, че това е история, в която не липсва място — място за вас и за мен, и за стадата слонове, а също и за ред други неща — например за всичко още неродено. Но по онова време, разбира се, не подозирах нищо.
	Той хвърли няколко съчки в огъня, пламъците подскочиха, докоснаха се, после отново се снишиха. Йезуитът се взираше в мрака.
	— В крайна сметка — каза Сен-Дьони — в крайна сметка, знаете ли, може би защото съм живял толкова време сам, смятам, че това е преди всичко една история за самотата. Мисля, че този тип, този Морел, е имал такава потребност от компания, усещал е край себе си такава бездна, такава празнота, че са му били необходими всички стада на Африка, за да я запълни, но без съмнение пак нямаше да му стигнат. Както виждате, отче, той отиде твърде далече, но съм сигурен, че според вас то е най-вече, защото е объркал посоката.
	Сен-Дьони замълча за миг, за да възстанови съприкосновението си с тишината на нощта, със стадото на хълмовете, скупчило се в нозете им, докъдето достигаше лунната светлина.
	— Навярно са уловили погледа ми, защото извърнаха глави към Мина, разнесоха се хихикания и нечий глас изрече иронично: „Вие естествено знаете, че Мина подписа?“. Заобясняваха случая с петицията и че тя си дала подписа. „Елате да пийнете една чаша с нас“, поканих я аз. Тя се извини. Нямала време, трябвало да наглежда сервитьорите и да се грижи за грамофона. Обърна ми гръб и си тръгна. Споходи ме, не знам защо, идиотското усещане, че я губя завинаги. Тя отиде да смени плочата на фонографа — „Remember the forgotten men“ или нещо подобно. Но почти веднага се върна и седна на масата ни, сякаш против волята си. С положителност я интересуваше какво си говорим. А ние, разбира се, неизменно говорехме за Морел. Че е останал без муниции, с изключение на няколкото пълнителя, които му бях дал, че е невъзможно да издържи дълго в гората, че ще се предаде.
	— Да — добави някой — спукана му е работата, пък и не е ясно какво могат да направят слоновете за него.
	Изведнъж ми писна: във въздуха витаеше настроение за лов на хора и един Господ знае какви тъмни сметки разчистваше всеки със самия себе си в своето ъгълче. Особено силно впечатление правеше Орсини. Той не седеше на моята маса — мисля, че ме презираше, обвиняваше ме от висотата на двайсет века снежнобяла цивилизация, че съм „станал като чернилките“ — но гласът му ме преследваше от другия край на терасата, оня глас, за който човек не можеше да му се сърди, а трябваше да се научи да го приема наред с всички останали гласове на нощта. Говореше на журналистите. Те почтително бяха оформили кръг около него, тъй като беше първият човек с „ясен поглед за нещата“. Бе подхванал да ораторства за „престъпната небрежност на властите“ и да огласява непоправимата вреда за престижа на белите в Африка. Споменаваше също за „високопоставено“ съучастничество и тук изрече по повод Морел една озадачаваща фраза, една фраза, която наистина отиваше твърде далеч. С пронизителния си глас, възбуден от усещането за несправедливост — боже Господи, ето че пак заговорих за гласа му — той внезапно възкликна със странна интонация, едновременно тържествуваща и подигравателна:
	— Но не забравяйте, господа, че става дума за тъй наречения у вас идеалист!
	Още не бях чувал омразата толкова да се доближава до истината. Понеже по някакъв неясен, витиеват и злобен начин, подобен на самата мисъл на Орсини, ми се стори, че бе улучил целта и че гласът му удря със загадъчен, но неопровержим отглас камбаната за смъртта и крушението на още едно огромно, много отдавнашно стадо — стадото на онези непохватни, но трогателни гиганти, настойчиво устремени към някакъв идеал за човешко достойнство, без дори да споменават за търпимост, справедливост и свобода. Да повярваме, че поради цял низ от загубени каузи, поради цяла поредица от разочарования един от тях беше изпаднал в амок и като не знаеше на какво да се посвети, бе заседнал в черна Африка, за да умре редом с последните големи слонове! В това очевидно имаше някаква представа за отчаяние и крушение, която Орсини нямаше как да подмине. Но отиде много далеч, прекалено далеч в неудържимия си комизъм и аз цял живот ще помня последния му възглас като един от най-честите мигове в живота си:
	— И ето какво ще ви кажа, господа, ето какво ще ви кажа: той е хуманист!
	Едва се сдържах да не стана и да не му стисна ръката. За миг реших, допуснах, че и той има чувство за хумор, дарбата да сведе до комичен образ надеждата и отчаянието на мнозина от нас. Но нямаше нищо такова, ни най-малко. Той посочваше неприятеля. Толкова. Орсини не беше способен да прояви чувство за хумор, не беше способен на подобна любезност спрямо врага. Той бе просто човек, който се разкрещява, щом го заболи.
	Сен-Дьони поклати глава.
	— Все пак има нещо, което никога няма да разбера напълно: защо Орсини още от самото начало беше превърнал тази история в своя лична драма, сякаш за него тя бе въпрос на живот и смърт? Ще ми кажете, че е имал основание и че в крайна сметка точно за това ставаше дума в неговия случай, и че до края „не се остави някой да го измами“ — ако използвам любимия му израз — но това не доказва нищо, защото предчувствието би трябвало, напротив, да му вдъхне спокойствие. Може би приведе всичките си доводи, когато с дълбоко убеждение възкликна: „Той е идеалист!“; но в такъв случай би трябвало да придаде на дуела, който бе обявил на Морел, напълно безстрастен характер, понеже странно натрапчивата мисъл, поради която се чувстваше предизвикван от всяко нещо, пряко или непряко засягащо идеализма, свидетелстваше, въпреки всичко, за дълбоко, мъчително призвание. Още си спомням последната му забележка, изречена с патос, предназначен, изглежда, за някои от тайнствените сили, от които непрекъснато се усещаше заобиколен и застрашен и чиято следа неизменно съзираше във всички човешки дела: „Пред несъстоятелността на властите, неспособни да действат поради определени влияния, няколко стари заклети ловци ще се принудят да се заемат с тази история!“. Аз се отдалечих. Бързах да се махна оттам, от въздействието на тона му, на тази посредственост, придобила грандиозни размери и заливаща целия свят със своето нищожество. Беше един от онези мигове, когато човек има нужда от цялата безбрежност на земята и небето, разкриваща се пред погледа, за да си вдъхне увереност в самия себе си. Миг, в който човек изпитва потребност от продължение и в който бремето, та дори и самото съществуване на материята, го карат да мечтае за някакво невъзможно приятелство. Бързах да изляза навън, да се върна най-после при моите звезди, защото тъкмо от тях, нали, е направена нашата стара Африка, ако човек умее да я наблюдава както трябва.
	Сен-Дьони привдигна лице към небето, което беше навсякъде, толкова безкрайно, че сякаш бе съвсем близко.
	— Можеш да го докоснеш, не е ли така? — изрече той с такова омиротворение, сякаш гласът му черпеше сили от извора на самия покой. — Бях тъжен, но мисля, че от онази вечер всеки път се сещах за Орсини без неприязън, а с известно разбиране, което в крайна сметка ме доближи до него. Все още го виждам: облечен в бяло, с устни, презрително свити пред един вид пълното познаване на света — отблъскваща прозорливост, човек не би могъл да нарече това усмивка — протестиращ с остатъка от енергията си срещу всички онези, които, подобно на Морел, се стараят да тръбят прекалено гръмко и прекалено отчетливо за честта да бъдеш човек, които изискват от нас великодушие, в което лесно би се намерило място за всички прелести на природата: да, все още го виждам и несъмнено все така ще го виждам — с блеснали от прекомерно пламенна ненавист очи, размахващ юмруци с жест, издаващ най-вече безсилие. Бе необразован, едва-едва пишеше и го криеше с нетолерантен словесен патос и заучени фрази, но пръв беше съумял да разбере Морел и истинския залог в тази история: ето кое доказваше странното им родство. Може би и двамата бяха обладани от една и съща непреодолима и досадна натрапчива идея, но единият й се бе подчинил, а другият се нахвърляше върху нея с цялата си дребнава ярост. Може би един и същ стремеж измъчваше и двамата, но те му се противопоставяха по противоположни начини, което все пак предопределяше тяхното сходство. Всъщност не зная. Всичко в тази история оставаше открито за всеки срещнат. Човек можеше да се включи в нея, стига да бе настроен на такава вълна. Понякога си мисля, че Орсини злобно, ала с безстрашието на пале, защитаваше собствената си незначителност срещу едно прекалено възвишено схващане за човека — схващане, което изключваше такива като него. Орсини несъмнено бе готов да се възненавиди — защото не би се оставил и на самоизмамата — но със сигурност не бе готов да приеме, че повече от скромното му мнение за самия себе си го изключва от останалото човечество. Напротив. В него той без всякакво съмнение виждаше знак за принадлежност. С все сила теглеше надолу към себе си чергата, която Морел държеше много високо за другия край, и се опитваше да се покрие с нея, упорстваше на всяка цена да докаже, че не е изключен. Впрочем навярно го измъчваше разкъсваща потребност от братско разбиране.
	Сен-Дьони замълча. Може би беше доловил противоречието между симпатията, стаена в тези думи, и единственото братство, което жадуваше за себе си — братството на звездите. Знаеше обаче, че противоречията са разплатата за всички що-годе човешки истини. Вдигна рамене.
	— Аз безспорно ви отегчавам с Орсини. Убеден съм, че той не ви интересува, но отчасти такава е съдбата, срещу която не е преставал да протестира. Но пък съм сигурен, че изстискването на душите като туби с паста за зъби в края на краищата завършва винаги с появата на още няколко капчици чистота. Нека сега да приключим с Орсини, ако не възразявате. Подобни възвишености не са за него. И така, напуснах терасата и се отправих към изхода. Тъкмо минавах под смехотворната триумфална арка, оформяща входа на „Чадиен“, и усетих нечия ръка върху моята. Изстенах: понякога чернокожите момичета, а и момчета, стигаха дотам със скромните си предложения за определени услуги, осъществявани набързо между празните сергии на пазара. Но беше Мина. „Мога ли да поговоря с вас?“ Не горях от желание да говоря с нея. Откак я познавам, пристигнех ли във Фор Лами, избягвах да говоря с нея и дори не я заглеждах много-много. Живея сам в саваната, без спомени, и е изключително вредно да се завърнеш за девет месеца в шубраците с образа на такова момиче пред очите ти. Той те боде, боде, докато не останеш с впечатлението, че всъщност не си избрал живота си, а си го пропуснал. Казах да, разбира се. Надявам се да стигнете до заключението, че съм силен човек, който храбро посреща опасността.


>>	XVI.

	— Покани ме да се кача в стаята й. Хотел „Чадиен“ беше сред най-красивите сгради в стила на колониалното изложение от 1937 г., а стаята се намираше на върха на вита стълба в едната от двете кули, над които се издигаше триумфалната арка, за която вече ви говорих. Трябва да спомена, че беше подредила стаята си с много вкус. Личеше си, че би могла да създаде истински дом, „home“, както казват англичаните… Както и да е.
	— Те никога не идват тук, никога — каза тя. Изгледа ме внимателно, малко предизвикателно, готова да се защити, да се оправдае, но аз изобщо не бях предразположен да се впускам в подобни разисквания, всъщност те почти нямаха значение. Спомням си, че най-силно ме поразиха рисунките, забодени с карфица на стената; те събудиха в съзнанието ми незнайно какъв смътен спомен за детството и дори за родителите ми. „Да — помислих си — имала е основание да не ги кани тук.“ Рискувала е да притесни въжделенията им. Както виждате, не бях особено благоразположен. Обърнах се към нея, към тази висока млада жена с шлем от руси коси: една германка — изключено бе човек да се заблуди — с възбледо лице и с очи, които — как да се изразя? — нямаха нищо общо с всичко това. Внезапно ми се прииска да я попитам: какво правите тук? Защо сте тук? Но, естествено, този въпрос може да се зададе на мнозина в Чад, поради което никой никога не го задава. Стори ми се също, че беше леко пияна. Очите й блестяха, клепачите й бяха зачервени, а лицето й пламтеше от страст: тя вече не се сдържаше, не се преструваше, както преди малко долу, на терасата сред клиентите. Нямаше и следа от покорство в държанието й и не се загръщаше в шала си, сякаш той единствен на този свят беше в състояние да я закриля, а държеше главата си високо вдигната, с едва ли не тържествуващ — да! — и предизвикателен вид. Не зная защо, но усетих някаква антипатия, едва ли не физическа неприязън. Тя крачеше напред-назад из стаята с бързи и резки, донякъде машинални стъпки. Приличаше на човек, който бърза. На масата стоеше бутилка коняк с една-единствена чаша. Взрях се в нея малко по-внимателно и тя тръсна глава с почти презрителна усмивка.
	— О, не, съвсем не съм пияна — заяви. — Случва ми се, разбира се, да пийна по чашка в собствената си компания. — Не говореше добре френски. Акцентът й, както и да го погледнем, беше силен, вместо аз, казваше почти „аш“, в гласа й липсваше отработеност, умереност — говореше прекалено високо. — Но тази вечер се чукнах с един човек, който не е тук.
	Признавам си, че в онзи миг и аз допуснах грешката, която правеха всички. Беше толкова лесно, толкова естествено да се подлъжеш. Знаех нещо за живота на момичето и най-вече за берлинската му история: войната, завзетия с щурм град, реваншизмът, развалините, трудния живот, а после и мъжете, които я бяха използвали, за да задоволят някои свои потребности. Трябваше да се досетя какво бе породило симпатията й към Морел и към кампанията му за защита на природата. Заблудих се като всички останали; и аз избрах пътя на низостта — най-лесния, опиташ ли се да си обясниш човешкото поведение, а това не ми правеше чест… Ето кое бе ужасяващото в тази история. Човек все си мислеше, че е на гости у някого, а всъщност бе насаме със себе си. Тогава си казах, че това двайсет и три годишно момиче беше успяло да види всичко онова, което човечеството можеше да предложи като зрелище, всъщност като мерзост, защото бе положило малко усилие, и че сега Мина навярно изпитва някаква нездрава радост при мисълта, че в дълбините на африканската савана един мъж най-сетне ни се е противопоставил и с оръжие в ръка е минал на страната на слоновете. Ненадейно видях тази… тази берлинчанка да заключва вратата на стаята си, после каза „Prosit“ и вдигна чашата си за здравето на един чудак като нея, въстанал срещу общия враг. Ненавист, какво друго? Забелязах всичко това на секундата, с бързина, показателна за предубедения ми поглед. Надали е възможно да се заблудиш повече.
	Човекът, който слушаше Сен-Дьони сред спокойствието на хълмовете, усети по горчивината в гласа на стария африканец, че тази грешка щеше да го съпътства винаги.
	— Не знам дали някога ще успея да обясня ясно всичко това. Безспорно на свой ред се бях поддал на предразсъдъците си — нещо като инстинктивно недоверие към хората, които много са страдали. Раздразнението, което изпитвате пряко волята си, когато сакатите неприятно ви се набиват на очи. А също и мисълта, че хората, които много са страдали, не са способни на… съучастие към вас, защото в крайна сметка всичко се свежда до това. Че са способни на доверие, оптимизъм, щастие, мисълта, че са, тъй да се каже, _увредени_ веднъж завинаги. Така е то с неприятните хора — човек очевидно съчувства на нещастията им, но същевременно ги укорява, задето са оцелели. Донякъде в името на тази идея теоретиците на немския расизъм проповядваха масовото унищожение на евреите: толкова ги бяха принуждавали да страдат, че занапред не можеха да бъдат нищо друго, освен врагове на човешкия род. Такава бе и моята първа реакция — съдържаше, редно е да го отбележа, капчица състрадание. Искрено вярвах, че единствената връзка между момичето и Морел е била общата им ненавист и презрението. Това, че в тази история става дума за човешко достойнство, за човешко доверие, доведено до отчаяние, прехвърлило всякакви познати предели, а също и за бунт срещу суровия закон, който прилагат срещу нас — ето това ми е наистина трудно да схвана. Но нека кажа още, че това момиче, тази Мина, съвсем не улесняваше нещата.
	— Исках да ви благодаря — изрече тя с особена тържественост, сякаш се бе заела да установи помежду ни официални взаимоотношения. Ich wollte Ihnen danken, преведох наум заядливо против волята си. Тя взе цигара и я запали. — Исках да ви благодаря, че сте му помогнали. Че сте му дали лекарства и муниции и че не сте го предали на полицията. Вие, поне вие сте успели да го разберете.
	— Не, за бога, не съм го разбрал! — извиси се гласът на Сен-Дьони в жестока подигравка. — Никога нищо не съм разбирал… но вече ви казах, че това момиче не улесняваше нещата. И знаете ли какво направи най-неочаквано? Може би беше прочела нещо в погледа ми — трудно бе да откъснеш очи от нея… Във всеки случай ми се усмихна — най-непоносимото, кълна ви се, беше, че в очите й имаше сълзи — усмихна се и развърза колана на пеньоара си. После го разгърна. „Ако желаете?“ — каза. Стоеше така, с ръце на хълбоците и разтворен пеньоар, и ме гледаше с високо вдигната глава. Ето каква представа си бе създала за мъжете и държеше да ми докаже, че аз не правя изключение. „Ако желаете — повтори. — За мен е без значение, все едно не съществува, все едно никога не е съществувало, вече не е клеймо. Така че, ако ще ви достави удоволствие…“ И отново ми се усмихна като милосърдна сестра, като благотворителка… Говорят, че момичетата след падането на Берлин до едно са със сексуални разстройства, превърнали са се в истерички. — Сен-Дьони ядосано поклати глава. — Иди, та се оправяй! Да бяхте видели това така характерно превъзходство, направо Herrenvolk*. „За мен е без значение, все едно не съществува, все едно никога не е съществувало… вече не е клеймо.“ Още я чувам как ми го заявява невъзмутимо, и то с нотка на тържество в гласа, сякаш никой не беше минавал през нея. Какво искаше да ми каже с това? Че тези неща не позорят човека? Нима така искаше да се очисти от миналото си, да се върне към някаква своеобразна девственост? Да се освободи от спомена? Да отвоюва Берлин от руснаците или какво? Не беше ли просто едно дете, което опитваше да се защити, една хлапачка, която се бореше храбро, опитваше се да сведе до минимум посегателствата и нараняванията? Така или иначе, тя стоеше пред мен с разгърнат пеньоар и…
	[* Мъжки фолклор (нем.). — Б.пр.]
	Сен-Дьони силно притисна длани, сякаш за да смачка празнотата.
	— Дори не я докоснах. От човешко уважение — всекиму собствените му слонове в края на краищата. Имах нужда сам себе си да успокоя. Поне такова оправдание си намирам днес. Струва ми се, че бях хванат натясно и не знаех как да реагирам, това е. Накратко, не прекарах в обятията й една незабравима нощ, нито дори петте минути, необходими на мъжа, за да се почувства щастлив на тази земя. Мисля дори, че в погледа ми се е четяло някакво съчувствие, защото тя малко нервно загърна пеньоара си и повторно напълни чашата си с коняк догоре, като момиченцата, които много държат да ви покажат, че алкохолът не ги хваща.
	— Много пиете — казах й аз. Само това можех да направя, за да й покажа, че не ми е безразлична. Тя остави чашата. Естествено вече плачеше.
	— Къде е той?
	Не знам точно какво прозвуча в гласа й, каква внезапна страст, но ясно си спомням, че си помислих: някои хора наистина са големи късметлии! Аз съм на петдесет и пет години, но бих дал много да бъда на мястото на Морел, а в оня момент, повярвайте ми, неговото място не беше на петстотин километра оттам, сред гъсталаците на областта Уле, а в този глас. А тя ме питаше къде бил!
	Сен-Дьони погледна йезуита едва ли не възмутено и отец Тасен поклати одобрително глава, за да покаже, че споделя учудването му.
	— Госпожице — отвърнах й аз — да ми прости Господ зрънцето лошотия, съзнавам, че сте готова да хукнете вдън гори, за да го хванете за ръка и се опитате да го спасите, но човек трябва да бъде разумен. Ще ви призная нещо. Не се озовах случайно в онова горско кътче. Обърнах небето и земята, за да разбера къде е той, за да вляза във връзка с него, за да го вразумя. Както виждате, не успях!
	Тя не каза нищо, взе цигара и ме загледа със сивите си очи, които се пазеха да не разкрият какво си мисли за мен; сигурно си казваше: „Горкият идиот“.
	Йезуитът побърза да поклати отрицателно глава, сякаш за да изрази учтиво несъгласието си.

	* * *

	— От седмици — продължих аз — там-тамите в гората говореха само за него, а аз съм последният бял, който разбира езика на африканските барабани. Онова, което казваха, не вещаеше нищо добро нито за Морел, нито за мира по тези земи, нито за племената. Създаваше се една легенда и знаех, че Морел трудно ще й се изплъзне. Там-тамите говореха на езика на омразата и кълна ви се, изобщо не ставаше дума за слонове. Най-вече това исках да кажа на Морел. Да му обясня, че както върви, ще го изиграят. Понеже, мога да ви го кажа, а го казах и на губернатора, Морел вече не е сам, попаднал е в лапите на един от онези политически размирници, които създадохме в училищата и университетите си и най-вече чрез бръщолевенията, предразсъдъците, поведението, примера си, чрез всички злини, които ни сполетяха отдавна: расизмът, нелепият национализъм, мечтите за господство, могъщество, експанзия, политическите пристрастия — всичко е в тях.
	Аз съм един много стар африканец, който сам бленува понякога за африканска независимост, за Обединени африкански щати, но искам обичаната от мен раса да избегне новите африкански Германии и новите чернокожи Наполеоновци, новите ислямски Мусолиниевци и новите Хитлеровци на обърнатия наопаки расизъм. Та тъкмо тези нотки с лекота разпозна тренираното ми ухо в говора на там-тамите. Ето защо исках на всяка цена да се срещна с Морел, въпреки че, що се отнася до териториалното разпределение — или си бюрократ, или не си — той не е от моя район. В моя район племената са незасегнати — отговарям за тях повече от двайсет години и ви се заклевам, че докато съм там, няма да позволя на никого да ги деморализира. При мен все още има кътчета, където местното население живее по дърветата и не съм аз човекът, който ще го принуждава да слезе оттам. Склонен съм единствено да запазя няколко тамошни клона за оцелелите от атомната ера. Знам, че централната администрация едва ме понася и с нетърпение очаква някоя хубава жлъчна криза да ги отърве от мен. Знам също така, че съм старомоден, жив анахронизъм, а на всичко отгоре и не особено интелигентен и че в Африка се научих да обичам чернокожия селянин, който трудно ще се превърне в селянин на „прогреса“. Имам наивността да мечтая, че някой ден Африка ще се сдобие с независимост за благото на самите африканци, но ми е известно, че вече е обявено наддаването, на което ислямът и СССР, Изтокът и Западът ще си оспорват африканската душа. Същата африканска душа, която, нима не е вярно, е неизчерпаем източник на суровини и външен пазар за промишлените ни стоки. Оказва се също, че вярвам повече във фетишите на моите негри, отколкото в политическите и индустриални сурогати, с които искат да ни залеят. Няма никакво съмнение: аз съм един анахронизъм, отломка от отдавна отминала геологична ера — като слоновете, ако щете, понеже говорим за тях. Дълбоко в себе си аз съм един слон.
	Ето някои от нещата, които бързах да кажа на Морел. Да му обясня с каква злонамереност е обграден, да му преведа някоя вечер говора на там-тамите и най-вече да му попреча да се приближава прекалено до моя район — бях готов хубавичко да му нашаря задника със сачми, ако не разбира от дума или упорства. При все това бях убеден в неговата добронамереност — притежавам добър нюх и не се заблуждавам за такива неща.
	Нямах и най-малка представа за мястото, където се намираше, по простата причина че сигнали за него идваха едновременно от много места — по всички пазари разказвачите на легенди се хвалеха, че са го видели; най-често на крилат кон с огнена сабя в ръка. Няколко, все едни и същи, твърдяха, че ги засипвал с тревожни послания. Нищо не може да се сравни с там-тамите в създаването на митове — в Европа го проумяхме твърде късно. Накрая изпратих моя малък помощник Нгола, син на най-прочутия и безспорно последен вожд фетишист на племето уле, при баща му с молба да ми помогне. Дуала е мой стар приятел и велик чудотворец: може да предизвиква дъжда, когато е необходимо, да възкресява мъртъвци и да прогонва демони, ако не са се вселили във вас отдавна и ако сами не сте ги извикали. Наистина велик човек, който ще бъде чест за всяка страна. Дълбоко го уважавам. Бях сигурен, че ще ме разбере и не се излъгах.
	Три дни по-късно Нгола се върна и ми каза, че баща му ме кани да отида при него.
	И аз отидох при Дуала.


>>	XVII.

	— Прие ме в сумрака на колибата си — дребен, остарял, сбръчкан; седеше с кръстосани крака и затворени очи. Тялото и лицето му бяха боядисани в синьо, жълто и червено. По това разбрах, че се е върнал от някаква магическа церемония. Изглеждаше напълно изтощен. Нгола ми каза, че току-що възкресил едно момиченце.
	Сен-Дьони замълча, сви устни и хвърли ядосан поглед на йезуита.
	— Стори ми се, отче, че се усмихнахте. Свободен сте — няма да сте първият, на когото не му достига въображение — свободен сте да ме сметнете за прекалено наивен и дори по-късно да подшушнете на някои от младите ми колеги в администрацията, че Сен-Дьони окончателно е минал към „чернилките“ и след толкова години живот сред негрите е станал поддръжник на суеверията им, и че всъщност е един остарял реакционер, който пречи на новите идеи да проникват на поверените му територии. Зная какво говорят за мен. Но се случи така, че Дуала възкреси и самия мен, след като от дълго време — цели два часа — бях мъртъв вследствие на злокачествена треска. Каза ми, че трябвало да положи неимоверни усилия, за да ме върне, защото вече съм бил далече… а и изобщо не виждам какво чак толкова необикновено има в това. Те си имат своите тайни, ние — нашите, а що се отнася до мен, аз вярвам в Африка.
	Йезуитът кимна в знак на съгласие.
	— Така или иначе, онази млада жена — Мина — ме слушаше внимателно и без следа от ирония. Изглежда дори й бях станал много симпатичен. Седеше на една от ръчките на фотьойла с кръстосани крака, а аз жадувах да й разкажа живота си. Но в оня момент можех да й говоря само за онова, което я интересуваше. Морел. Иначе нямах никакво основание да се намирам там. Може би после щеше да ме разпита за самия мен. Изглеждаше благоразположена. Пушеше цигара след цигара и не откъсваше очи от лицето ми. Дори се посмутих от това. Човек е чувствителен към вниманието на една млада жена, дори ако е станал стар брадатко. Усещах доверието й. Когато например направеше по-рязко движение и пеньоарът откриеше бедрата й, тя и не помисляше за него, а аз се пазех да не гледам натам и продължавах разказа си. Разправях й какво съм казал на Дуала и как той ме слушаше с безизразни очи зад полупритворените клепачи, неподвижен, с отпуснати ръце, сякаш не дишаше. Дори не знаех дали ме слуша. Може би вече бе поел да търси Морел и прекосяваше хиляди километри сред шубрака, за да го открие. Обикновено беше дребен човек, енергичен и пъргав, вечно ръкомахащ и зает. Кичурите сиви косми по черепа и брадичката му придаваха наежен вид. Но този път като че ли действително бе изтощен. При все това продължавах да говоря — в случай че въпреки всичко ме слушаше.
	Нямаше какво толкова да му обяснявам.
	Познавахме се отдавна. Имахме си доверие. И двамата изпитвахме еднаква любов към нашата африканска земя, към нейните племена, еднаква привързаност към техните вярвания и традиции и едно и също желание да им осигурим мир. И двамата изпитвахме едно и също недоверие към цивилизацията и нейните отрови. Единствената разлика помежду ни бе, че аз познавах по-добре опасността, която застрашаваше нашия пасторален свят, опасност, която Дуала само смътно предчувстваше. Често му говорех за нея, но ми бе трудно да му обясня целия ужас на онова, което наричаме технически прогрес. В говора на племената уле нямаше толкова силни думи, за да го опиша. Нямаше нито едно понятие, което да съответства на нашите технологически термини, на нашите непрекъснато осъвременявани изобретения и ми се налагаше да си служа с традиционната образност, която винаги съдържаше някакъв магически смисъл, за да обясня нещо, изцяло лишено от магия. Говорих кратко и го помолих единствено да ми помогне. Продължаваше да седи със спуснати клепачи, но в някакъв момент произнесох името Вайтари и той внезапно се оживи. Отвори очи и главата му затрепери, гневно изричаше задъхани изречения и от време на време размахваше юмруци. Вайтари бил предател — заразправя ми той, употребявайки думата _гуанга-ала_, което, буквално означаваше „оня, който сменя племето си и повежда новото срещу онова, от което е излязъл“ — нашите западни племена го наричат _quisling*_. Разкрещя се, че Вайтари вече не бил уле и че когато се завръщал в селата, връщал се с идеите на белия, на чужденеца. Искал да отмени пълномощията на старейшините в племенните съвети, да премахне фетишистките храмове, да забрани магическите церемонии, да накаже родителите, които обрязват клитора на дъщерите си; тровел съзнанието на селяните с идеи, възприети от французите. Но преди всичко Вайтари пречел на белите да спят. Будел ги безмилостно, всявал голям страх у тях и белите щели да се раздвижат, да се опитат да променят Африка, да й придадат ново лице, _тяхното_ лице, да я принудят да скъса с миналото си. Старият ми приятел се тресеше от ярост и размахваше юмруци, а от магическите линии по тялото му — жълти, червени и сини — се стичаше пот и ги размиваше. Той решително се бе върнал на земята, у него не бе останала и следа от умора или отнесеност — беше наш. „Какво правят французите? — стенеше той. — Защо оставят хора като Вайтари да действат? Защо ги насърчават, защо разговарят с тях? Нима те обещават да зачитат племената, обичаите им и боговете на техните предци?“
	[* Куизлинговец — по името на фашисткия водач от Норвегия. — Б.р.]
	Казах му, че властите вече не се вслушват във Вайтари и че той е последвал Морел в гората. Че си служи ловко с него, за да предизвика размирици. Опитвах се да прехвърля разговора върху Морел. Но той ме изслуша нетърпеливо. Интересуваше го Вайтари. Мисля, че не разбра нищо от историята с Морел. За него това бе поредната история между бели. Понечих да му я разясня, но той ме прекъсна: народът ни винаги е ходил на лов за слонове. Те са добра прехрана. Накрая го накарах да проумее каква полза можеше да извлече Вайтари от Морел: знаеше не по-зле от мен какво се разправя по пазарите и за какво говорят въоръжените нападения над плантациите. Бях убеден, че бе запознат с движението на бандата ден по ден и в най-незначителни подробности. Ненавиждаше Вайтари, но със сигурност се стремеше да поддържа добри взаимоотношения с него: човек никога не знае какво му готви бъдещето. Може би утре Вайтари щеше да има думата на съветите на французите. Мислите на французите са неразгадаеми и щом толкова време не са обесили Вайтари, навярно са способни на всичко. „Освен това — усмихнах се аз — нима изкуството на магьосника не е в това да поддържа прилични взаимоотношения с демоните, за да не го изненадат неочаквано?“
	По лицето на моя стар приятел се изписа нещо като усмивка — подобно следа от много древно познание за света, а не само за магията. У нас биха го нарекли цинизъм, но ние с него бяхме много далеч от „у нас“. Разбирахме се от половин дума: вече двайсет години си играехме на криеница. Казах му, че нямам никакви съмнения за истинските му чувства към Вайтари, които бяха почти сходни с моите, но че съм сигурен и в постоянните му връзки с него: без всякакво съмнение редовно му изпращаше просо и пилета. А може би дори бе изпратил едно-две момчета от селото в групичката, която придружаваше Вайтари и Морел? Дуала полупритвори лявото си око — за потвърждение, а после отбеляза с неколкоминутно тържествено мълчание отдавнашното ни и пълно разбирателство. След това ме увери в ненавистта си към Вайтари, на когото многократно правил черни магии, но за съжаление той бил нечестивец и проклятията не го ловели. Но било съвсем вярно, че побързал да прати в шайката му едно момче от селото, за да го държи по-добре под око, а собственият му син поддържал постоянна връзка с него. Посъветва ме да се върна вкъщи и да чакам. Синът му Нгола знаел всички пътища, добави той и аз разбрах, че това означаваше изрично обещание.
	Ето как осем дни по-късно заедно с Нгола се озовах някъде в околностите на Галангале в планината Бонго.
	Познавах района — няколко години преди това пак там си имах работа с бандитите крейхи, които по онова време, а и до ден-днешен предприемат походи извън територията на английски Судан, избиват слонове в резерватите и отнасят слоновата кост.
	Не очаквах да открия Морел там. Според последните сведения той действаше доста по` на юг, където за последен път го бяха видели при нападението на плантацията „Колб“. Фактът, че бе успял да се придвижи така бързо и лесно през един район с доста села, говореше достатъчно добре за престижа, на който Вайтари все още се радваше. За първи път ми се стори, че Морел може би не е заблудена жертва на бившия депутат на уле, както ни се струваше, и че има някакъв интерес от съюза с него.
	Признавам, за срещата тръгнах с голямо любопитство и с известно вълнение. Силех се да си представя физиономията на Морел. Изпитвах отчаяна потребност да го видя и тази потребност навярно обяснява по-добре от всякакви други доводи усилията, които положих, за да вляза във връзка с него. Невъзможно е да прекараш живота си в Африка, без у теб да се зароди към слоновете чувство, доста близко до изключителна обич. Всеки път, щом ги срещнете в саваната и видите как размахват хоботите и огромните си уши, на устните ви се появява неудържима усмивка. Исполинските им размери, тяхната тромавост, техният гигантизъм представляват една съвкупност от свобода, която ви подтиква да мечтаете. Всъщност те са последните индивиди. Добавете и факта, че всички ние сме повече или по-малко мизантропи и че действията на Морел докосваха у мен една особено чувствителна струна. Подобни мисли ме владееха, след като се отклонихме от пътя и Нгола ме накара цели два дни да яздя на кон по затънтените пътечки в планината Бонго. И една сутрин, както едва-едва напредвахме през бодливия храсталак и по вулканичните чукари на Галангале, от гъсталака изникна негър и хвана поводите на коня ми. Бяхме пристигнали.


>>	XVIII.

	— Морел се зададе съвсем сам през поляна, заобиколена отвред с канари, но достатъчно бе да вдигна глава, за да видя отстрани на един водопад групата въоръжени мъже, застанали до конете си. Крачеше бързо, пробивайки си път сред треви, стигащи до гърдите му, гологлав, преметнал на рамо пушка с насочено към земята дуло, напредваше към мен с израз на едва ли не свирепа решителност, която вече ми изглеждаше дразнеща, но на която вие несъмнено само ще се усмихнете снизходително като представител на ордена, известен с липсата си на илюзии за важността, която си придаваме. Трябва да си призная, че от пръв поглед бях поразен колко незначителен бе този човек. Може би защото небето над нас беше безкрайно и неспокойно над натрупания през вековете базалт и предполагаше съвсем други размери. Навярно пряко волята си бях допуснал легендата за него да ми повлияе. Някъде дълбоко в себе си очаквах да срещна някакъв герой. По-висок на ръст от обикновените хора, нали разбирате какво искам да кажа. А вместо това се озовах пред як, малко тривиален човек с вироглаво и начумерено изражение изпод рошави, сплъстени от пот коси; по страните му бе набола неколкодневна брада и той създаваше усещане за сила и дори за бруталност. Но очите му бяха доста особени — големи, тъмни и непокорни — очи, които от негодувание буквално щяха да изскочат от орбитите си. В него имаше и нещо недодялано, простонародно, известно простодушие, което се проявяваше най-вече в неговата сериозност — в онова изражение на искрена вяра в стореното от него. Създаваше у мен усещането, че е един от хората, за които е казано всичко с определението „радетели“. Да не говорим пък че здраво стискаше натъпкана с хартии кожена чанта. Не знам защо, но видът на въпросната чанта ме развесели, може би защото подхождаше много повече на някоя заседателна зала в Женева или на някое синдикално събрание в парижко предградие, отколкото на дивите гъсталаци на Галангале. Чак после разбрах за какво е това, за какво точно е: беше дошъл да преговаря с врага и бе взел документацията си. Едва не избухнах в смях, но нещо у него те принуждаваше да го щадиш. Може би очевидната му липса на чувство за хумор: често ми се струва, че отвъд определена степен на сериозност, на строгост в живота човек се превръща в недъгаво създание и ти се приисква да му помогнеш да пресече улицата. Именно така го описах и на Мина, като пряко волята си наблегнах на смешната му страна — човек хитрува, както може. Тя се усмихна и аз проявих слабостта да възприема усмивката й като почит към моя усет за ирония. Но не беше така. Почти веднага схванах, че е израз на нежност и че тя посреща напълно одобрително представеният от мен образ. Прозираше и следа от превъзходство, от снизхождение към мен, сякаш за да ми покаже, че очевидно става дума за нещо, което не мога да проумея, за някакъв неприкосновен и потаен свят, в който не ми бе позволено да проникна. Познавате онова изражение, с което жените понякога ви внушават така добре: чувствате се прогонен, изключен. — Йезуитът даде да се разбере, че действително го познава. — Понеже продължавах смутено да мълча, тя нетърпеливо ми припомни докъде бях стигнал. „И какво ви каза той?“ Малко раздразнено й обясних, че аз бях заговорил пръв. Започнах с въпроса дали е хванал гората, за да служи на каузата на африканския национализъм. Запитах го вярно ли е, че проповядва бунт сред племената. Казах му, че познавам Вайтари и амбициите му. Попитах го също дали не иска да изхвърли белите от Африка и в края на краищата какво правят слоновете във всичко това. Изслуша ме с видима припряност и раздразнение.
	— За да ми кажете всичко това ли ви изпратиха? — избоботи глухо той: чувстваше се, че едва се сдържа. — Всъщност не е било необходимо да морите коня си. Да, оказва се, че с мен има един човек, който мисли за независимостта на Африка. Защо ли? За да осигури защитата на слоновете. Той се интересува и от нея. Желае африканците да вземат в свои ръце опазването на природата, понеже въпреки всичките си конференции, ние така и не успяхме… Ето, това е общото помежду ни и затова приех неговата помощ. Той желае същото, което и аз — написа ми го веднага, след като чул да се говори за моето начинание и дори го е изложил в проекта за конституция, който е създал и който нося тук…
	Потупа с длан чантата си. Напразно се опитвах да измисля нещо, което да кажа пред подобна наивност. Огромна и обезоръжаваща. Беше от онези твърдоглавци, които не се обезсърчават от никакви водородни бомби, от никакви лагери за принудителен труд, и спокойно продължават да ви имат доверие и да се надяват. Говореше със задоволство, потупваше драгоценната си чанта и очевидно се имаше за голям умник, съумял да се заобиколи с всички необходими гаранции.
	— Лично на мен, разбира се, не ми пука за различните националисти, все едно какви са: бели или черни, жълти или червенокожи, новопоявили се или вече познати. Интересувам се единствено от основното: опазването на природата…
	Неочаквано се изплю, сякаш да се освободи от дълго сдържаната ярост. Изразяваше се странно: преминаваше невъзмутимо от подчертано издържания език към жаргона с понякога провлечения говор на предградията — често с преднамерена вулгарност. Тогава сметнах, че това бе неговата защита срещу прекомерната му чувствителност. После разполагах с много време да размишлявам за него и що се отнася до езика му, стигнах до друг извод. Беше прекарал доста години по места, обитавани от обикновени хора, по места, където тътне гневът — казарми, затвори, партизански и концентрационни лагери — и всеки път, щом изпиташе някакво дълбоко чувство, заговорваше така, както се е говорело там. А може би прекалено много съм размишлявал за него: толкова, че накрая в спомените ми той бе придобил почти епични размери.
	— Приех ги при себе си, защото ми помагат и ми обещаха, че първото нещо, което ще направят, щом станат управници, ще бъде да осигурят защитата на слоновете — нещо, което са готови да впишат най-подробно в своята програма, и дори в конституцията си…
	Отправих му изпитателен поглед, за да разбера дали не ме взема на подбив — нищо подобно, изглеждаше просто разгневен.
	— Обикновено така се казва — отбелязах аз.
	— Да — подхвана той спокойно. — Обикновено така се казва. Но какво пречи на белгийските, английските, френските и останалите власти, докато чакат, да посочат правилния път? Скоро в Букаву ще се проведе нова конференция по въпроса за опазването на африканската фауна…
	Ето че пак ми заговори за африканската фауна: нима наистина това занимава съзнанието му? Отново му хвърлих изучаващ поглед, но напразно търсех в дъното на очите му някаква искрица, някакво зрънце безмилостен хумор. Само да пожелаеше да докосне мизантропа, който всеки от нас носи у себе си, и да му намигне съучастнически, веднага щеше да ни олекне — кого от нас не е обземала ненавистта, колкото внезапна, толкова и преходна, към нашия човешки род. Но не, нищо такова — изглеждаше просто разгневен.
	— Ах, гадовете му с гадове! — изрече той с неизменното си изражение, снижавайки леко глас. — Стрелят по стадото, само защото е голямо и красиво. На това му се казва добро попадение. Трофей. Сред убитите животни открихме и женски: само опитайте да ми кажете, че не е вярно.
	Вярно беше.
	— А вашите приятелчета изгориха една плантация — отвърнах му аз не особено убедително. — Това заприличва чисто и просто на бандитизъм.
	— Наистина опожарихме една плантация на север — отговори той. — Плантацията на Саркис. Но там случаят е пределно ясен и ще го повторим колкото пъти, ако се наложи. Познавате нещата не по-зле от мен.
	Действително ги познавах: под претекст, че пропъждат слоновете, които тъпчеха нивите им, някои плантатори избиваха стадата наред. По закон подобни наказателни акции трябваше да се осъществяват под ръководството на ловния интендант. Но в действителност плантаторите нямаха време, а често и желание, да уведомяват властите и вземаха нещата в свои ръце, много щастливи, че ще си доставят и известно удоволствие.
	— Става дума за по-особени случаи — казах аз.
	Но знаех, че не беше вярно. Знаех например че докато разговарях с него, властите в Южна Африка, Родезия и Бечуаналенд* системно изтребват стадо от осемстотин слона мародери, които, гонени отвсякъде от неумолимо разрастващите се обработваеми земи, опустошаваха реколтата в района на река Тули при вливането на река Шаси в Лимпопо. Беше невъзможно да се избегне този конфликт при напредъка на техническия прогрес и ничия добра воля не бе в състояние да спаси слоновете.
	[* Протекторат на Великобритания (1885–1966). От 1966 г. се нарича Ботсвана. — Б.пр.]
	— Въпреки всичко, това са изключения — повторих аз.
	За първи път по брадясалото му лице се появи подобие на мрачна усмивка.
	— Няма да опожарим всички ферми — рече той.
	Отвори чантата си и ми подаде лист хартия.
	— Дайте им списъка, който съставихме: в него са изброени всички видове, застрашени от изчезване и нуждаещи се от защита.
	Взех списъка и още при първия поглед установих, че човекът не присъства в него. До такава степен бях отвратен от тази дума и от цялата тази работа, че въздъхнах с облекчение и той веднага ми стана симпатичен. Умееше да избягва излишните прояви на прекалена чувствителност. Като изключим слоновете, списъкът обхващаше планинската горила, белия носорог, жълтогърбия цефалоп и изобщо всички видове, върху които нашите лесничеи и естествоизпитатели от години напразно привличат вниманието на правителството. Но както вече ви казах, отче, главният заинтересован го нямаше там и скришом се развеселих при мисълта, че този път номерът му нямаше да мине и че може би скоро ще се избавим от него. Погледнах Морел с двусмислено изражение, ала напразно търсех по лицето му признаци за съучастничество — той просто изглеждаше ядосан, без всякаква следа от задни мисли — и доброто ми настроение се превърна в отчаяние при вида на този отказ за сътрудничество. Той очевидно беше от онези добронамерени хора, които изобщо нямат чувство за хумор и не виждат по-далече от носа си. Стоеше в тревата пред коня ми с леко разкрачени крака, с тъпашки непоколебим, заинатен вид и изглежда наистина не се съмняваше в нищо.
	— От тях искам само — каза той — декрет за забрана на лова на слонове. И незабавно ще се предам. Могат да ме тикнат в дранголника. Знам, че няма да се намери френски съд, който да ме осъди.
	Възнегодувах. Да, наистина бях скандализиран, възмутен, обзет от необикновено ожесточение, от непреодолимо желание да му счупя главата, да го пречукам, та да ме запомни. За част от секундата ми мина дори мисълта за ваните на Гестапо, за пещите на крематориумите, за последните ядрени взривове и за всички останали радикални и решителни средства, докато се съвзема и не допусна да ме обърка. Тъй като на всичко отгоре ни имаше доверие. Въобразяваше си, че е достатъчно да привлече вниманието ни към съдбата на последните големи слонове, и ние незабавно ще предприемем необходимите мерки, които да гарантират тяхното безсмъртие. Но най-възмутителното бе, че изглеждаше непоколебимо убеден, че сме в състояние да направим нещо, че държим своята и на слоновете съдба в собствените си ръце, че опазването на природата е задача на човеците, че няма време за протакане и за отлагане, че все още можем да се измъкнем. Беше чисто и просто един мерзавец, назадничав и разсъдъчен нескопосник, един от вечните рогоносци, които не си дават сметка за нищо, дори когато присъстват на изневярата. Простете за езика ми, отче, но ако нещо ме изкарва от кожата, това са умниците на дребно, които смятат, че състоянието на човека е чисто и просто въпрос на организация. Маниаци и ненормалници, които в нищо не се съмняват и все ви подмамват с решения и мерки и не ви дават мира. — Носът на Сен-Дьони изсвистя тъжно в мрака. Йезуитът се съгласи сериозно, Сен-Дьони го изгледа недоверчиво, питайки се кого ли, какво ли одобрява. — И въпреки това не се осмелих да му кажа каквото и да било. Защото на всичко отгоре човек имаше желание да го щади. Но в същото време и да го разтърси, да му изкрещи истината за самите нас и да му помогне да я опровергае. Морел бе извадил от джоба си хартия и тютюн и си свиваше цигара — стоеше пред мен с чанта под мишница, леко разкрачен, напълно уверен, с прекрасния си вид, с къдравите си коси, чипия си нос, с открития си, прям поглед, без следа от цинизъм и продължаваше преспокойно да ме засипва с чудатости, без помен от неудобство или свян.
	— Става това, че хората не са в течение на случващото се и оставят нещата на самотек. Но щом разгърнат вестника сутрин и видят, че заради ножове за писма и месо се избиват трийсет хиляди слона, но има един тип, който със зъби и нокти се бори да се сложи край на това, ще видите каква врява ще се вдигне. Когато им се обясни, че от сто пленени слончета осемдесет загиват още през първите дни, ще видите какво ще каже общественото мнение. Заради такива неща падат правителства — аз ви го казвам. Стига само народът да научи.
	Беше непоносимо. Слушах го със зяпнала уста, като вцепенен. Този тип ни имаше пълно и непоклатимо доверие и това бе нещо толкова просто, толкова безразсъдно — като морето или като вятъра — че накрая, честно ви казвам, си приличаше като две капки вода със самата истина. Наистина трябваше да положа усилие, за да се опазя — да устоя на тази смайваща наивност. Той действително вярваше, че хората все още са достатъчно великодушни — и то в наше време! — и ще се погрижат не само за себе си, но и за слоновете. Че в сърцата им все още има достатъчно място. Направо да се разплачеш! Стоях онемял, гледах го, възхищавах му се — на мрачния му, упорит израз и на тази негова чанта, натъпкана с всички петиции, с всички манифести, каквито можете да си представите. Смешен, ако щете, но и обезоръжаващ, защото се чувстваше, че изцяло е погълнат от прекрасните неща, които хората разказват за себе си в мигове на вдъхновение. А освен всичко друго и твърдоглав — възмутително прилежен — като учител, втълпил си да научи човечеството да си пише домашните, който не би се поколебал да го накаже, ако то не се държи добре. Виждате, че това бе опасно заразен болен.
	Йезуитът се усмихна в мрака.
	— Сега разбирам до каква степен е било несправедливо първото ми впечатление от Морел. Бях дошъл да се срещна с него с надеждата да открия достоен за легендата си човек, но останах разочарован от неговата простоватост, ниския ръст и грубоватия му вид. Но тази простоватост бе присъща на всички народни герои и разказите за тях и тяхното простодушие никога няма да спрат. Да, сега го виждам съвсем иначе, до болка ми е познато това вироглаво изражение, това решително и негодуващо лице под сплъстените коси и сякаш все още чувам гласа, който казва: „Имало едно време едно най-обикновено момче, което така обичало слоновете, че решило да заживее сред тях и да ги брани от ловците…“. Не спираше да ми говори. Беше придобил хитроват вид и ми говореше едва ли не поверително. В началото си казах, че сънувам, но после ми се прииска да сграбча шлема си, да го ударя в земята и да изригна поток от проклятия.
	— Ще видите само какъв шум ще се вдигне — каза ми със задоволство. — Разбирате ли, досега на повечето хора кучетата им бяха достатъчни. Успяваха да се утешат с тях. Но от известно време, както знаете, нещата приеха друг обрат и кучетата вече не са достатъчни. Съвсем се съсипаха от работа, горките, не издържат повече. Помислете само откога въртят опашка около нас и ни дават лапа — до гуша им е дошло…
	Засмя се, но ви уверявам, че не беше смешно. Беше престанал да облизва цигарата си и вече я държеше в уста, без да я пали.
	— До гуша им е дошло, това е. Напълно разбираемо: какво ли не са виждали. А хората започват да се чувстват толкова самотни и изоставени, че им е необходимо нещо по-яко, което действително е в състояние да устои. Кучетата са преодолян етап, хората имат нужда от слоновете. Ето как аз виждам нещата.
	Сметнах, че наистина се подиграва с мен. Известно ви е впрочем: много приказки се изприказваха, че бил яростен и присмехулен анархист, че е един вид екстремист в осмиването. Дори и мен ме налегнаха съмнения. Разглеждах го подробно: но не, нищо подобно, нито следа от ирония, ни помен от намигане — абсолютно сериозен, типът му с тип. Запали цигарата си и впери очи в мен, за да разбере дали съм съгласен. Опитах да се засмея окуражително, но той ми се стори само леко учуден. Тогава нещо в стомаха ми се обърна и мисля, че започнах да позеленявам. Като че ли очите ми дори се насълзиха: останах с впечатлението, че говори за самия мен. Чакаше сред тревите, които леко се полюшваха под преминаващите облаци, и ме гледаше едва ли не приятелски, почти мило. Вече не знаех какво да мисля. И до днес не зная. Мога да ви кажа само, че когато преразказвах пред Мина странното състояние, до което ме беше довел, тя се изправи с тържествуваща искрица в очите, силно стисна ръце, сякаш се бореше с някакъв непреодолим порив. И отново видях на устните й усмивка на безупречно съучастничество.
	— И тогава? И тогава? — изстреля тя.
	— И тогава — суховато й отвърнах — изругах едва чуто и се отказах. Реших да се държа мрачно и донякъде отбранително. Казах на Морел, че след няколко дена ще бъда във Фор Лами и че ще докладвам на властите за нашата среща. Настоях да се държи кротко, докато се застъпвам за неговата кауза. Добавих, че действията му дотолкова бяха озлобили някои ловци, сред които и Орсини, че съществуваше опасност слоновете да платят за всичко. Накрая го попитах дали няма някаква лична поръчка до някого във Фор Лами, тъй като се наемах да я предам. Той се поколеба.
	— Не ни остават почти никакви муниции — каза той. — Можете ли да им предадете?
	Не проумявах съвсем какво общо има това с предложението ми да предам негова поръчка до някого във Фор Лами: нима си въобразяваше, че щяха да му изпратят? „Ами да — хрумна ми неочаквано — точно на това се надява.“ Още веднъж усетих смаяно, че той не се чувства изолиран, а напротив — в центъра на някаква всеобща симпатия; беше искрено убеден: само при вестта, че му липсват муниции, всички ще се втурнат през гори и води да му ги доставят. Май избухнах в смях. Така или иначе, оставих му всичките си муниции, с изключение на няколко пълнителя с ловни патрони. Ще ми отвърнете, че нямам право да снабдявам лице извън закона… при все това точно така направих. Нищо чудно, че при подобни администратори всички бягат оттук и правителството не може повече да разчита на никого.
	Сен-Дьони въздъхна мрачно.
	— После хвърлих поглед на групата въоръжени мъже под скалата.
	— Това е — каза Морел. — Идете и говорете с тях. Можете да обясните на шефовете си, че наистина сте опитали всичко. Идете сам: така те ще могат, без да се притесняват, да ви кажат какво мислят за мен…
	За пръв път на лицето му се изписа откровена радост. Пое поводите на понито си от ръката на черния конник със син бурнус, който го чакаше, качи се на седлото и спокойно се отдалечи. Насочих коня си към водопада.


>>	XIX.

	— Още докато пътувах натам, знаех, че няма да открия Морел сам. Знаех също, че в Африка не липсват авантюристи, готови да се нахвърлят на първата предоставила им се възможност за кражба, грабеж и изобщо за „волен живот“. Нашият континент все още не е изгубил своята привлекателност за мъжете, които се чувстват истински свободни само с оръжие в ръка. Очаквах наред с Морел да намеря няколко лица, обявени извън закона, които отдавна ни се изплъзваха. И не останах разочарован. Първият, когото разпознах, докато се приближавах към бандата, беше Короторо, обирджия на дюкяни и пазари, който известно време преди това бе избягал от затвора в Банги. Приклекнал, с картечница на коленете, той се смееше и ръкомахаше заедно с друг негър. Не ме и погледна. Но бързо забравих за Короторо. Вие без съмнение знаете, че като разказах след завръщането си във Фор Лами какви хора съм заварил в лагера на Морел, ме взеха за лъжец и ме обвиниха, че се опитвам да преувелича историята отвъд всякакви граници и всякаква достоверност, за да я превърна в своеобразна проекция на собствената си мизантропия. Възможно е, разбира се, и е напълно вероятно сподвижниците на Морел, които не познавах лично, да ми се бяха представили под чужда самоличност поради това, че всички полиции на света, вън от всяко съмнение, бленуваха за тях. Но да претендират, както и направиха, че освен мен, никой никога не ги бил виждал и че били продукт на въображението ми на самотен стар особняк, заел се да съчини история, която да му е по сърце — е, отче, това наистина бе прекалена чест за мен и не съм аз човекът, който щеше да тръгне да възразява. Във всеки случай, можете да си представите физиономията, която направих, щом тутакси различих в групата едно добре познато лице — датския природозащитник Пер Квист, дошъл в Централна Африка с научна мисия, на когото самият аз нееднократно бях помагал при придвижванията му. Същинска антика — възрастен е неподходяща дума — слаб като върлина, с лице, неизменно застинало в сурово изражение, което под патриаршеската си брада криеше изострена чувствителност. Тъкмо от онзи тип хора, чиито хуманни чувства в крайна сметка заприличват на същинска ненавист към човечеството. Не зная точната му възраст, но човек спокойно би му дал още петдесет години. Втренчи в мен малките си очи, сини и студени като бучки лед. До него, облегнат на пушката си, стоеше някакъв човек със саркастично изражение, чиято самоличност така и не узнах: такива като него остават завинаги неиздирени, дори и когато нещо приключи напълно. Оттогава се твърди, че може би се е прехвърлил в Кения и че е един от двамината бели, които се сражаваха рамо до рамо с мау-мау в горите на Аледеен. Всъщност известна ви е легендата, че при мау-мау имало няколко бели, един от които държал да го наричат Френския генерал. Не се знае нищо със сигурност — само няколко слуха от пленените кикуюси — и все така няма да знаем нищо, докато не ги разгромят както трябва… пък и ще се наложи да побързаме и да ги открием преди мравките. В двеминутния ни разговор успях да узная само, че е парижанин; опитвах се да го убедя колко безумно е начинанието им, а той ме прекъсна през смях:
	— Чуйте, господине, три години работих като кондуктор на автобус 91 в Париж и ви го препоръчвам в пиковите часове. Придобих известно познание за човечеството, което се качваше за малко в него, и то, естествено, ме подтикна да взема страната на животните. Надявам се това да ви е достатъчно като обяснение.
	Другарят му беше някакъв странен тип с червендалесто лице, леко изпъкнали очи, прошарени мустачки между издутите бузи, които сякаш се опитваха да задържат нещо — въздишка, пристъп на смях или непреодолимо гадене — седеше на един камък, целият потръпваше леко, измъчен от последната степен на алкохолното вцепенение; по дрехите му все още личеше елегантността на други ширини: костюмът му от туид и тиролската му шапчица с перо бяха скъсани на доста места; на коленете си държеше ловна пушка; ясно бе, че това облекло и неговият собственик са виждали и по-добри времена. Когато се опитах да разменя няколко думи с него, се намеси другарят му, с когото току-що бях разговарял:
	— Баронът, макар и от много известно семейство, също реши да смени своя вид и напълно да скъса с всичко това. Толкова е отвратен, че дори отказва да си служи с човешка реч.
	Точно тук така нареченият барон, сякаш за да потвърди казаното, пусна поредица направо смайващи пръдни.
	— Виждате — рече сподвижникът му — виждате, че се изразява само чрез морзовата азбука; смята, че друго не заслужаваме.
	Беше пределно ясно, че бандитите нямат никакво намерение да ми разкриват истинската си самоличност; и макар да положих вяло усилие да си припомня последните формуляри с издирваните престъпници, които пристигаха всяко тримесечие от Лами, не ми остана друго, освен да хвърля поглед на последния мъж в бандата, за да забравя отведнъж всички дребни риби.
	Стоеше малко встрани, в подножието на скалата и се изненадах, че не съм разпознал отдалече този исполински силует, но за пръв път виждах бившия депутат на племената уле без неговия широко скроен в раменете европейски костюм. Беше гол до кръста, наметнал на плещите си военна куртка, със сурово свити устни и картечница в ръка… Да. Вайтари…
	Сен-Дьони произнесе името с нотка на горчива ирония.
	— Познавам го добре. Точно аз преди двайсет години му издействах стипендия да следва. По-късно, доста по-късно, като депутат направи обиколка на моя район и при завръщането си в Сионвил надълго говорил за моя метод „да не правя нищо, за да освободя изостаналите племена от робството на миналото“. Не без основание: действително не бях се разбързал да го правя. Точно обратното: все по-често ме спохождаше непреодолимото желание не просто да опазя непокътнати обичаите и обредите на африканската гора, но понякога и самият аз да участвам в тях. Вярвам в тях… Но както и да е. Достатъчно е да ви кажа, че още щом зърнах в слонската трева високия, надменен силует с оръжие в ръка — сякаш за да покаже, че всичко между нас е свършено — незабавно схванах какво се крие в дъното на тази история и каква изгода възнамерява той да извлече от безумството на Морел. И както винаги, усетих красотата на африканското небе около нас. Приближих се към Вайтари. Вперихме погледи един в друг. Той се бе изопнал на няколко крачки от водопада сред гъста мъглявина от водни капки, които овлажняваха лицето ми и се сипеха около нас, във враждебна стойка, хармонираща с лъщящите му мускули и с целия този пейзаж от скали и наежена, дива трева. Добре съзнавах, че позира за афиш, посветен на африканското въстание, очевидно с надеждата, че имам фотоапарат. Все пак в него имаше безспорна автентичност — автентичността на красотата. Имаше и нещо едва ли не пренебрежително в позата на главата му, в спокойната мощ на плещите му: той бе великолепна рожба на подбор, в който нямаше нищо естествено, тъй като арабските и португалските търговци на роби бяха прочиствали неговото племе поколения наред от човешки сурогати. Чаках и го наблюдавах недоверчиво, дъвчейки късче тютюн.
	— Надявам се, ще ми помогнете да разсея някои недоразумения — каза той и гласът му сякаш придоби нещо от твърдостта на базалтовите скали, а може би просто се силеше да надвика грохота на водопада? — Самото ми присъствие тук би трябвало да ви говори достатъчно ясно. Почти навсякъде се опитват да потулят случая и да ни скрият от погледа на общественото мнение — искат да спуснат върху африканския бунт екологична димна завеса…
	Дума не проронвах. Дъвчех парчето тютюн и чаках. Не откъсвах очи от него, усещах хладните капчици вода да се смесват с потта по лицето ми и да гъделичкат брадата ми и мислех за всичко видяно дотогава от мен в Африка, моята същинска родина, от която никаква сила за нищо на света не би могла някога да ме прогони. Смъкнах шлема си и изтрих челото си. Над водопада, през вихрушката воден прах, слънцето прехвърляше дъга между двете скални струпвания.
	— Морел е фантазьор. Но ни е от полза. Освен това поне по една точка сме единодушни с него: време е да прекратим безсрамната експлоатация на африканските природни богатства от световния капитализъм. Колкото до останалото… — Хвърли развеселен поглед към полянката. — Той е от онези прочувствени и старомодни идеалисти…
	— Разбирам — отвърнах. И добавих без всякаква ирония: — Поне го дръжте в течение.
	Не ме слушаше. Не го интересуваше какво можех да му кажа; зад него стояха десет поколения племенни вождове уле и годините в парламента и почестите не бяха допринесли за улягане на нещата. Освен това знаеше прекрасно, че е много по-интелигентен, по-образован от мен, изобщо по-изтъкнат, откъдето и да го погледнеш. Неочаквано си припомних друга трагична фигура — Кенията, духовния водач на мау-мау, който в момента гниеше в някакъв зандан в Танганайка. Същата горделива гримаса, същата могъща голота, покрита единствено с леопардова кожа, с копие в ръката и амулети на врата — същия автентичен вид… С дребното уточнение, че снимката фигурираше на корицата на един труд по антропология, който той бе публикувал по онова време в Оксфорд. Наблюдавах го хладно и продължавах да дъвча късчето тютюн.
	— Колко сте в областта Уле? — попитах го накрая. — Четирима? Петима? Десетима? Племената са против вас…
	Настроението му се промени, в израза и в гласа му се долови нещо мрачно.
	— И дума не може да става да бунтуваме племената уле. Още е рано, прекалено рано. Но държа да сложа началото. Искам светът най-после да ни чуе — ако ще и само чрез моя глас… Искам да ни чуят в Индия, в Китай, в Америка, в Съветския съюз, дори във Франция… Време е да прекратим голямото черно мълчание. Впрочем…
	Поколеба се, но не се сдържа:
	— Знаете при какви обстоятелства ме лишиха от депутатския ми мандат на последните избори. Властите упражниха цялата си тежест в полза на моя съперник…
	Вярно беше. Но бе неуместно. Доста неуместно. И той го усети.
	— Това, разбира се, няма нищо общо с настоящето… Така или иначе, ще си нося отговорността.
	— Мда-а-а — казах аз доста злобно. И добавих: — Ще свършите в затвора.
	Той сви великолепните си рамене. Помислих си: „Поне да имах такива плещи…“.
	— И какво от това? Днес колониалните затвори са като чакални на министерства… — Усмихна се. — Напразно се притеснявате за мен. Може би никога няма да ме хванат. Судан не е чак толкова далече… А в Кайро има една прочута радиостанция. Не знам дали конфликтът между света на капитализма и новия свят е с днешна или утрешна дата, но знам кой ще излезе победител — Африка…
	— За всичко сте помислили — отвърнах аз. — Как е жена ви?
	— Във Франция е, при майка си. Французойка е, както знаете.
	— Знам. Синовете ви все така в Жансон ли са?
	— Да — отговори спокойно той. — Искам да получат добро образование. Ще ни бъдат необходими…
	Бях съгласен. Той не беше циничен. Познаваше ни, това е. Знаеше, че можеше да ни има доверие. Все пак изплюх малко необуздано късчето тютюн в тревата.
	— Мога ли да ви помоля да им предадете нещо? — попита Вайтари. — Просто, че съм добре.
	— Ще го кажа във Фор Лами. Сигурен съм, че там ще побързат да сторят необходимото.
	Кимна бегло в знак на съгласие. Струваше му се съвсем естествено — в края на краищата бяхме цивилизовани хора. Да, той беше от нашите. Мислеше като нас, бе закърмен с нашите идеи и нашата политическа закваска. Мислех си: „Искаш да съградиш една Африка по наш образ и подобие, заради което заслужаваш твоите жив да те одерат. Знам, ще бъде една тоталитарна Африка, но и това, най-вече това идва от нас“. Помислих го, но не го изрекох. Само плюх още веднъж. Най-доброто, което можех да направя с плюнката си. Не го интересуваше какво мога да си помисля и да почувствам. Затова пък се интересуваше какво ще разкажа във Фор Лами и какво ще пишат във вестниците. А мен ме интересуваше единствено дали моят стар приятел Дуала ще удържи на обещанието си. Знаех, че има властта да превърне човека в дърво след смъртта му, а понякога и преди нея, и изтръгнах от него тържествено обещание да ме освободи веднъж завинаги от принадлежността, която ми бе твърде отвратителна и не бях в състояние да я понасям още дълго. Винаги ми е внушавала ужас представата един ден отново да се преродя в кожата на човек. От този страх понякога се будех нощем, облян в ледена пот. Ето как се стигна до сделката, която сключих с Дуала; той ми обеща и се закле следващия път да ме превърне в дърво с твърда кора и здраво враснали в африканската земя корени, и то срещу няколко дребни административни услуги, за да се избегне строителството на път през областта Уле. Тази надежда ме успокои и за няколко мига се почувствах съвсем бодър. Изтрих лицето и брадата си — целият бях прогизнал — и отново си сложих шлема. Не казах нищо за мислите си. Не защото ми липсваше желание… Щеше ми се да му кажа: „Господин депутат, винаги съм мечтал да бъда чернокож, да имам душа на чернокож и да се смея като чернокож. Знаете ли защо? Смятах ви за различни от нас. Отделях ви. Исках да избягам от плоския материализъм на белите, от оскъдната им сексуалност, от тъжната им религия, от недостига на радост, от липсата на магия. Исках да избягам от всичко онова, което вие така добре сте усвоили от нас и което един ден ще присадите насила в африканската душа — за да го постигнете, ще трябва да упражните потисничество и жестокост, пред които колониализмът ще изглежда като песен и каквито е наложил единствено Сталин, но в това отношение ви имам доверие: вие ще направите най-доброто, на което сте способен. Така вместо Запада, вие ще завършите окончателното завладяване на Африка. Идеите ни, фетишите ни, табутата ни, вярванията ни, предразсъдъците ни, националистическият ни вирус са нашите отрови, които вие искате да инжектирате в африканската кръв… Ние се стъписвахме всеки път пред тази операция, но вие ще я извършите вместо нас. Вие сте най-ценният ни агент. Ние, естествено, не го проумяваме: прекалено сме тъпи. А може би това е единственият шанс на Африка? Може би благодарение на това Африка ще се изплъзне и от вас, и от нас? Обаче не е сигурно. Расистите ни проглушиха ушите, че чернокожите всъщност не били хора като нас: напълно е възможно това да е поредната напразна надежда, с която сме хвърлили прах в очите на черните си братя“. Ето какво исках да му кажа, но се въздържах. Не ми се щеше да видя на лицето му все същата смесица от пренебрежителност и снизхождение, която забелязвах в изражението на колегите си от администрацията, щом произнесях същите думи. „Горкият Сен-Дьони, изключително смел, но много назадничав човек, анахроничен и тромав като слоновете. Крайно време е да подновим служителите си в Африка.“ Не държах да се подлагам на подобни разсъждения. Отворих уста, но само за да сложа друго парче тютюн. Той ми се усмихна.
	— Престанете да се отбранявате, Сен-Дьони. Непрекъснато се борите със себе си, но много добре знаете, че мястото ви е сред нас. Дали сте най-доброто от себе на Африка и ще спасите честта на администрацията, към която принадлежите, ако дойдете да се биете и може би да умрете редом с нас…
	Признавам, че се просълзих. Не съм разглезен от живота — служебните поощрения и отличията за признание бяха изключителна рядкост по моя път. При все това дори само в борбата с мухата цеце аз отворих цели райони за животновъдството и спасих не знам колко човешки живота. Единственият знак, че усилията ми не са останали незабелязани, беше прякорът „Цеце“, който ми лепнаха младите ми колеги, макар че не съм сигурен дали всъщност в тяхното съзнание това не бе по-скоро начин да ме окачествят като стар дърдорко. А ето, накрая и самият Вайтари признаваше историческите ми заслуги към неговите хора и ми предлагаше едно, в крайна сметка, възможно братство — каквото никой досега не ми бе предлагал, бил той мъж, жена или дете. Нямам по-силно желание на този свят от възможността чернокожите да ме приемат за свой, за да им помогна да се предпазят от клопките, които цивилизацията поставя по пътя им. Но не се заблуждавах. Не бях победил мухата цеце, за да ме изпързаля един политик, чиято черна кожа не успяваше да прикрие, че той е един от нас. От двайсет години имах една-единствена цел, натрапчива идея, така да се каже: да спася нашите чернокожи, да ги предпазя от нашествието на нови идеи, от заразата на материализма, от политическите инфекции, да им помогна да съхранят племенните си обичаи и прекрасните си вярвания, да им попреча да тръгнат по нашите дири. Нищо не ме очароваше повече от гледката на моите чернокожи, изпълняващи обредите си, и когато внезапно забележех в някое от моите племена младеж да заменя изконната си голота с панталон и филцова шапка, се вдигах лично да го сритам по задника. Пеницилинът и ДДТ-то бяха толкова далече, че бях склонен да тръгна по пътя на отстъпките, но кълна ви се, още не се е родил онзи, който ще получи от мен нещо повече. С моя стар Дуала винаги бяхме в първите редици на защитаващите чернокожа Африка от нахлуването на отвратителния брониран звяр, наречен Запад, и храбро се сражавахме да опазим своите негри незасегнати. Бдях собственоръчно някои от получените категорични разпоредби относно „политическото обучение“ да намерят заслужения си край в обществените нужници: основната ми грижа в Африка винаги е била да преча на разпространението на нашите отрови, на нашите западни понятия, служещи за алиби на експлоатацията, и на нашите маниакални идеологии. Нямаше да последвам човек, който искаше да предаде душата на своя народ в плен на високоговорителите и тоталитарните механизми, за да я месят и мачкат, докато се превърне в онази неузнаваема каша — тълпата. Поклатих решително глава.
	— Докато аз съм тук — казах му — никой няма да замени магическите ни ритуали с партийни събрания…
	Той махна пренебрежително с ръка, сякаш да ме помете.
	— Знам, вие имате потребност от местния колорит и привкус… Вие сте реакционер и на всичко отгоре расист. Вие обичате чернокожите от мизантропия, както се обичат животните. Но на нас не ни трябва тази любов…
	Почувствах се уморен и съвсем обезнадежден. А може би имаше основание? А може би чернокожите наистина са хора като нас и човек няма къде да се дене и към какво да се обърне? Изведнъж се усетих в центъра на някаква необятна свинщина, от която не виждах изход. И сякаш за да се затвърди това „приятно“ чувство, видях как внезапно сред дърветата изниква една мръсна моряшка фуражка и една набита фигура, преливаща от сила и енергия, които ми се сториха смътно познати, едва ли не близки.


>>	XX.

	— Човекът, който носеше на рамо три големи риби, набучени на клон през избодените очи, ме видя и спря за миг, а после тръгна към мен с разтворени обятия и брадата и мустаците му, черни като катран, се тресяха от силен смях.
	— Сен-Дьони! Океанът да се разлюлее дано! Какво правите тук, стари самотнико? Да не сте се присъединили към нас? Компания ли ви трябва? Или сте офейкали със задигнатата каса на района и аристократично сте хванали гората? Ха-ха-ха! Морето да ме погълне, ако това не е най-сприхавият, най-отдавнашният и най-саможивият сред презморските ни чиновници!
	Насилих се да си спомня кой беше тоя дръвник, защото вече съзнавах по отвращението, което ми вдъхва, че несъмнено става дума за някой приятел.
	— Хайде де, управителю на оная ми… Не познаваме ли вече аверите си? Това е то да прекараш живота си сам вдън гората: накрая всички човешки лица започват да си приличат. Хабиб, капитан далечно плаване, сам господар на кораба си… а с присъствието си тук доказвате, че многоуважаваният не е приключил с плаването!
	Изненадах се, че не познах веднага този мошеник по жизнерадостта и здравия му вид. Той обви раменете ми с ръка, въпреки че изражението ми бе дори по-неприветливо от обикновено. Короторо и Хабиб: ето с какви хора се беше обградил Вайтари. В цялата тази работа единственото притеснение бе Морел, но той очевидно бе заблуден. Неочаквано се почувствах много по-добре — бях успял, както се казва, да се окопитя. Сега вече можех да се върна в бърлогата си, да скръстя ръце и да чакам края, да гледам звездите, чиято неимоверна отдалеченост единствена съхранява привидната им красота. Нещата най-сетне си идваха на място. Това очевидно бе едно забележително начинание, безвъзвратно обречено на все същите низости и компрометиране, като всичко останало. Запитах възможно най-иронично за съдбата на другия земен странник, познат ми като съдружник на Хабиб.
	— Запленен от една благородна кауза, драги, запленен от красотата на един идеал. Решен на всичко, за да защитава великолепието на природата. Премина на страната на слоновете, пожертва всичко за оцеляването на този могъщ символ на естествената свобода. Изгарящ от желание да допринесе за благородната кауза, каквато е правото на народите на самоопределение, загрижен да впише името си в историята редом с Байрон, цял Китай, цяла Русия и великия Лоурънс Арабски*! Слял крехкото си дихание с разтърсващия вятър на бунта! Застанал, както винаги, зад всички велики каузи и неразделно свързан с тях! Дойде да ме събуди посред нощ, говори ми благородни приказки, взе манлихерата си и цианкалия, обърна гръб на всички земни блага, офейка с няколко часа преднина пред полицията — по стар навик, ха-ха-ха — за да помага на слоновете. Обвинен неотдавна във всички престъпления по наказателния кодекс, и то без това да има нещо общо с неговата природа: приятел на изкуствата, прочут възпитател на младежта, Оксфорд и Кеймбридж, светски човек в широкия смисъл на думата. Ето ни още веднъж хванали гората — по стар навик, но с неугасващи идеали, принуден от време на време да се тъпче с гадости, но все така жив! За съжаление, много чувствителна душа — в момента лежи в палатката с дизентерия, гръм да я удари дано, и ме умолява да го оставя да умре. Какво да се прави, ще се грижа за него докрай — ето, хванах му няколко риби: трябва да се опитваме да опазим елита си. Всичко опира до това в края на краищата, че животът е чудесен! Казва ви го капитан далечно плаване Хабиб… но един Господ знае дали този тук е наясно!
	[* Британски авантюрист и писател (1888–1935). — Б.р.]
	Тупна ме още веднъж по рамото и се отдалечи на кривите си крака с учудващо мускулести и устойчиви прасци, здраво стъпващи на земята; отнесе своите риби, здравия си и жизнерадостен вид, който ясно говореше… не зная за какво или за кого. Внезапно се почувствах странно успокоен. Каквато и да бе самотата ми, още не бях узрял за подобна среда. Вече ясно виждах какво стоеше зад прочутата история със слоновете и за какво е прикритие наивността на Морел. Човек като Пер Квист бе дошъл поради страстта си на естествоизпитател, поради прословутата си мизантропия, която всъщност не бе нищо друго, освен гняв, предизвикан от деяния в ущърб на природата, от ядрените опити, от лагерите за принудителен труд, тоталитарните режими, варварския расизъм и всички останали нечистотии, които крият заплаха за земните красоти и опасност да пресушат самите извори на живота. След него се нареждаше Вайтари, който вярваше, че третата световна война е неизбежна и пресмяташе как да се появи след падането на Европа като главен герой на панафриканския национализъм. Подире му се точеха, както става винаги под прикритието на всички действително хуманни каузи, най-обикновени бандити и убийци — като залог за земния успех. А после — безмълвното множество на чернокожите народи със зорки очи, африканските народи, които не участваха в заговора, но чийто час щеше да удари, каквото и да се случи. А още по-назад, много по-назад, може би единствено в сърцето на Морел, се нареждаха слоновете. Това в крайна сметка беше партизанство, истинско партизанство: добронамерените редом с изметта, благородното негодувание редом с обикновената пресметливост, слоновете на хоризонта, но също и целта, която оправдава средствата. Партизанство, ви казвам — една шепа човечност, благородна мечта и цялата чистота, която да предизвика масови кланета…
	Сен-Дьони замълча за миг. Неочаквано на отец Тасен той му заприлича на повален, свлякъл се на земята рицар — може би заради далечната му прилика с монголец при тази гола глава, изпъкнали скули и набито тяло.
	— Казах им сбогом. Запътих се право към конете, които Нгола държеше готови за тръгване. Пер Квист ме придружи няколко километра. Яздеше с изопнат гръб и сурово лице, едното му стреме беше по-дълго от другото и служеше за опора на вдървения му крак — ставите на десния му крак се бяха натрошили в една пропаст в Арктика. Питах се защо бе решил да ме съпровожда през тези няколко минути, след като не произнесе и дума. Може би защото внезапно ме бе почувствал по-близък от останалите. Конете ни напредваха по стръмната пътека сред скалите. Слънцето току-що се бе скрило в гората; бамбукът и дърветата сякаш си поделяха алените му останки. Както яздехме бавно, откъм Галангале до нас достигна неистово пращене, цялата гора се разлюля и огъна пред няколкото яростни пристъпа, а въздухът се изпълни с рева на стадото, проправящо си път към водата. След няколко мига пращенето на изкоренените дървета, тресящата се земя и скали и призивът на слоновете придобиха размаха на природен катаклизъм. Слушах. Бях свикнал и все пак от този жив тътен сърцето ми всеки път се разтуптяваше: не от страх, а поради чудноватата ми податливост. Слушах. Гората сякаш се разтваряше отвсякъде, а грохотът беше такъв, че бе невъзможно да определиш откъде идва. От височината, на която се намирахме, видях, че от отсрещния край на просеката, скриваща течението на водата, цял отрязък от гората се тресе като от панически страх и върховете на дърветата внезапно се превиват и изчезват в храсталака; тогава забелязах и притиснатите едно до друго сиви туловища, заоблените, огромни гърбове, които познавах така добре. Помислих си: скоро в съвременния свят няма да има място за подобна потребност от простор, от подобна царствена непохватност. И както всеки път, щом ги съглеждах, не можех да сдържа усмивката на облекчение, сякаш видът им ме уверяваше в нечие насъщно присъствие. В тези времена на безсилие, в тези времена на табута, забрани и едва ли не физиологическо заробване, когато човекът тържествува над най-древните си истини и се отрича от най-насъщните си потребности, винаги при възникването на тази великолепна олелия ми се струва, че все още не са ни изтръгнали окончателно от корените ни, все още не са ни скопили веднъж завинаги в името на заблудата, че все още не сме напълно покорени. И въпреки това, достатъчно бе да чуеш този отколешен тътен на земята, да присъстваш поне веднъж на това живо сгромолясване, за да разбереш тутакси, че сред нас не е останало място за подобна свобода. Но е трудно да се примириш. Пер Квист спря коня си в ниското. Неочаквано ми хрумна, че откак го познавах, не бях виждал друго изражение на лицето му с толкова дълбоки бръчки, та изглеждаха едва ли не величествени. Изражението му бе изключително сурово, а малките му сини очи пазеха нещо от вечните ледове, които бе съзерцавал някога в Арктика заедно с Фритьоф Нансен. Над прошарената му брада устните му бяха строги и праведни, без намек за прошка.
	— Чуйте ги добре — каза той. — Най-прекрасният шум на земята…
	— Цял живот го слушам.
	— Не говоря само за слоновете…
	Замълчах за миг, преди да отвърна:
	— Слушаме този шум, откакто сме в Африка.
	— Но днес вече не сте същият, Сен-Дьони. По-рано този шум стигаше само до ушите ви. А днес прониква право в сърцето ви. Вече не сте в състояние да устоите на красотата му. Едно време, ако ви пречеше да спите, вие грабвахте пушката и с това казвахте всичко. Днес не ви е страх от този шум и затова пушките ви отвращават все повече. Сигурно на това му викат възрастта на разума. Какво ще им кажете във Фор Лами?
	— Онова, което не спирам да им повтарям от години — мрачно отговорих аз. — Че в края на краищата слонът в Африка трябва да се уважава. Че трябва да оградим природата с цялата закрила, от която тя има нужда.
	Лицето на Пер Квист не трепна. Казах си, че след определена възраст лицата на хората веднъж завинаги застиват в едно-единствено изражение и е трудно да го промениш.
	— Смятате ли, че ще се решат да изпратят войскови части срещу нас?
	— Във Френска Екваториална Африка няма войски. Но ловците са доста раздразнени…
	Лицето му си остана все така сурово, но ме смая шегата му:
	— Сигурно е забавно да те убият на моите години.
	— Направо да умреш от смях — успокоих го аз. — Всъщност на колко години сте?
	— Много съм стар — сериозно заяви той. И добави, сякаш бе сигурно: — Ще се радвам да умра в Африка.
	— Виж ти! Защо?
	— Защото тук е възникнал човекът. Нясаленд* е люлката на човечеството. Почти е доказано.
	[* Бивше английско владение в Източна Африка. От 1964 г. — държавата Малави. — Б.пр.]
	— Чудновато основание.
	— По-добре да си умреш у дома.
	„Още един — помислих си — който се опитва да си намери дом на земята.“ И го запитах:
	— А Морел?
	— Всички се нуждаем от защита… — В гласа му имаше много тъга. — Горкият Морел. Намира се в безизходно положение. До днес никой не е успял да разреши противоречието, което възниква, защитаваш ли хуманен идеал заедно с други хора. Сбогом.


>>	XXI.

	— През онази нощ не мигнах, въртях се от една страна на друга в палатката си: никога дотогава не се бях чувствал нито толкова сам, нито толкова изоставен. „Може би дори слоновете са прекалено малки — мислех си аз — за блуждаещите в мрака очи и ни трябва друг любимец — още по-голям и по-предан.“ Но засега в тази категория, както се изразяват боксьорите, на хоризонта наистина не се виждаше нищо, освен слоновете. Върнах се във Фор Лами и имах бурна среща с губернатора. Той ми каза, че ме познавал отдавна и изобщо ми нямал доверие за посоченото от мен на картата разположение на главната квартира на Морел — в което не грешеше напълно. Опитах се да му обясня, че напразно упорстват да уредят случая чрез полицията и че е много по-просто да получат от Париж незабавната промяна на отдавна просрочения устав за лов на едър дивеч, което непрекъснато твърдяха всички лесничеи и чиновници. Той избухна в необуздан гняв, заговори за някакъв метафизичен Мюнхен и ми се разкрещя, че що се отнасяло до него, не бил готов да се кланя пред байрака на мизантропията, че доверието му в човешките действия си оставало непокътнато и че нашия род несъмнено го чакали светли бъднини. Размаха юмрук и ме увери, че нямало да търпи на територията си подобна проява на ненавист към делото на човека, подобен презрян и жалък опит да излезем от положението. Стана, втурна се към мен със ситни, забързани стъпки, повдигна се на пръсти и се развика, че цялата тази кампания за защита на природата била чисто и просто политическа диверсия и че ако комунизмът победи в Африка, слоновете първи щели да минат под ножа; пъхна ръце в джобовете си и ме запита саркастично дали ми е известно, че слоновете всъщност били последните индивиди — „Да, господине!“ — и представлявали, както ставало ясно, последните най-важни права на човешката личност; тромави, обемисти, анахронични, застрашавани отвсякъде и при все това потребни за красотата на живота. „Така е, господине, според част от френската преса — той яростно стовари юмрук върху купчината вестници на бюрото си — ето в какво е превърнала случая тъй наречената интелигентска преса“, а колкото до него, на всички тези незначителни метафизични удари, на всички тези лигави, пораженски и двусмислени писания можел да противопостави само оглушителния си, здравомислещ и откровен смях на републиканец, уверен в съдбата човешка, твърд на своя пост и изпълнен със спокойна гордост пред свършената работа. При тези думи той изблещи очи, оголи зъби и се разсмя по най-отвратителен начин: „А-ха-ха-ха!“. След което се наложи да го настаним на дивана и да хукнем да викаме жена му.
	Сен-Дьони се засмя тихо в брадата си.
	— Може би малко преувеличавам, но е трудно, отче, да си представите озлоблението, което всички гръмки думи, публикувани тогава по случая Морел, предизвикаха във Фор Лами. Зная също, че някои се захванаха да търсят думата „екология“ в речника. Излязох изключително доволен от себе си, придружи ме Фоасар, който ми обясни, че губернатора сън не го хващал, а в Париж не успявали да убедят американците, че наистина става дума за опазване на африканската фауна, че пресата обвинявала правителството, че от край до край е измислило Морел, за да прикрие сериозните политически безредици и че целият свят вземал на подбив наивността на Франция, която все още смятала, че на неговите години е способен да вярва в слонове.


>>	XXII.

	— Ето какво разказах на Мина, както ви го предавам днес, и мисля, че никога дотогава в живота си не съм имал честта да бъда слушан толкова съсредоточено от жена. Седеше на ръчката на един фотьойл, без да шавне, в състояние на пълна неподвижност, издаващо трудно сдържана страст, и ви се кълна, че накрая забравих кой всъщност е причината за проявения към мен едва ли не умолителен интерес. Нямаше как да не се трогнеш и дори да се разтревожиш от този порив на великодушие, от всичко, което загатваше за нейното състрадание и съчувствие. Да, трудно беше да оставиш тази жена сама…
	Йезуитът погледна събеседника си с лека почуда.
	— Когато стигнах до тържественото послание към човечеството, с което Морел ме беше натоварил толкова простодушно, и повторих думите му: „Обяснете им добре, че не ни остават почти никакви муниции“, устните й потрепнаха, внезапно се изправи и се запъти към другия край на стаята да направи някакво безполезно движение, да премести някаква ваза и остана така, с лице към стената и потръпващи рамене. Малко се смутих. Знаех, че в юношеството си е преживяла много нещастия и първоначално сметнах, че съгласно прословутия израз на Морел кучетата вече не й бяха достатъчни, че й трябва по-голямо приятелство, нещо според мащабите на земната самота: ето защо толкова се бе запалила по слоновете. Но сега разбирам, че в тази история всички места вече бяха заети и не оставаше кой знае какво — за мен във всеки случай. Казах й, че не трябва да приема нещата трагично, че може би лекарите ще обявят Морел за невменяем и той ще се отърве с една-две години в болница.
	Тя рязко се извърна към мен с негодувание, от което ми секна дъхът. Често ми се случва да я сънувам точно така — застанала права, с отворен пеньоар, а от мен я делят само едни гащички и сутиен, с разчорлена коса, да крещи като продавачка на пазара с ужасния си немски акцент, който по незнайно чудо тутакси я загрозяваше.
	— Значи така, господин Дьо Сен-Дьони — нахвърли се тя. Нямам представа защо ми лепна благородническа титла. — Смятате, че щом на човек му дойде до гуша от вас, от вашите жестокости, от лицата, гласовете и ръцете ви — смятате, че е луд? Че трябва да бъде затворен, защото не желае да има нищо, ама съвсем нищо общо с вас, с учените ви, полицията ви и картечниците ви, изобщо с всичко, така ли? Повярвайте ми, днес има много хора като него. На тях явно им липсва неговата смелост, защото са твърде малодушни или твърде… твърде уморени, или цинични, но те го разбират, много добре го разбират. Ходят в канторите си, на нивите си, в казармите или заводите си, навсякъде, където човек се подчинява и му е писнало, а онези, които могат, се усмихват, като мислят за него, или правят като мен…
	Взе чашата си.
	— Изпиват по чаша за негово здраве… Prosit! Prosit! — повтори тя, загледана в някаква точка в пространството над рамото ми. Не понасям тази немска дума, а и звучеше особено тягостно от устата на млада жена. А в нея имаше и някаква вулгарност, неочаквано проличаваща в гласа, в движенията, в разгърдения с пълно равнодушие пеньоар — чувстваше се, че бе познала много мъже.
	— Скъпо дете… — започнах аз. Тя ме прекъсна:
	— И друго, господин Дьо Сен-Дьони, ще ви кажа и друго: вашата кожа, знаете ли, не струва по-скъпо от кожата на един слон. В Германия през войната, изглежда, сме правили абажури от човешка кожа… в случай че не ви е известно. А не забравяйте, господин Дьо Сен-Дьони, че ние, германците, открай време сме предвестници…
	Засмя се.
	— И пак ние сме измислили азбуката.
	Явно искаше да каже книгопечатането.
	— О, и не правете такава физиономия. Не се нуждая от съжаление. Вярно е, много мъже са минали през мен, но пък съм трупала разум. За мъжете не може да се съди по онова, което правят, когато си свалят панталоните. За същинските си мръсотии те се обличат.
	Запали цигара. Съвсем се смутих. Не можех да проумея как това момиче, толкова кротко, винаги толкова сдържано и толкова затворено, е способно на подобен скандал. Насилих се да обясня, че се е заблудила за смисъла на думите ми за Морел. Просто исках да кажа, че е попаднал в ръцете на шайка политически размирници и бандити, които злоупотребяват с неговата добросърдечност, и че не можем да направим нищо повече за него. Тя ме увери сприхаво, че се заблуждавам и че все още има време, стига просто да се съглася да му помогна. Молела ме единствено за бележка до моя приятел Дуала, който да я свържел с Морел. Опитах се, разбира се, да я вразумя. Припомних й, че са ми потрябвали цели двайсет години самоотверженост, за да спечеля доверието на племената уле, а онова, което старият Дуала е направил за мен, не се прехвърля върху други. Бяхме отдавнашни сътрудници, свързваше ни кодекс на честта и престъпех ли го, щях напълно да подкопая положението си в района, който ръководех. Няколкото села, в които Вайтари имаше симпатизанти, се наблюдаваха строго и тя щеше да попадне право в ръцете на първия изпречил се командир на военен пост. Съмнявах се впрочем, че Вайтари имаше повече от няколко десетки приятели, а и те се намираха най-вече в градовете: беше станал друг човек и местните го знаеха. Беше от нашите — главата му бе натъпкана с нашите идеи и ненавиждаше техните обичаи. Накрая й припомних, че обвиняваха Морел в опити за убийство и най-добре за нея бе да не се замесва — тя, чужденката… германката, право да си го кажем.
	— Така значи — крещеше ми тя — предпочитате той да продължи и накрая да убие някого, и тогава наистина не ще може да се направи нищо за него! Говорите за чиновническите си задължения, но нима те не се състоят точно в това — да се спрат нападенията и Морел да се върне жив? Ще получите поздравления дори и от правителството — подхвърли ми тя с тон, който никак не ми допадна. — Да можех да поговоря с него, сигурна съм, че ще се съгласи да ме изслуша.
	И аз бях сигурен. Явно тя разполагаше с определени средства.
	— Нима не усещате, господин Дьо Сен-Дьони, че един човек ви има доверие, разчита на вас и ви моли за помощ? Един човек, който… който има нужда… от закрила?
	Гласът й секна, а очите й се напълниха със сълзи: човек трудно можеше да устои на такъв довод. Размислях бързо. Идеята й, в края на краищата, не ми изглеждаше толкова налудничава, стига да се вземат някои предпазни мерки. Не зная как да ви обясня, но бях убеден, че Морел ще се огъне пред укорите й, че ще я последва: навярно се поставях на нейно място. Стори ми се дори, че ми се предоставя случай да докажа ловкостта си и нямах право да го изпусна. Навярно съм се вземал за някакъв Фуше — изпълнен с лукавство, служещ си с една влюбена жена, за да залови опасния враг. В края на краищата в подобни дела човек винаги може да се осланя на любовта. Всички опитни полицаи го знаят. Тя щеше да ни послужи за примамка: трябваше само да хвърлим стръвта умело, това е. Все едно, отче, да вземех щипка енфие от въображаема табакера и да я поднесях към носа си с усмивката на същински светски лъв. И така, не само й се поддадох, но си придадох вид на голям умник. Истината е, че бе невъзможно да се каже „не“ на нейната младост, на нейната хубост, на разстроеното й и трогателно изражение, с което стоеше пред мен. Предложих й да изпратя Нгола при Морел да разберем дали ще е съгласен да се срещне с нея. Докато чакаше, беше за предпочитане да напусне Фор Лами и да получи неговия отговор в Ого, моя областен център, където щеше да бъде моя гостенка и откъдето не биваше да мърда под какъвто и да било предлог. Ако Морел приемеше срещата, трябваше да се споразумеем за някакво място извън областта Уле, някъде в Убанги. Ако планът успееше, толкова по-добре. Ако ли не, тя щеше спокойно да се прибере във Фор Лами с обяснението, че е прекарала няколко дни в саваната.
	Спусна се към мен в порив на благодарност и аз се подразних, може би най-вече защото се отнасяше за друг.
	— Хайде, хайде — казах й — стига сте ми благодарили, тепърва ни предстои да видим дали ще успеете. Тепърва ни предстои да видим дали това не е история на самотник — имам предвид, дали поради липсата на човешко същество не се е превърнал в „отчаян единак“. Ето така възприемам аз вашия Морел, макар да нямам нищо общо с него.
	Тя запали нова цигара и запуши нервно. При всички случаи трябвало да се действа бързо, заяви: в Банги чакал батальон стрелци и щял незабавно да се отправи към областта Уле. Много по-добре било всичко това да се уреди преди пристигането на войсковите части. Много се изненадах: нямах представа, че правителството смята случая за толкова сериозен, та изпраща там части, толкова необходими другаде, но как го бе научила тя? Явно докато е слушала разговорите на господата от терасата на „Чадиен“, помислих си. Обещах незабавно да дам необходимите разпореждания на Нгола, а що се отнася до нея, тя можеше да тръгне с мен: напусках Фор Лами след няколко дена. Стори ми се недоволна от забавянето. Не можела ли да тръгне за Ого още утре? По-добре било да не ни виждат да пътуваме заедно, не искала да ми създава неприятности. Спомням си, че при тези думи за първи път ме погледна наистина мило.
	— Добре — отвърнах й аз — както искате.
	Всъщност и аз не смятах да се задържам във Фор Лами. Нгола щеше да тръгне още призори с колоната португалски камиони, които всяка сутрин слизаха към Банги. После трябваше само да чакаме неговото завръщане.
	Сега тя трепереше от хладния въздух и бе загърнала пеньоара на голите си колене. Беше два сутринта. Но все не успявах да си тръгна. Продължавах да й говоря за какво ли не: за гората, за климата, за моите чернокожи… Тя изглеждаше изтощена и очевидно не чуваше нито една моя дума. Спомням си дори, че в един момент изненадано се улових да й обяснявам какво бях направил в областта си срещу мухата цеце. Странно нещо е тази проклета муха — откак я унищожих, не преставам да мисля за нея: човек би казал, че ми липсва. Е, все пак е някаква компания. Накрая тя ми подаде ръка и ме придружи до вратата — изгони ме, ако назовем нещата с истинските им имена. За да изляза, трябваше да мина под триумфалната арка над входа — на тази точно тук й беше мястото! Забелязах, че на една от колоните се подпира смътен силует с червено огънче от пура: Орсини. Стоеше в позата на сутеньор, който брои клиентите, и ме изгледа със странен израз на цинизъм и омраза. Прибрах се вкъщи, събудих Нгола и му заръчах какво да предаде. Той се отправи в нощта към своята цел с цялата невъзмутимост, която се полага.


>>	XXIII.

	— Известно време не чувах да се говори за Мина. Същата нощ изкарах една тежка маларична криза и две седмици останах да лежа в треска под мрежата ми против комари. Когато успявах да отворя очи, обикновено виждах надвесено над мен загриженото лице на доктор Теро. Струва ми се, че един-два пъти разпознах и лицето на Шолшер, въпреки че взаимоотношенията ни съвсем не предполагаха подобно внимание от негова страна. След това треската утихна, но знаех, че през този месец ме чакат поне още една-две кризи; винаги настъпваха една след друга. Когато успях да се изправя за първи път, се натъкнах на заместника на Шолшер, удобно разположил се да чете на моята тераса. Стори ми се малко притеснен, но ми обясни, че майорът се опитал лично да се види с мен, преди да замине на юг, но лекарят забранил да ме безпокоят; тогава той натоварил заместника си да ми зададе няколко въпроса по повод Морел. От три дни не бил мърдал, така да се каже, от стола. Донякъде язвително му отвърнах, че би било много по-просто да постави стража пред вратата ми. Добавих, че съм им казал всичко, което знам, и че придават смехотворно голямо значение на това произшествие. Той учтиво ме изслуша. Държеше едната си ръка в джоба на куртката и притежаваше онази педантична, малко скована елегантност на офицер от кавалерията, подхождаща си с бастунчето, което носеше под мишница, белия серуал и изящната му брадичка. Не ме напускаше желанието да му говоря неприятни и несправедливи неща, просто в противовес на всичко, което чуваше от устата на дамите. Лейтенантът търпеливо изчака лошото ми настроение да отзвучи, а това ме раздразни още повече, защото произтичаше направо от снизхождението, което хората си въобразяват, че дължат на старите обитатели на саваната, станали донейде ексцентрични поради възрастта и самотата си. Стигнах дотам, че му напомних да спазва реда и отбелязах, че, разбира се, е много по-лесно да се занимаваш със завоюване на женски сърца, отколкото да прочистиш някоя област от мухата цеце, запазвайки хладнокръвие. Отговори ми, че Френският съюз преживявал трудни часове, че свещената война била достигнала границите ни и било изключително важно Френска Екваториална Африка да даде пример за спокойствие. От територията й били изтеглени всички войскови части: човек можел да я прекоси чак до Белгийско Конго, без да срещне нито един жандарм. При подобни обстоятелства и най-незначителната проява на бандитизъм можела да доведе до непредвидими последици. Самият той донякъде съчувствал на Морел, но за съжаление последният не разбирал, че съвременният свят вече не бил в състояние да се интересува от слонове. Хората си имали други грижи. Към тяхната отзивчивост, която впрочем била доста притъпена, отправяли и други призиви, къде по-настойчиви. Те се вълнували единствено от собствената си кожа. Общественото мнение дори не било способно да повярва в реалното съществуване на Морел. В началото, когато френските власти огласили официалната и достоверна версия по случая, настъпил момент на вцепенение и любопитство, но днес това водело само до повсеместни подигравки, а реакцията тъкмо на Съединените щати била: „Французите наистина ни вземат за идиоти“. Лейтенантът нетърпеливо махна с ръка:
	— Какво искате — каза той — трябва да се съобразяваме с американското обществено мнение. Там са убедени, че Морел от начало до край е измислица на френското правителство, за да се прикрие същинската причина за безредиците, които се коренели в националистическите пориви на местното население. Впрочем самата мисъл за слоновете необикновено дразни Вашингтон; там твърдят, че вместо да работят, французите пак се занимават с детинщини.
	Почеса се леко по мустаците с края на бастунчето си.
	— Вярно е — подхвана отново той — че в Америка отдавна няма слонове, макар, изглежда, да са съществували през миоцена. Ето защо е изключително важно Морел да бъде заловен и съден, най-малкото, за да докажем, че действително съществува. Спомнете си омразата на Рузвелт към Дьо Гол през четирийсета; всъщност през четирийсета, а и днес, Дьо Гол беше посвоему нещо като Морел и слоновете. Днес утилитарните демокрации не разбират докрай такива настойчиви и безкористни възвания за човешко достойнство и чест. Но дори извън тези съображения, в момента е опасно да разкрием, че нямаме свои сили за сигурност в Африка и да извадим на показ леснината, с която едно лице извън закона успява да ни се изплъзне.
	Отвърнах му с хаплива ирония, че неговата лекция по висша политика е особено блестяща и че е забавно да гледаш как яйцето учи кокошката, но че аз напълно съзнавам колко опасен е случаят с Морел и няма какво повече да ми съобщи по него.
	— Несъмнено знаете също — рязко отвърна той — че онова момиче, познавате го, онази… певицата от „Чадиен“, е изчезнала и имаме всички основания да смятаме, че се е присъединила към Морел… Шолшер мисли, че вие бихте могли да ми предоставите изключително интересни сведения за това, господин Сен-Дьони, а най-вече да ни обясните какво е правело момичето при вас в Ого преди дванайсетина дни…
	Обясни ми, че една сутрин видели Мина да потегля с камионетка заедно с американския офицер на ловен излет, тъй да се каже, който щял да трае няколко дни. В началото никой не обърнал внимание, но открили камионетката изоставена в края на един път във вътрешността на областта Уле… Изучаваше ме съсредоточено, подпрял брадичка с бастунчето. Вдигнах очи:
	— Продължавайте.
	Добре тогава, длъжен бил да ми припомни, че съм последният човек, виждал се по-задълго с Мина, преди тя да замине, ако може да се вярва на Орсини. Изглежда той, Орсини, много се интересувал от случая — смятал Морел за чужд агент, изпратен във Френска Екваториална Африка, за да предизвика размирици и да организира партизанско движение предвид подготвящия се световен конфликт, а това момиче Мина му служело за информатор и като… вербовчик. Лейтенантът като че ли се притесни.
	— И вас е натопил — добави той, сякаш между другото. — Твърди, че емоционално вие сте настроен да приемете техните идеи. Кълне се, че тайно мечтаете за Черна Африка, откъсната от Европа, лишена от всякакви контакти с една ненавистна ви цивилизация.
	Вдигна ръка: нямало нужда да възразявам, само цитирал Орсини. А той сигурно имал и други основания да се интересува от момичето — било доста хубавичко, навярно и аз съм успял да забележа тази подробност. Не трепнах. Заявих му с лека надменност, че не отричам да съм изиграл известна роля в случая, но че момичето е отишло при Морел само за да го склони да се предаде и така да се опита да го спаси. Според мен най-добре е да оставим Мина да действа. Тя щеше да ни го доведе кротък като агне.
	— Жените — заключих с искрена горчивина — разполагат с някои средства за увещаване, каквито не притежава и най-добре организираната полиция.
	Лейтенантът ме слушаше учтиво — един младеж, изпълнен с търпение и снизхождение пред заблудите на зрялата възраст.
	— Вие без съмнение ще се изненадате — каза той — като ви съобщя, че според първите ни сведения момичето е понесло със себе си в камионетката същински арсенал — оръжие и сандъци с муниции, достатъчни за порядъчна обсада. И точно с тях са нападнали и изгорили част от имението „Вагеман“, източно от Батанга-Фо. Париж ни заповяда да прочистим района и се надяваме при добър късмет да приключим преди дъждовния сезон. Следователно е пределно ясно, че Мина изобщо не е заминала при Морел, за да го склони да се предаде, а напротив — за да последва „човека, пожелал да промени вида“ и да му помогне да продължи борбата, като го снабди с оръжие и муниции, приготвени навярно отдавна; прибързаното й заминаване, изглежда, показва, че той спешно се е нуждаел от тях — може би й е пратил по някого съобщение в този смисъл. — Лейтенантът подпираше брадичката си на бастунчето и ме гледаше замислено.


>>	XXIV.

	— Мислех с все сила за моя приятел Дуала и за обещанието, което ми беше дал, или по-скоро за сделката, която бяхме сключили. Оттогава минаха много години и аз продължавах чинно да плащам уговорената цена — по една коза и една крава всяка пролет. Спомням си неприветливия му вид, щом пристигнах да говоря с него, и колко трябваше да му се моля и как накрая трябваше да се разгневя и да го заплаша, че ще го напердаша, а то също си бе един вид пазарлък и той го знаеше прекрасно, още повече че изцяло зависех от неговата добра воля. Седеше на рогозка в един ъгъл на колибата си — дребен, гол и съсухрен мърморко, а в сумрака личаха само белите косми по страните и главата му. Каза ми, че го болял стомахът и трябвало да намина някой друг ден, че всъщност изобщо не знаел дали можел да го направи за мен — един бял и християнин, който не бил от неговото племе, от неговата земя, а и не притежавал вече силата, необходима, за да предприеме нещо в полза на един неверник. Припомних му всички услуги, които му бях правил, откак се познаваме. Колкото до това, че бях християнин и неверник, аз имах много по-голямо доверие в него от някои младоци от собственото му племе и той го знаеше. Продължи да ми повтаря _мангайа уана_ — върви при своите — но аз знаех, че го прави, само за да качи цената, а той знаеше, че го знам. Накрая се разкрещях и го заплаших, че ако откаже, ще уредя нещата така, че да прокарат пътя не просто насред областта Уле, ами и през селото му! Знаеше, че няма да го сторя за нищо на света, но това все пак се броеше при пазарлъка. Изпъшка, вдигна юмруци, закле ми се, че дотогава не го бил правил за бледолик и че никой преди него не бил вършил подобно нещо: така разбрах, че приема. Уговорихме цената и той ми каза, че щял да ми избере добра местност. Но аз отдавна знаех коя е моята. Месеци наред бях търсил, сравнявал, преброждал хълмове и гори. Трябваше ми простор и същевременно не желаех да съм твърде изолиран, необходими ми бяха и други дървета около мен. Накрая избрах прекрасен хълм с изглед към голямото плато Уле, което толкова обичах и което бе самата Африка — с нейните стада, все още незаплашени от скорошно прогонване. За да стигнем дотам, ни бяха необходими ден и половина и когато пристигнахме, Дуала отново започна да създава затруднения, като се зае да ми обяснява, че било много далече от дома му: не бил сигурен, че силата му можела да се разпростре чак дотук. Предложи ми друга местност по-близо до селото, собственост на племето му; полупритвори гуреливото си око и аз схванах, че просто искаше да ме принуди да купя земя, защото тази тук можех да имам просто така. Отвърнах му рязко, че обмислям предложението му и Дуала ме изгледа укоризнено: „Защо се ядосваш — сякаш ме питаше той — нали трябва поне да опитам“. Показах му точно мястото, което бях избрал. Той ми предложи друг хълм — напълно оголен, където щях да разполагам с повече простор. Но на мен ми трябваше тази гледка, утринното слънце в лицето ми и дърветата край мен. Там имаше няколко много красиви кедъра; показах му един от тях, за да му създам представа какво желая. Той поклати глава, измърмори нещо, сякаш се молеше, и ми каза, че щял да опита, но трябвало да помоля отците от мисията и най-вече отец Фарг да разредят посещенията си в селото — пречели му, влияели зле на умовете, не бил сигурен, че ще успее, ако идват прекалено често. Обещах му. Ето за какво мислех на терасата, докато ми говореше лейтенантът. Знаех, че Дуала е способен да ви превърне в дърво след смъртта, в следващия ви живот, и със собствените си очи бях видял посочените ми от Нгола дървета, които преди са били членове на племето. Той знаеше имената и съдбите им и ми обясняваше: „този го е изял лъв“ или „онзи е велик вожд на уле“. Дърветата са си още там и мога да ви ги покажа. Така сам ще се уверите или че не може да има никакво съмнение в могъществото на Дуала, или че човек не трябва да вярва на нищо. Но за първи път го правеше за бял и толкова се безпокоеше за последствията, които можеше да си навлече, че на връщане се напи с палмова ракия в едно от селата, където спряхме. Въпреки това цяла нощ пъшкаше и ужасено се озърташе наоколо си; знам, че често му се случваше да се напие, но ми се струва, че бе поел огромен риск пред своите духове, за да ми достави удоволствие. Ето за какво мислех с нарастващо спокойствие, докато лейтенантът все така ми говореше за абсурдните и като че ли вече далечни дела на един вид, към който аз, кажи-речи, не принадлежах.


>	Втора част

>>	XXV.

	Тримата се появиха на върха на хълма, сред високите треви, през които конете напредваха бавно с вирнати муцуни; начело яздеше Морел с неизменната си кожена чанта, натъпкана с документи, окачена на седлото; Идрис го следваше през проскърцването на бамбука и сисонгото по хълбоците на коня му; с орловия си профил, душещите си ноздри и с очите без мигли, едновременно живи и застинали под навитата на главата му бяла чалма, той следеше внимателно и най-незабележимите трепвания в саваната и в него човек отгатваше отколешна привичност към шубраците и всевъзможните животни — случваше се самият Хабиб да се чувства несигурно под този стар и опитен поглед. Вече три часа се спускаха по хълмовете към мястото на срещата и капитанът далечно плаване с накривената над ухото фуражка, с изгаснал фас от пура между зъбите и обути с еспадрили крака върху арабски стремена, се крепеше на седлото с известна мъка: тук не беше в стихията си. Вайтари обаче изрично му бе наредил да не изпуска от очи онзи безумец Морел.
	— Трябва да му попречим да извърши някоя дивотия. Той до такава степен е убеден, че разполага с подкрепата на общественото мнение, че е в състояние да се предаде на властите с увереността, че ще го оправдаят и акламират. Тогава ще бъде загубен за нас — цял свят ще се досети, че става дума за един ексцентрик, който наистина вярва в слоновете си. Морел е полезен, само докато си остава легенда: точно в този миг арабското радио го представя на света като личност, вдъхновена от африканския национализъм. Не ме обвинявайте в цинизъм — в началото на всички революционни движения винаги стоят вдъхновени идеалисти с мъгляви убеждения; реалистите, същинските съзидатели, идват след тях — бавно, неумолимо. Казвам ви всичко това само за да разберете колко е важно да му попречим да се предаде… жив. Много ми е симпатичен, той е като невинен младенец, но ако се наложи, по-добре да изчезне в апогея на славата си, в зенита на легендата. Така ще остане в паметта на поколенията като първия бял, дал живота си за независимостта на Африка… вместо един ден да се разбере, че е най-обикновен луд.
	И беше махнал с ръка:
	— Излишно е да ви обяснявам, че не ви подтиквам към каквото и да било.
	Хабиб положи големи старания по лицето му да не проличи и следа от напушилия го смях. Изпитваше същинска професионална страст към всевъзможните прояви на човешката природа. Благодарение на хората бе придобил много съкровено знание, проявяващо се най-често в мощен, но безмълвен смях. Отмяташе глава назад, очите му се превръщаха в цепки, брадата му се разтрисаше и той слагаше ръка на гърдите си, сякаш да усмири обзелата го веселост. Но като трафикант на оръжие много се пазеше да не проявява открито своята веселост пред „законните пориви на народите“, пред „освободителите“, пред „революционните трибуни“ и останалите пазители на безсмъртните велики убеждения от рода на Морел: те бяха хляба негов насъщен. Само на тях разчиташе. Сега, докато следваше Морел към мястото на срещата сред пращенето на пожълтелите треви, в които конете потъваха и от време на време изцвилваха тревожно, той остави смеха си да избухне на воля зад гърбовете на другарите му при спомена за онзи военачалник без войска, седнал сам и изолиран в пещерата си, положил могъщи ръчища върху някаква карта на „операциите“, които с глас на трибун призоваваше към бъдеща африканска федерация от Суец до Кейптаун, на която вече се виждаше безспорен ръководител. В това имаше някакъв блян за величие и могъщество, предопределен да поеме по дирите на останалите копнежи за човешко величие в прахоляка на пътищата. Беше се опитал да накара своя млад приятел Дьо Ври да усети комичното в тази история, но той — безжизнено прострян на рогозката, с преливащи от ненавист очи, изтерзан от червата си — отваряше уста, само за да процеди през зъби пламенни укори към него, държащи го отговорен за отчаяното положение, в което се намираха.
	— Като че ли — възклицаваше Хабиб пред тази младежка наивност, — като че ли на земята можем да смятаме когото и да било отговорен за отчаяното положение, в която сме изпаднали.
	Но Дьо Ври с ожесточение слушаше цветистите словоизлияния на ливанеца, към когото не питаеше непоколебимо доверие; изтощен от коликите и треската, от мухите, комарите и часовете езда, той като че ли наистина всеки момент щеше да лиши Хабиб от компанията си. Последният накрая започна да се безпокои. Опита се да убеди Вайтари, че имат интерес да преминат в Судан: говореше се за някаква конференция в Бандунг, където щяло да има представители на всички колониални народи и най-вече на Черна Африка, които дотогава все оставаха пренебрегнати. Трябваше да се оттеглят за известно време от преките действия, за да се покажат пред международния ареопаг и гласът им да се чуе. Опожарените ферми и несекващите партизански действия в защита на природните ресурси на Африка от колониалната експлоатация — ето каква картина на положението бе уместно да обрисуват. Убеди Вайтари с лекота, още повече че и той бе на същото мнение. Стоеше пред пещерата с юмруци върху картата, пред която понякога мечтаеше да го снимат. „Водачът на армията за африканска независимост пред своя команден пункт“: спомняше си подобна снимка на Тито през войната. Но му липсваха кадри, партизани — можеха да му ги осигурят единствено политически съзнателни народни маси, а не от примитивните племена, които презираше. Случваше се самотата да го смачква. Практически не излизаше от пещерата — един от четирите или петте „базови лагера“, които бе успял да организира тайно при последните си официални обиколки в очакване на световния конфликт, който тогава му изглеждаше неизбежен. Беше допуснал грешка в тайминга. Конфликтът не се бе състоял. И той се озова сам, без войска, изолиран; три от петте „базови лагера“, в които беше струпал оръжие, бяха или ограбени, или разкрити от властите. Наложи му се да избяга в Кайро, където вегетира в мизерия, докато до ушите му не стигна новината за някаква „кампания в защита на слоновете в Африка“. Веднага схвана каква полза би могъл да извлече от това. Беше намерил бленувания пропаганден инструмент: само едно мръдване на пръста бе достатъчно, за да се придаде на безредиците подходяща интерпретация. Но се бе натъкнал на стена от неразбиране. Въпреки всички усилия на арабската радиостанция, световното обществено мнение продължаваше да вярва в Морел и неговите слонове. Да, тълпите наистина вярваха, че някъде в недрата на Африка един французин действително защитава великолепието на природата. Тази версия, разбира се, се насърчаваше от колониалната преса и властите, които бдяха случаят да не придобива политическо съдържание. Тежко опрян на картата, изслуша доводите на Хабиб, чиято безполезна ловкост го дразнеше, и се почувства по-самотен и по-далеч от целта от когато и да било. Пещерата миришеше на пръст, мухъл и застояло въпреки двата отвора, откъдето светлината нахлуваше с дразнещ блясък и угасваше в сивотата на лицата. До стената — надувен дюшек, купчина дрехи, газена лампа и картечница със зареден в нея пълнител. По-навътре — сандък с леки картечници, но калибърът на повечето муниции бе различен от този на оръжията.
	— Искат да ви чуят единствено от Кайро… Но останете ли още известно време тук, без да ориентирате общественото мнение в подходяща насока, хубавичката легенда за Морел и неговите слонове ще пусне надълбоко котва в народното въображение и не ще можете да му представите друга интерпретация…
	Вайтари се усмихна горчиво.
	— Все пак ще бъде доста забавно и доста плашещо, ако французите се измъкнат с няколко нови закона за опазване на природата… А те са способни на това. Държа да ви призная, че всъщност ако не познавах Морел толкова добре, щях да го сметна за агент на Втори отдел, натоварен да спусне хубавичка димна завеса пред колониалната действителност… Броят на хората във Франция, а и другаде, които внезапно вземат присърце съдбата на африканските слонове, ми изглежда доста подозрителен…
	За да скрие колко се забавлява, Хабиб сведе очи едва ли не свенливо. Този черен Наполеон — с наметната връз рамената куртка, застанал пред своята карта на „операциите“ в една затънтена пещера сред областта Уле, без оръжие, без подкрепа, без организация, без привърженици, с гласа му на трибун, който само множествата във Франция можеха да оценят, с неговата жажда за величие, с неговия блян за История с главно И, със свитите му юмруци, отлично онагледяващи могъществото, към което се стреми — за него беше крайно развлекателна гледка. Дори и в този миг, преваляйки хълмовете по стъпките на Идрис, го напушваше неустоимият му и безмълвен смях само при мисълта за този негър, който чакаше, заврян в някаква си пещера, светът сам да осъзнае съществуването му. Навярно те до един щяха да свършат в затвора, но това изобщо не събуждаше у Хабиб неприятни спомени: по затворите той бе преживял най-хубавите си мигове, поне що се отнася до секса. Радваше се на превъзходно физическо и душевно равновесие и дори му се случваше да усети с цялото си тяло, с кръвта си, изненадваща увереност в безсмъртието: тогава излъчваше онова чувство за пълнота, отмятайки назад глава в един от пристъпите си на безмълвен смях със зинала уста, затворени очи, присвити в гримаса, които никой така и не проумя, а те бяха чисто и просто израз на радостта му от живота, на увереността му, че е в стихията си. И така, той беше натоварен от Вайтари да бди над Морел, да следи „по един или друг начин“ последният да не попадне жив в ръцете на властите, отивайки на уречената среща, която най-вероятно беше клопка; Хабиб обаче изобщо нямаше никакви неучтиви намерения към човека, защитаващ природните красоти, напротив, той много го забавляваше. Просто искаше да е там навреме, в неизбежния миг, когато този мечтател щеше да получи добър урок. Всъщност той носеше душа на педагог, на морализатор, и му харесваше, когато пустотата, нищожността на човешките претенции, са добре разбрани и добре усвоени. При нужда бе готов да даде едно рамо на събитията — точно колкото да не се прахосва напусто цялата сладост на живота. Междувременно трябваше да се пази от Идрис и неговите внимателни и застинали погледи, на които предпазливо отвръщаше с дружелюбен знак. Старият безспорно беше един от най-добрите водачи във Френска Екваториална Африка, а ако не познаваше нещо в саваната, значи то не си заслужаваше да бъде изучавано. Трябваше да внимава. Дълго време го смятаха за мъртъв и вестта, че Идрис се е завърнал, тъй да се каже, от отвъдното, за да се включи в „отряда“ на Морел и редом с него да защитава слоновете, предизвика бурни спорове и недоверчиви възгласи на терасата на „Чадиен“, а и на ред други места. Пръв Орсини, самият Орсини се закле, че това предположение е изключено, невъзможно, немислимо, самият той бе държал Идрис на работа, беше го гледал как линее, как се състарява, терзан от някаква скрита болка — „До един са сифилитици, нали?“ — и как накрая се връща в гората, като всички самотни и стари животни, които усещат приближаването на смъртта.
	— Нека допуснем — беше подхванал някой — че болката, за която говорите, е била… нещо подобно на угризения или тъга при вида на земята, все по-обедняваща откъм големите стада, които е познавал?
	Пред подобно лековерие, пред подобна тъпота, пред подобно невежество, толкова типично и толкова застрашаващо негърската душа, гласът на Орсини придобиваше някои от най-прекрасните си модулации. Точно така! Точно така! — точно по това разпознаваше той създателите на легенди! Само това липсваше! Призракът на Идрис, завърнал се на земята да защитава стадата от все по-усъвършенстващите се оръжия. Засмиваше се с кратък смях — полувик, полунапев на ненавистта — изчакваше за миг, а после отново подхващаше своето с неумолимото спокойствие на човек, който неизменно улучва целта. У наскоро пристигналите в Африка бели младоци го поразявало пълното им неведение за местната душа — словосъчетанието „местна душа“ от устата на Орсини предизвика сред събралите се едва ли не вцепенение и разпалено любопитство какво може да каже той по този въпрос. За всички, за които от четирийсетина години насам местната душа била обект на всекидневно наблюдение и в известен смисъл се била превърнала в тяхна работа, било от ясно по-ясно, че в очите на негрите слоновете не били нищо повече от месо с крака, от мръвки — нещо, с което си пълниш стомаха, ако можеш, когато можеш — това е. Точка. Мисълта, че професионален водач като Идрис е допуснал внезапно да се разболее от своего рода поетични угризения, душевни терзания, носталгия по спомена за преследваните от него животни, подобна мисъл може да се роди единствено в нечий декадентски мозък и при изключителна състрадателност — източникът на всичките ни злини, и тук, и другаде, казано между другото. За Идрис, както за всички други чернокожи, които познавал — а той познавал доста — един слон бил най-вече пет тона месо, а на всичко отгоре и слонова кост, ако намериш начин да ги коснеш. Да си въобразиш, че Идрис може да се върне, един вид, на местопрестъплението, разгневен от изчезването на оная Африка, която е познавал — ето кое говори най-красноречиво за закалката на хората, които ни изпращат днес в Африка, и за причините за нашия упадък — който има уши, да слуша, и най-вече един майор, натоварен да бди за сигурността на територията.
	— Но в крайна сметка — рече някой не толкова от убеденост, колкото да подтикне Орсини към последен щурм — там, където той изнамираше най-прекрасните си писъци, най-колоритните си проскърцвания, своите гневни и злобни напеви, добавящи към африканската нощ ново ехо — но в края на краищата не за първи път ще видим отвратен и разкаял се африкански ловец и ако Идрис наистина е бил изключителен водач, нима не можем да му припишем и изключителни чувства? Тогава няма нищо необикновено в появата му редом с Морел, за да защити онова, което навярно му е било най-присърце и което, нека си признаем, е на път скоро да изчезне поради съвместната заплаха от ловци и прогрес. Впрочем селяните уле го видели редом с Морел със собствените си очи — с бялата чалма и синята му туника, още по-овехтели, отколкото ги помнели — и дори разправяха, че не се бил променил, лицето му си било все същото — без възраст, белязано от арабската му кръв — с една дума, бил си самият той, твърдели те категорично. Орсини обаче се пазеше да не реагира, както се очакваше от него — имаше силно развит усет за драматичното. Добре де, не настоявал. Идрис не бил мъртъв — отново е тръгнал по пътищата, за да защити гората на предците си, да опази стадата, които са му скъпи, да се противопостави на безогледното експлоатиране на Африка или — още по-добре, нали целта е да се придаде на този обикновен случай легендарния характер на подривна дейност и политическа пропаганда — призракът на Идрис се е завърнал от отвъдното, за да тръгне редом с Морел, помагайки му да разпространява свещения огън на африканската независимост и да размахва факела на свободата. А това, разбира се, щеше да придаде на Морел в очите на суеверното местно население неотразимо обаяние, свръхестествен характер — изключително в изгода на политическите подбудители, на които служеше: цялата тази легенда за завръщането на Идрис целеше точно това. Колкото до него, стария африканец Орсини д’Аквавива — човек от онзи тип, от който очевидно вече нямало нужда, но това между другото, познаващ негрите и слоновете, петстотин от последните влизали в списъка на ловните му трофеи, и то се броели само най-хубавите — той щял да ходи да си ляга — бил убеден, че ще го извинят — не му минавали тези и не бил съгласен да го мамят, та позволявал си да пожелае на любителите на легенди лека нощ, но милосърдно ги предупреждавал, че си подготвят мъчително пробуждане, и то в най-скоро време, ако не му хванели вяра, както вече се случило в Кения. Хвърли една банкнота на масата — на нея седели хора, от които не би приел нищо — и си тръгна: така лиши африканската нощ от няколко измежду най-красивите й писъци. Ала не синкаво привидение следваше Морел през бамбука, а самият онзи, когото най-големият от братята Юет беше кръстил „най-големият водач на всички времена“, от неговата уста това трябваше да рече хиляда слона, убити за четирийсет години. Със синята си туника, с навитата на главата му бяла чалма, с лицето без бръчки, като се изключат двете сурови бразди от орловия нос към ъгълчетата на устата — за да определиш възрастта на това лице би трябвало да си едва ли не геолог — с неподвижните си очи без мигли, Идрис навсякъде следваше французина и му помагаше да се придвижва в шубрака, което обясняваше и лекотата, с която той се изплъзваше от преследвачите. Погледът му дебнеше над върховете на тревите и Хабиб се чувстваше включен в наблюдението му. При все това нямаше никакво намерение да убива Морел, за да му попречи да попадне жив в ръцете на властите. Не се интересуваше от войната на Вайтари и амбициите му — той, обикновеният капитан дълго плаване, когото превратностите на едно бурно пътуване бяха изхвърлили в тези несносни води. Беше установил взаимоотношения с Вайтари, когато той заемаше държавна длъжност, и му бе доставил оръжието за „опорните пунктове“. В навечерието на ареста му във Фор Лами след експлозията на камиона с гранати се бе включил в отряда му, само защото не беше успял да избяга в Судан. Последва поредица от ненавременни събития. Едно от тях бе болестта на младия Дьо Ври — ливанецът изпитваше досада и леко безпокойство, имаше усещането, че неговото протеже ще му се изплъзне между пръстите, тъй да се каже, ще го лиши от един измежду най-големите източници на земни наслади. Необходими бяха лекарски грижи, а Хабиб не бе убеден, че приятелят му ще може да издържи пътя до Хартум дори на носилка, а това пък нямаше да улесни прекосяването. Хабиб не разбираше едно: как може да се разболееш, да ти липсва физическо или душевно здраве, да имаш неприятности с живота. Зацъка невярващо с език, после нагласи фуражката на главата си и смушка понито с пета, за да не изостава.


>>	XXVI.

	Беше пладне и светлината бе такава, че всяко нещо при досега си с нея губеше своя цвят и се превръщаше само в сив или черен силует: тревите, мимозовите растения, мравуняците, хълмовете, бамбукът, а по-далече, в основата на склона, стадото неподвижни слонове, одремани от обедния зной. Морел спря коня си и те застинаха за момент на хълма сред тази вселена от нажежена пепел. Идващи от изток, едва доловимите повеи на вятъра носеха всепроникващите дихания на огъня от саваната, неизменно присъстващ някъде наоколо — огънят живееше в Африка своя едновременно царски и подмолен живот на слънчева кохорта, изпепеляваща шубрака и селата при всеки сух сезон, а под внезапните му лумвания изглеждаше смешно човекът да се хвали, че някога го бил изнамерил. Изневиделица по склона на хълма се проточи бразда и се спусна през сисонгото като цепнатина — дивите прасета. Над тях се появи марабу и направи бавен кръг, сякаш да изясни нещо; в това време всичко, надушило човешкото присъствие, хукваше да бяга, жертва на заразителния ужас, който — Морел го знаеше — всеки път се разпространяваше на десетки километри наоколо. Както винаги, при вида на това бягство за миг го обзе бурно разочарование, но после се усмихна подигравателно на старата си мечта да го познават, да го приемат, да види най-накрая птици, които да не отлитат, щом ги приближи, газели, които продължават да си пасат спокойно по пътя му и стада слонове, които ще го оставят спокойно да ги доближи и да ги докосне. Зад гърба му Хабиб подхвърли с оня нисък глас, който при смях ставаше още по-дълбок:
	— Е, какво искате? Та вие сте от нашите и животните го знаят добре, няма защо да им го съобщавате. Каквото повикало — такова се обадило. Нека си стиснем ръце.
	Морел вече изпитваше истинска симпатия към този мошеник, чиято откровеност и цинизъм съдържаха нотка убедителност, почерпена сякаш от извора на някаква професионална близост с човешката природа, така че понякога, отмятайки глава и затворил очи, той оставяше от гърдите му да се изтръгне към небето пристъп на смях, бликащ сякаш от самите дълбини на едно познание и разбиране, които нищо не бе в състояние да разколебае или да им се противопостави. Морел му хвърли почти приятелски поглед и препусна напред през тревите, които толкова се сгъстяваха, че конете надигаха глави, за да пазят муцуните си, и риеха с копита, разтревожени от миризмата на хищник или на близка бърлога. Заобиколиха бамбуковата гора и излязоха пред коритото на пресъхнало блато: дъждовете закъсняваха и кладенците и изворите в предпланините на Уле вече предлагаха полувлажна кал, която бързо се втвърдяваше. Вляво, на стотина метра от тях, сред къпинака и мимозовите растения, където започваше саваната, простираща се пред тях на повече от триста километра, те видяха неподвижните гиганти, подобни на гранитни идоли, изоставени от поклонниците на изчезнал култ. Само две-три мъжки животни с огромни бивни се въртяха бавно в кръг върху напуканото дъно на блатото, от време на време вдигаха хоботи и душеха въздуха с надеждата да доловят следа от влага, възвестяваща дъждове. Морел знаеше, че блатото е само етап от сезонното изкачване на стадата към езерото Мамун в обичайния им за този сезон кръг от Мамун към Суд-Бирао, Ята, Нгуеси и Вагага, където обикновено бяха сигурни, че ще намерят вода, дори при най-големите суши. По време на сушата през 1947 година целият район беше обявен от администрацията за „резерват“: там в продължение на няколко седмици се съсредоточаваха най-многобройните струпвания на стада, виждани някога от човешко око, наречени от тогавашните вестници „изглед от земния рай“ — и оставаше само човек спокойно да чака в периферията на забранената зона, за да се сдобие с трофей по избор. От цял свят заприиждаха любители на сполучливия изстрел, сигурни, че преживяването ще си струва парите; повече от петдесет експедиции за пет месеца — превъзходно сборище от импотентни, алкохолици и представителки на женския пол, чиято сексуалност се пробужда за пръв път по време на борба с бикове и достига кулминационния момент, когато пръстът е на спусъка и окото не изпуска рога на носорога или бивните на някой чудесен мъжкар… а професионалният ловец е зад гърба. Човек трябва да е нащрек, все пак! Морел инстинктивно сви юмруци и усети как гневът се надига към ноздрите му, как те се свиват, как побеляват — и така всеки път, щом кипнеше; въпреки всичко този път нямаше от какво да се страхува, нямаше опасност нещата да се развият по такъв начин. Инцидентът с Орнандо имаше благотворен отзвук, мъжествените любители щяха да си угаждат другаде. Ясно си личеше обаче по състоянието на блатото и нервността на водачите на стадата, че сушата се очертаваше тежка, дори изключително тежка; поникналите от дълбините на изсъхналата кал оголели и прегорели тръстики показваха с петдесетсантиметровата запазила се зеленина по стеблата си обичайната дълбочина на изчезналата вода. Изпарението сигурно е било особено бързо и Морел забелязваше, че от два дни стадата слонове вече не изпращат напред свои разузнавачи да проверяват пътя и състоянието на нивите, които имаха намерение да опустошат. Точно обратното, придвижваха се като заблудени на компактни групи. Той се стараеше да се успокоява с мисълта, че водата продължава да очаква животните на множество места по пътя им и там те щяха да се отдадат на онези водни празници, които толкова често бе наблюдавал крадешком иззад тръстиките — как се пръскат и поливат един друг или просто си лежат с часове наред сред вълничките, вяло раздвижват хобот и въздишат дълбоко от удоволствие. Извади от джоба си тютюн и хартия и взе да си свива цигара, без да откъсва от стадото присвитите си в приятелска усмивка очи. Защитаваше един човешки простор, един свят — все едно какъв, но в който щеше да има място дори за една толкова непохватна, толкова обемиста свобода. Разширяване на обработваемите площи, електрификация, строителство на градове и пътища, заличаване на старите пейзажи заради едно колосално и неотложно дело, което все пак трябваше да остане подчертано човешко, за да може да се изисква от устремилите се напред да се ангажират въпреки всичко с тези тромави гиганти, за които май не оставаше място в задаващия се свят… Пушеше цигара, неподвижно застинал в седлото си, и наблюдаваше стадото с кротка радост, сякаш нямаше други грижи. Трябва да бяха някъде към шейсетина животни, а оттатък, отвъд бамбуковата горичка, по склоновете на един хълм виждаше първите силуети на друго стадо. Пер Квист изчисляваше на повече от шейсет хиляди възрастните слонове във френска Централна Африка и Камерун и на двеста хиляди — приблизителния им брой на територията на африканския континент, като се има предвид, че сред тях бяха рядкост онези, които умираха от старост, без да ги продадат или да служат за мишена три, четири или пет пъти. Опазването на нивите и реколтата бе нелепо извинение, тъй като няколко гърмежа стигаха да прогонят слоновете веднъж завинаги; колкото до разрешителните, всеки ловен интендант би потвърдил, че на едно застреляно с позволение животно се падаха по петнайсет-двайсет незаконно убити. Уреждането на сметки между хората, обезсърчени от все по-заробващото си и подчинено съществуване, и последния, най-значимия образ на живата свобода, все още срещащ се на земята, продължаваше ежедневно да се разиграва в африканската гора. Невъзможно бе да се иска от един африкански селянин, който нямаше достатъчно месо, да се отнася към слоновете с необходимото зачитане, но точно тази физиологическа мизерия превръщаше кампанията за защита на природата в нещо още по-неотложно. Обаче колкото по-трудни и многобройни бяха задачите, толкова по-усърдно трябваше да се нагърби човекът, въпреки всякакви препятствия, с една допълнителна грижа — да прибави към всичко останало и слоновете. И тук Морел отказваше да прави компромиси. Рушител на пълната ефективност и на максималния добив, иконоборец срещу потта и кръвта, възвисени до система на живот, той правеше всичко възможно човекът завинаги да остане прът тъкмо в тези колела. Защитаваше един простор, където би могло да намери убежище онова, което не притежаваше нито полезна производителност, нито осезаема ефикасност, но бе останало в човешката душа като нетленна потребност. Ето какво бе усвоил зад оградите от бодлива тел на лагерите за принудителен труд — една поука, един урок, който нито той, нито другарите му щяха да забравят скоро. Ето защо беше решил да води с толкова гръм и трясък своята кампания за защита на природата. Резултатите бяха окуражителни: за нея се говореше навсякъде — по радиото, по телевизията, в пресата: той се бе превърнал в популярен нарушител на закона, в „разбойник на честта“; беше трогнал общественото мнение и лека-полека всички осъзнаваха важността на залога. Продължаваше спокойно да пуши и да наблюдава изтощеното стадо, което се бе укротило. Сега беше сигурен, че ще получи желаното. Необходимо бе търпение, а беше трудно да си търпелив. Невъзможно бе да се пресметне броят на ранените животни, които понякога водеха години наред ужасяващо съществуване с куршум в тялото, с рана, издълбавана от гангрената и гъмжилото от кърлежи и мухи, но достатъчно бе да поговори за това с братята Юет, Реми или Васлар, за да разбере какво мислят те. Преди три дни самият Морел беше убил едно животно с извадено от куршум ляво око, което страдаше от открита рана, оголила черепа до костта; беше го намерил в коритото на Яла — въртеше се на място и напразно се опитваше да облекчи страданията си, като налагаше челото си с влажна кал. Знаеше, че последните големи ловци преследваха ранените животни да ги доубият не само защото ставаха опасни. Сигурно беше, че хората изпитваха към него тайно приятелство и при нужда щяха да му се притекат на помощ, да му помогнат да се скрие. Страстта на любителите към „трофеите“ и „спомените“ от Африка за него си оставаше отблъскваща загадка. Преди няколко дни бе нападнал и подпалил кожарската работилница на един от „експертите“ по кожарство; казваше се Хер Вагеман, а кожарската му работилница се намираше на няколко километра северно от Гола. Една проста особеност го отличаваше от останалите търговци на лъвски, леопардови и зеброви кожи — индийци, португалци и други — които Морел следеше със същото упорство: на хер Вагеман му бе хрумнала идея, за която можеха да му завидят дори производителите на абажури от човешка кожа в Белзен. Беше съумял да открие стоката на мечтите си. Съвсем просто, но трябва да се сетиш! Режеха слонските крака на двайсетина сантиметра под коляното. От това цяло парче с ходило, подходящо обработено, издълбано и ощавено, изработваха било кошчета за хартия, било вази, било поставки за чадъри и дори кофички за шампанско. Бяха се превърнали в много търсени стоки — не толкова по тези места, където хората бяха по-скоро преситени от подобна украса, колкото за износ. Хер Вагеман изнасяше по неколкостотин месечно, в това число и крака от носорози и хипопотами и китки от орангутани, използвани като преспапие. При нападението на складовете му Морел бе открил осемдесет слонски крака, издълбани и обработени по същия начин, и толкова крака от носорози, хипопотами, изправени в хангара, предизвикващи кошмарно видение — видението на изчезналите животни, подобни на стадо чудовищни призраци. Беше подпалил склада, бе ударил на стария търговец двайсет камшика, освен това му бе избил с юмрук няколко зъба и най-вероятно щеше да го застреля, ако не го беше спрял Хабиб, който не губеше чувство за мяра. Историята вдигна голям шум и като че ли му спечели доста симпатии. Трябваше само да се почака още малко и под натиска на общественото мнение следващата конференция за защита на африканската фауна нямаше да пропусне да вземе необходимите мерки за опазване на природата. Замисли се за миг над фразата, която Ербие, управителят на областта Северно Уле, бе изрекъл в началото, когато беше отишъл при него с молба да подпише петицията. Ербие беше спокоен човек, свикнал с грубата реалност на африканското ежедневие след дълги години административна работа, и не бе предразположен към обобщения. Сложи си очилата, прочете петицията, след което внимателно я сгъна и я остави на масата.
	— Драги ми приятелю, вие отстоявате една прекалено благородна за човека идея. В края на краищата ще станете опасен.
	Морел се изправи на стремената, за да облекчи болката в бедрата си, подпря се с ръка на седлото и продължи да бди отдалече над укротилото се стадо, докато допуши цигарата си. Племената в района го бяха нарекли _Убаба-Гива_, което ще рече „предтеча на слоновете“, и дори то да го разсмиваше, не би си пожелал по-хубаво име, с което да се прочуе. Трябваше да продължи да защитава африканските слонове и да остави обитателите на градовете и замърсените земи, най-вече на французите, грижата да проумеят цялото значение на кампанията. В това отношение им имаше доверие, засягаше ги пряко: беше част от традициите им. Остана така още миг, изгаси цигарата в седлото и внезапно — за изненада на Хабиб, който поклати глава и зацъка с език, привлечен от безумната надежда, проблясваща в очите на този смахнат и толкова уверен в себе си французин — си затананика, хвана отново поводите, насочи коня си на изток през тръстиките, по сухата пръст, която хвърчеше изпод копитата. Когато се изкачи на върха на отсрещния хълм, се извърна още веднъж, за да се усмихне на слоновете, и по лицето му се изписа такова щастие, че ливанецът се почеса по ухото и изруга с възхищение на познавач при вида на тази прекрасна лудост, която притежаваше всички прояви, измамни прочее, на непобедимост. После енергично смушка с ток животното, за да придружи — според израза, който бе употребил пред Дьо Ври без друг коментар — „оня, дето все още вярва“, до мястото на срещата му.
	В селото пристигнаха два часа по-късно и минаха сред колибите. Към тях се затичаха няколко деца, но жителите избягваха да ги гледат, и то със старание, което говореше за силен страх и твърда воля да не се забъркват в нещо, което очевидно смятаха за вътрешна работа на белите. Настроението на Морел се развали и той се терзаеше от това недоразумение, защото искаше да има африканците на своя страна. Обикновено при приближаването на групата му селата се опразваха и в тях той намираше единствено старици и изплашени майки, които страхливо придърпваха децата си. Не бе в състояние да проумее основанията за враждебността и страха. Все пак винаги плащаше за продуктите, които искаше, и след някои крайности в началото беше наложил дисциплина на хората си, особено на Короторо и приятелчетата му, и не допускаше отклонения от нея. Нима не защитаваше самата душа на Африка, нейната цялост и нейното бъдеще? Знаеше, че обърнеше ли гръб, те избиваха слоновете. Но не се държеше с тях сурово. Вината не беше тяхна. Това бе трагедията с месото, с недостига на протеини и месни храни; ето защо най-спешно беше — не спираше да го провъзгласява в петициите си — повишаването на жизненото равнище на африканското население. Това беше част от борбата, от неговата битка в защита на слоновете. Точно това бе първото, което трябваше да се направи, ако хората искаха да спасят застрашените гиганти. Обаче нямаше как да не си помисли отново за отговора на един възрастен чернокож учител от Форт Аршанбо, отхвърлил петицията му с неприязнен жест:
	— Вашите слонове! Още едно хрумване на сит европеец. Приумица на преситен буржоа. За нас слоновете са ходещо месо, като ни дадете достатъчно крави и биволи, пак ще си говорим…


>>	XXVII.

	Водеха със себе си четири понита, трите натоварени с оръжие и муниции, а четвъртото — с уиски; Джони Форсайт нямаше ни най-малка представа какво щеше да прави след последния стек и последната бутилка. Пълно неведение, както се казва. Почесваше буза с възхищение пред така смайващата липса на бъдеще и от време на време хвърляше око на момичето, което го следваше сред нажежения пейзаж, където дори сенките изглеждаха преследвани. Не знаеше какво ги очаква в края, но всяка надежда беше позволена. Засмя се и разтърси глава. Може би щеше да свърши като толкова други, молейки небето за помощ, която никой до ден-днешен не бе получил — поне когато ставаше дума за едно добро уиски. Зона на здрача, която можеше да крие някакъв френски затвор, куршум в тялото или тъжното, толкова тъжно лице на американския консул в Бразавил: „Не забравяйте, че тук всеки от нас е отговорен за престижа на нашата страна“. Онова, което високопоставеният чиновник би казал в момента, събуждаше у Джони Форсайт най-дълбоко любопитство. Консулът беше несъмнено най-добрият образец на бозайник с изправена стойка, когото му бе съдено да срещне. „Човекът: бозайник с изправена стойка“ — такова беше определението, на което бе попаднал един ден, докато разлистваше речника, който се търкаляше в къщата на неговия приятел чернокожия инструктор от Абеше. Отново се изсмя и разтърси глава.
	— Трябва да престанете за известно време да пиете, майор Форсайт, не бива да продължавате така.
	— Не се притеснявайте, приятелко, озова ли се сред слоновете, ще престана да пия. Компанията на себеподобните ми ме подтиква да се наливам. Мога да понеса един сутрин и максимум двама през деня, но към четири-пет часа следобед преставам да ги понасям и започвам да пия.
	Откакто бяха потеглили, бе погълнал количество алкохол, достатъчно да убие някой по-малко здрав или просто не дотам натровен. При последния преход се наложи Мина да кара джипа, понеже той не можеше да държи волана. Трябваше да оставят джипа в Ниамей и да чакат водача, който Морел им беше изпратил. Казваше се Юсеф. Младежът бе идвал на два пъти във Фор Лами, за да се свърже с Форсайт. В лагера, където тя спря джипа, нямаше никой. През цялото си пътуване дотук не бяха взели никакви предпазни мерки, а бяха само на трийсет километра от пътя Форт Аршанбо — Фор Лами; все още никой не ги подозираше, никой не знаеше какво пренасят, присъствието им на това място изобщо не бе странно и не можеше да събуди подозрения у никого. Нощта беше паднала отведнъж, като воал, докато се приближаваха към мястото на срещата. Мина спря джипа, остави рухналия на седалката Форсайт и слезе. Чуваха се всички онези обезпокоителни гласове, сред които неспирното жужене на насекомите представляваше единствената позната и успокояваща нотка. В мрака Африка преоткриваше своята загадъчност, безбройните си и несхождащи си звуци, своите писъци, повици и смехове, а земята от време на време се разтърсваше от преминаването на някое стадо. Пустият път се простираше в светлината на фаровете. Във въздуха, вече докоснат от прохладата на пустинята, се надигаше звучно трептене, което сякаш придаваше глас и дихание на самото небе. Внезапно, като че ли подразнен от олелията на насекомите — от този хор на дребосъци — един рев, на който никакво разстояние не би попречило да изглежда съвсем близък, се надигна в подобието на неочаквано възцарила се тишина и облаците около луната сякаш изведнъж се разбягаха надалеч, колкото се може по-бързо. Сърцето на Мина подскочи, тя конвулсивно преглътна слюнката си и се заслуша за миг, едновременно трепереща и щастлива, в единствения глас, който можеше да се извисява към звездния безкрай, без да става смешен. Стори й се, че ревът се приближава; тя отстъпи, изостави нощта, върна се и седна върху капака на колата и там, отделена от мрака със светлината на фаровете, отвори ръчната си чанта и разтревожена, едва ли не ужасена, се вкопчи в един познат рефлекс, за да си даде смелост: кръстоса крака, придърпа полата си над коленете, взе червилото и огледалцето си и начерви устни с предизвикателен вид. Внезапно избухна в смях — на всяко изреваване на лъва от джипа отвръщаше звучно похъркване на Форсайт. После настана тишина и насекомите се завърнаха; тя взе шала си, заметна рамене и остана там тръпнеща, щастлива, далече от всичко, полюлявана от сините фосфоресциращи вълни на нощта. От небето идваше такава светлина, че милионите бели пеперудки, пърхащи над пътя, приличаха на земен Млечен път, намиращ се само на ръка разстояние. Питаше се дали Морел щеше да й позволи да остане с него, да направи всичко по силите си, за да му помогне в неговата кампания. Без съмнение щеше да й поиска обяснение, а тя не бе в състояние да му отговори. Беше действала инстинктивно — първо, защото дълбоко обичаше животните, после, макар самата тя да не виждаше ясна връзка, защото често се беше чувствала самотна и изоставена, и накрая, заради убитите си в развалините на Берлин родители, заради „чичо“ си, войната, мизерията, разстреляния си любовник, заради всичко, което я бе сполетяло…


	— О, освен това не зная защо го направих — заяви тя на Шолшер, вдигайки рамене, взе бутилката коняк от масата и си наля една чаша. Пиеше за пръв път от началото на разговора им. — Всички ме питаха защо съм отишла и никой не ми повярва, когато казвах, че и аз искам да направя нещо за животните… И после до него трябваше да има и някой от Берлин — es war aber doch ganz naturlich dass ein Mensh aus Berlin bei ihm war, nicht?…
	Взря се въпросително в очите на Шолшер, за да види дали я разбира. Седнала спокойно с чашата коняк и цигарата, тя излъчваше почти подвеждащо простодушие: цялата шумотевица, която вестниците вдигнаха около нея, изглежда не я трогваше много-много. Разказа на Шолшер, че чакали на пътя с часове, както й се сторило, и че вече започвала да задрямва в зиналите светлини на фаровете, когато някой я докоснал по рамото: видяла пред себе си силует в бяло — Юсеф. Качила се зад волана, а младежът — зад нея. Карали до зазоряване, а после оставили джипа в гъсталака в края на пътя, където Юсеф бил вързал конете. Поспали там и отново потеглили, този път на кон, към хълмовете и най-после късно следобед видели сред сисонгото да се появява доста пълна фигура, възседнала пони, с бял шлем и познато лице, което събирало слънцето сред космите на рижата си брада като в мрежа. Отец Фарг не изглеждал много доволен, че ги вижда, държал се намусено и отговарял едносрично, запитал ги без всякакво любопитство какво търсят в този забравен от всички край… очевидно било, че се канел да каже „забравен от Бога“, но се усетил навреме и сам поклатил глава пред подобно светотатство. Форсайт му дал някакви заплетени обяснения, че били отивали в имението на Дюпарк, който ги бил поканил да прекарат една седмица при него.
	— Ами добре, но доста сте закъснели — изломотил мисионерът. — Той изгори имението преди три дни…
	— Кой „той“?
	— Морел, кой друг? Хвърлили един хубав бой на Дюпарк, а къщата запалили… Той, горкичкият, явно се е объркал тази година и убил двайсетина слона — животните му тъпчели реколтата.
	— Значи продължава? — запитал Форсайт със смях.
	Фарг го погледнал с любопитство.
	— Само да продължи, ела да видиш тогава…
	Измърморил няколко думи, които хитро потънали в брадата му.
	— Сам си натресох четири дни да яздя по хълмовете, опитвайки се да пипна онова говедо Морел, но чернокожите така ги е шубе, че само да произнесеш името му, и веднага се правят на тъпаци, та ти иде да вземеш и да се ухапеш отзад… Извинете ме, госпожице, човек не трябва да възприема думите ми буквално. Толкова дълго съм бил сред военните, че езикът ми заприличва на техния… Прекарайте нощта в Ада, там има мисия на отците белодрешковци. На път ви е, а при тях има пресни зеленчуци и горски ягоди.
	Не им беше на път, но не трябваше да го казват. Същата вечер след една-две канички червено вино Фарг даде воля на огорчението си.
	— Искам да му обясня на тоя нещастен мухльо — дереше се той и удряше с юмрук по масата, сякаш се опитваше и нея да покръсти — искам да му обясня на този нещастник, че е спрял насред път: слоновете — хубаво, но има и по-добро. По-голямо и по-прекрасно — няма място за съмнение! Защото в крайна сметка, питам ви, къде във всичко това е преблагият Господ Бог?
	Удряше с все сила по масата, сякаш налагаше човешко същество — чак да не повярваш, че тя не му е сторила нищо.
	— Оставете масата на мира — посъветва го Форсайт — тя никога няма да ви разбере.
	— О, знаете ли, аз като удрям, удрям — мрачно каза францисканецът. — Признайте, че има от какво да се отвратиш. Щом веднъж се зароди у теб, оставяш го да расте и няма помятане, няма да спреш само до слоновете… Пфу-у у!… — Изплю се толкова силно, че от пръстения под се вдигна облаче прах. — Ще ви кажа и друго: понякога имам усещането, че този тип има предвид лично мен…
	— Как така?
	Фарг помълча един миг, а после разтвори ръце и изрева едва ли не жаловито:
	— Знам ли? Може би това говедо има основание? Може би не правя достатъчно? Може би прокажените и сифилитиците не са всичко? Може би отгоре на всичко ще трябва да отида и сред слоновете?
	Джони Форсайт започваше да се забавлява.
	— Фарг, откога не сте мигвали?
	— От осем нощи — изрева мисионерът и нанесе на масата юмручен удар, който със сигурност би допринесъл много повече за религията, ако се бе стоварил върху главата на някой неверник. — Пред очите ми от сутрин до вечер подскачат слонове! Няма да ми повярвате, но някои дори ми правят знаци с хобот.
	— Какви знаци?
	— Откъде да знам какви. Викат ме с хобот „Ела, ела, ела“ и туйто!
	Имитира движението с присвит показалец, с изражение на сатанинско лукавство и намигна.
	— Е, отче — каза Форсайт — хубава работа!
	— Само ако знаех откъде идват тези слонове! — изстена Фарг изнемощяло. — Но иди, че разбери! Всеки може да ми ги изпрати и като казвам всеки, от само себе си се разбира кой!
	— О — каза Форсайт — слонове са, не са негърките фулбе голи-голенички…
	— Ах, смятате ли? — отвърна Фарг. — Е, тях човек поне ги знае откъде идват, само като ти изскочат нощем — цицка до цицка, и като си развъртят задниците…
	Замълча, Форсайт го слушаше с видим интерес, Фарг се изчерви силно и отново се захвана да налага масата.
	— Е, какво пък: щом трябва да отида сред слоновете, ще отида! — изрева той и запретна ръкави с крайно решителен вид. — Ако горе сметнат, че не съм направил достатъчно, че прокажените и сифилитиците не стигат, добре, ще ида и при слоновете. А после, ако трябва да се ходи при кайманите и усойниците, дадено, ще ида и при кайманите и усойниците! Не ми пука! Не ме е шубе! Ако сметнат, че не правя достатъчно…
	Удряше по масата съсредоточено и енергично.
	— Престанете — засмя се Форсайт и изля остатъка от бутилката в чашите — със силата, която прахосахте по тази маса, добри ми отче, щяхте да покръстите цяло мюсюлманско племе.
	Фарг спря да тропа.
	— Вярно е — рече — може би имате право. Няма съмнение, че е по-добре да си пестя силите. Но трябва да ви кажа следното… — Приведе се към Форсайт с лукаво присвито лице и му смигна: — Не на мене тия номера, малките ми — заяви той. — Така никой не може да ме има на своя страна, казвам ви. Преди да съм влязъл в играта, искам да знам откъде идват тия слонове. Първо искам да знам кой стои зад тях. Ако само това му е останало на този тип, ако то наистина е последното нещо, в което вярва, ако е още един от онези, които спират насред пътя, защото са дотук, защото не им стиска да стигнат до края, ако е само някакъв трик, колкото да се покаже, да се прави, че Господ вече го няма и сме принудени да го заменим с друго… тогава да го вземат мът…
	Стисна зъби и взе да удря по масата с такава сила, че внезапно от дълбините на нощта се надигна биене на там-тами някъде далече в саваната. Фарг се смая.
	— Това пък какво е?
	— Нищо — отвърна спокойно Форсайт. — Отговарят ви. Сигурно, без да знаете, с вашия там-там сте ги призовали на свещена война и ще ни избият до един.
	Фарг му хвърли мрачен поглед, стана и след като пожела лека нощ, излезе с несигурни стъпки; Форсайт се засмя, протегна се и се надигна без всякакви признаци на опиянение: все още беше способен на едно нещо — да носи.
	— Лека нощ, отче — извика в нощта — ще ми бъде мъчно, когато най-накрая се отправите към небето с последните слонове и повече никога не ви видя!
	Излезе на свой ред от колибата и остана за миг загледан в небето, сякаш търсеше горе онова или оня, на когото францисканецът щеше, дойде ли му времето, да стовари един хубав юмрук. Призори продължиха по пътя си и два часа яздиха по една пътека през сисонгото, а над главите им се спускаха поникналите в сивите скали широки листа и млечка; движейки се като съгледвачи, те забелязаха на върха на хълма синкав силует, който ги очакваше. Намираха се на място, известно под името Гайгерова планина, в чест на самозваните изследователи, пристигали да бродят тук с гайгеров брояч в ръка. Уран така и не беше открит, но любителите на чудеса запазваха убеждението, че някъде под това скално струпване се крият баснословни залежи, които един ден ще бъдат открити. Щом стигнаха на върха, сред първите колиби на селото забелязаха Хабиб, разгърден и ухилен, с вид на моряк, успял да се измъкне в пристанището на непозволена, но прекрасна разходка, и Морел — гологлав, усмихнат, окачил на седлото старата си кожена чанта. Мина го позна веднага. Той се запъти към нея с протегната ръка и със забавно изражение, на което е трудно да не отвърнеш.
	— Добре ли мина?
	— Много добре.
	Форсайт се извърна по посока на хълмовете и отправи широк, саркастичен и малко театрален жест за довиждане — беше пиян от десет сутринта.
	— Настъпи моментът за сбогуване. Отпразнувах събитието предварително… Напуснеш ли онази пасмина, способна да ти предложи едновременно ерата на геноцида, „гениалния баща на народите“, атомната радиация, промиването на мозъци и спонтанните обещания, за да заживееш в лоното на природата, позволено ти е да се натряскаш…
	Морел не го слушаше. Държеше ръката на Мина в своите длани и я гледаше с преливащ от доброта и нежност поглед.
	— Благодаря. Това, което сте сторили за нас, е много смело, много полезно. Откриха две от скривалищата ни за оръжие, останахме почти без муниции, а… — Той й се усмихна. — А освен това, намерението ви струва много повече от останалото. Но няма да бъде лесно.
	— Знам.
	— Остава ни още малко, знаете ли…
	Започна да се смее.
	— В момента политиците изобщо не се занимават с опазването на природата. Но народите то ги интересува. Вълнуват се от онова, което се опитваме да постигнем, а изглежда и всички вестници пишат за това. Така че ще успеем. Предстоящата конференция за опазване на флората и фауната ще се състои след две седмици и аз се наемам да привлека по… по фрапантен начин вниманието на света върху тези дела. Ще бъдат принудени да вземат необходимите мерки. В противен случай ще трябва да продължим… много търпеливо…
	— Аз не бързам.
	— Вижте, вие може да се върнете, когато пожелаете. Нищо няма да ви направят. Няма да посмеят. Добре знаят, че общественото мнение е на наша страна…
	Тя говореше за първите мигове от тяхната среща с удоволствие и оживление, които предаваха по-добре от думите онова, което беше почувствала. Поспря за миг, доближи чаша до крайчеца на устните си и каза със сведени очи и с малко загадъчна усмивка:
	— Беше разбрал, че обичам животните може би колкото него…
	В края на селото имаше колиба, по-голяма от останалите, с пръстено стъпало и пристройки. На вратата един чернокож по къси панталони, риза в цвят каки и филцова шапка държеше картечница в ръка и нежно й шепнеше; той изглежда поизплаши младата жена и Морел сигурно забеляза това, защото й каза:
	— Той е просто един крадец… Избягал от някакъв затвор в Банги и станахме приятели…
	В сумрака на колибата, която нямаше прозорци, тя видя някакъв дебел човек с прошарена коса и полуразкопчан панталон, който нервно си вееше с японско ветрило, без съмнение не толкова, за да се пребори с жегата и мухите, колкото, за да уталожи безпокойството, което се четеше по зеленикавото му лице и в умоляващите му очи. При вида на влезлия Морел той взе да размахва ветрилото в ритъма на вентилатор, изправи се, закопча две копчета от уважение към дамичката, в която без ни най-малко учудване разпозна момичето от „Чадиен“ — явно бе преминал отвъд всяка почуда — и рече:
	— Господин Морел, не може да продължава така. Ето вече четири дни ме държите затворен в дома ми и съм принуден да ви помоля да си тръгнете. Не бих желал да имам неприятности с властите. Не мога да приема складът ми да се превърне в щабквартира на организирания бандитизъм. Чернокожият, който пази вратата ми въоръжен — длъжен съм да доуточня, с картечница — е един от най-известните хулигани във Френска Екваториална Африка и се държи с мен по начин, който не мога да допусна. Имам безупречна репутация и по време на войната бях сред онези, които допринесоха финансово и морално за присъединяването на нашите територии към съюзническите сили. Не желая за мен да се говори, че подпомагам терористи, че насърчавам размирици и чужди агенти, още повече че съм арабин, а нас все ни обвиняват в каква ли не тайнствена дейност в Африка. Настоявам незабавно да напуснете дома ми.
	Морел взе от масата делвата с вода и отпи.
	— Ако през войната си бил със съюзниците, сега трябва да си с нас, драги — каза му той. — Битката е същата. Трябва да направиш нещо за природата, нали точно нея защитавахме през войната, и ти, и аз?
	Ветрилото се заразмахва бясно над масата тлъстина.
	— Господин Морел, не искам да ви противореча, не проумявам намеренията ви, не зная какво искате да постигнете, но ето вече четири дни ви повтарям, че ме оскърбявате, смятайки ме за дотам наивен да повярвам, че наистина става дума за слоновете. Пак ви казвам, господин Морел, не съм малоумен, няма такова нещо, а имам и трима синове, които в момента получават превъзходно образование в Париж.
	— А за какво става дума според теб?
	— Не знам, господин Морел, за какво става дума и не искам да знам. Не се занимавам с политика.
	— Разбира се, че не се занимаваш с политика — каза Морел. — Но пък под твоя покрив открихме повече от петдесет тона слонова кост, готова за опаковане, нарязана на малки късчета и както се прави, преди да я сложат в гърнета, за да мине границата и да я натоварят на кораби край Занзибар.
	— Тази ми я доставиха местните. Събрали са я законно от умрелите в гората животни. Имам хора, които претърсват гората за мъртви животни. Не са ловували. Освен това, господин Морел, настоявам да не ми говорите на ти.
	— Прилошава ми от теб — отвърна Морел. — На сто километра оттук саваната буквално е опустошена от огън на повече от четирийсет километра. Убеден съм, че ти нямаш пръст в тази работа. Няколко нощи не мигнах, защото обгорените животни вдигаха адска глъчка в коритото на Яла, преди да умрат. Разбира се, не е като да хвърляш напалм по селата, но ако беше огледал коритото на реката като мен, щеше да видиш, че е направо разорано от слонове, които са се търкаляли, за да облекчат изгарянията си… И само това да беше…
	— Господин Морел, още веднъж ви моля да не ме обиждате… Нямате право…
	— … И само това да беше. В чантата си нося официални документи, доклади на анкетни комисии… Ако те заинтересуват… Никой не е виждал носачите ви да се завръщат в селата, от които са били наемани…
	Ветрилото се разтресе конвулсивно.
	— Виждам, че си ме разбрал. Изглежда, мъж на по-малко от четирийсет години се продава за хиляда и петстотин риала в оазисите — по-точно на пазара в Лиц — а добре сложено петнайсетгодишно момче с девствен анус стига до четири хиляди риала… Официални данни, предоставени от комисията на Обединените нации за борба с робството… Нищо чудно, че момчетата ви не се връщат. Товарите ги на гемиите заедно със слоновата кост, а на онези, които са мюсюлмани, обещавате поклонение в Мека… Това ми дава пълно право да се отнасям с теб като с мръсник, нали?
	В същия миг Мина за пръв път видя в полумрака фигура в бяло, застанала до кирпичената стена с преметнат около врата и рамената шал и ръка на хълбока, а когато човекът заговори с отривистия си, гърлен глас, тя забеляза жълтеникавото му лице между двете ивици черна брада, спускаща се от устните към брадичката. Изглежда каза нещо обидно, защото другарят му видимо се притесни, а ветрилото учести пърхането си.
	— Какво казва той? — запита Морел.
	— Няма значение какво казва той, господин Морел.
	— Има значение, защото е смел човек.
	— Препоръчва да ви ядат кучетата.
	Морел се усмихна.
	— Мило. Убеден съм, че препоръката му ще ми послужи някой ден. Как му е името?
	— Иср Един.
	— Предай му, че всеки път, щом видя краставо куче, ще му казвам, че идвам от името на Иср Един, старейшината на племето им.
	— Господин Морел — каза трафикантът, повявайки си явно затормозен — у нас казваме, че думите изхвръкват бързо, а се връщат бавно.
	Морел хвърли на двамата съучастници едва ли не приятелски поглед.
	— Да не говорим повече за това. Отдавна знам какво е честта за човека. Ще платиш на носачите си и ще ги върнеш по домовете им. Докато чакаме, помоли жена си да ни приготви нещо за ядене. И още нещо: ще кажеш на твоя пустинен благородник, че ако още веднъж чуя някое момче да крещи нощем в колибата му, така ще го докача на достойнство, и то точно там, където го носи, че ще се прибере вкъщи облекчен от голямата му тежест. Чак жените от селото дойдоха да ми се оплачат. Всяка нощ ясно го чуват как къса по едно майчино сърце.
	— Сушеното солено месо разпалва кръвта — нравоучително отвърна трафикантът.
	Изправи се и отиде в двора, където пищна негърка в тъмносиня рокля от хасе се бе привела над каменно огнище. Съучастникът му го последва с благородната походка, която придават развените над сандалите краища на покривалото и хубавата глава, изправена с подобаващо достойнство. Мина и Морел останаха сами. За пръв път след срещата им на терасата на „Чадиен“ го виждаше насаме. Но призна на Шолшер, че толкова често мислела за него, а тогава го съзирала едва-едва, та го била преобразила напълно в спомените си. Първо, изобщо нямал героичния ръст, който му приписвала, а пък лицето му не притежавало нищо от изключителното благородство, което си представяла. Било обикновено, квадратно и доста безинтересно, с изключение на очите — те били много красиви, много френски, доколкото можела да съди по войниците, с които дружала в Берлин. Още щом двамата мъже излязоха, той засмяно се обърна към нея:
	— Както виждате, слагат ме на всяко гърне мерудия… Едни ми приписват дълбоки политически пристрастия: разправят, че съм агент на Втори отдел, който се опитва да разбърка картите и да потули назряващия бунт в Африка; за други съм комунистически агент, а според трети ми плаща Кайро, за да подклаждам пламъка на национализма…
	Сви рамене.
	— А всъщност е толкова по-просто… За щастие, все пак има едно нещо и то се нарича сърцето на народа. Противно на схващането, то не е легенда… не е само тема за песни… Ние се стараем да трогнем сърцето на народа, точно това правим. Ще трябва да издържим още няколко седмици до дъждовния сезон, за да наклоним везните в наша полза. За нас все още не се говори достатъчно, необходима е още разгласа, за да привлечем възможно най-много хора, които добре да схванат какъв е залогът. Опазването на природата пряко ги засяга…
	Ето защо се изправял на хълмовете с такава увереност — както тя често го виждала в зори, гол до кръста, с карабина в ръка и с малко присмехулна усмивка на устните, бдително да стои на стража над застрашените гиганти.


>>	XXVIII.

	В средата на XX век задачата бе по-неотложна и по-трудна от всякога и протестът на Морел събуждаше учудващ ентусиазъм сред онези, които понякога се поддаваха на безнадеждността и обезверението и отдавна очакваха окуражителен знак. По израза на един постоянен посетител на терасата на „Чадиен“, кажем ли, че „не всички германци са такива, не всички руснаци са такива, не всички араби са такива, не всички китайци са такива, не всички хора са такива, всъщност казваме всичко за човека, а после се дерем: «Йохан Себастиан Бах! Айнщайн! Швайцер!» — на лунна светлина, в светлината на луната всичко става ясно“. Неочаквано сякаш всички нереализирани, но все още човечни хуманисти, които разполагаха със средства да си платят самолетния билет, се опитаха да отидат във Френска Екваториална Африка, за да се присъединят към човека, превърнал се в жив символ на отказващата да капитулира надежда. Наложи се издаването на специална виза за Френска Екваториална Африка, а в Дуала, Бразавил, Банги и Лами трябваше да се умножат контролните постове, за да разкриват онези „доброволци“ измежду туристите, които пристигаха да се „наемат“ при Морел. Сред тях, естествено, имаше неколцина неуравновесени в класическия смисъл на думата, петимни да отпътуват за луната, но имаше и поне един показателен и сензационен „последовател“, нашумял по света навярно не по-малко от самия случай с Морел. На 15 март американските вестници оповестиха с огромни заглавия, че професор Острах, един от най-видните физици на Съединените щати и един от създателите на водородната бомба, е изчезнал безследно. Дошла след случая Понтекорво, изпадналия в немилост Опенхаймер, след бягството на Бърджес и Маклиън, тази новина предизвика същински смут; Острах не само знаеше най-незначителните подробности около водородната бомба, но беше наясно и с многообещаващата кобалтова бомба, за чието свято дело ден и нощ се трудеха с безгранична всеотдайност най-големите умове на века както в СССР, така и в Америка — едно особено решаващо оръжие, защото унищожаваше не само фауната, но и флората, а при определена настройка бе възможно да доведе до пълно разпадане на всички течни елементи по земната повърхност — от океаните до поточетата. Съществуваше и надеждата за производство на нова бомба, която да убива, без да причинява материални разрушения. Спомниха си, че през Гражданската война в Испания Острах беше дал пари за децата на интербригадистите и че многократно бе опитвал да използва влиянието си над своите колеги, за да ограничи мощността на кобалтовата бомба и така на Земята да се запази поне някаква елементарна форма на живот — най-вече планктонът, морската флора и морската среда като цяло: там, където е започнало приключението на живота и където, знае ли човек, един ден би могло да започне отначало в по-добри условия. Впрочем една анкетна комисия, натоварена да разследва неговата лоялност, бе свалила всякакви подозрения от него; колкото до усилията му да се намали разрушителната мощ на бомбата, разследващите и снизходителната преса ги бяха определили като „наивна, често срещана при големите учени форма на ексцентричност“. Та тъкмо за този човек целият свят в едно прекрасно утро научи, че е изчезнал. Накрая откриха, че е излетял за Европа под чуждо име. Цели две седмици за него не се знаеше нищо и се смяташе за установено, че се е включил в екипа съветски учени, чиито изследвания над „лъча на смъртта“ благополучно напредваха. В началото на май обаче, старейшината на едно селце на племето бага на североизток от Лай уведоми управителя на окръга, че в крайпътната странноприемница на четирийсетина километра един чужденец като че ли чака някого… впрочем съобщаваше се за появата на Морел в района. Чужденецът бе арестуван незабавно, въпреки пламенните му протести, беше прехвърлен във Фор Лами и без особени затруднения в него бе разпознат професор Острах.
	Това предизвика такава сензация в Съединените щати, че броят на вече акредитираните във Фор Лами журналисти се утрои само за двайсет и четири часа. Острах беше млад човек, с изпъкнала адамова ябълка на дългия му врат, с четинеста, късо подстригана, прошарена коса и присмехулни очи; преструваше се на много изненадан от бурята, която бе предизвикал. След вежлив разпит, по време на който не успяха да измъкнат от него нищо, освен че не се е стремил да издава военни тайни на слоновете, той събра журналистите на терасата на „Чадиен“. Не, не се стремял да се присъедини към Морел. Искал само да направи няколко снимки на животни на свобода, защото дълбоко обичал природата, а ловът на фотографии бил сред любимите му спортове. Опитвал ли се е да заснеме и слонове? Да, разбира се, и в това не виждал нищо лошо. Знаел ли, че африканската комунистическа партия е приела думата _„комун“_ слон, за обединяваща цяла Африка и символ на борбата срещу Запада? Не, не знаел. Иначе не би се опитвал да снима слонове. Занапред нямало да се занимава с тях. Държал да го заяви открито и категорично. Той избърса потта от челото си. „Исусе Христе — каза им — обяснете преди всичко, че нямам почти никакъв усет за политиката и ми се искаше да снимам тези слонове без зъл умисъл, а може би и за да преценя последствията, до които това ще доведе. Никога не съм бил на показ и нямам навика да внимавам за всяка своя постъпка. Исусе Христе, едва сега се сещам, че два-три пъти съм водил децата си в зоологическата градина в Бронкс точно за да им покажа слоновете и че забравих да го спомена пред сенатската комисия при разследването на моята лоялност. Но както вече ви казах, нямам развит политически усет и не си бях дал сметка, че с оглед на работата ми като ядрен физик не биваше да го правя. Дълбоко съжалявам за постъпката си. Но от друга страна, не друг, а аз съм вкарал тези слонове в зоологическата градина и смятам, че правителството не бива да ги оставя там, щом у тях има нещо размирно. Исусе Христе, човек наистина не може да мисли за всичко.“ „Професор Острах — запита някакъв журналист — католик ли сте?“ „Не, израилтянин съм.“ „Тогава защо непрекъснато споменавате името на Исус Христос?“ Острах сякаш се изплаши. „Какво има, да не би и той да е замесен? Имам предвид историята със слоновете — да не е станал размирник? Знаете ли, това е просто начин на изразяване. Спокойно можеш да използваш името на някого, без да мислиш като него…“ Дребничкият човек се преструваше на много изплашен, но ясно се долавяше неудържимото му, отчаяно чувство за хумор и че всъщност не е далече от някакъв вид бунтовничество. И тъй, значи не се е опитвал да мине на страната на слоновете като Морел, подтикван от невротично отвращение от човечеството? Не, в никакъв случай — абсурдно било да смятат, че човечеството би го отвратило до такава степен. Устните му се присвиха още по-силно. Не, човечеството не го отвращавало до такава степен. Иначе щял ли да прекара най-хубавите си години в упорит труд, за да го дари първо с водородна, а после с кобалтова бомба? Някой от журналистите се изсмя кратко и Шолшер отново съзря в очите на американския учен проблясъка на онази древна и нетленна радост, която е гаранция за оцеляване. Смятал ли той, че слоновете били единственият вид, застрашен от изчезване? „Извинете ме — отвърна Острах — но не мога да обсъждам тайни, свързани с националната отбрана на страната ми.“ Вярно ли било, че натрупванията от ядрените опити и радиацията можели да доведат цялото човечество до тежки страдания и имало ли опасност последствията от тях да се окажат трагични за бъдещите поколения? Пак повтарял, че не можел да обсъжда въпроси, засягащи военната отбрана на неговата страна. Трябвало да оставят учените спокойно да продължат работата си в тишината и безметежността на лабораториите. „Да, но каква работа?“ — извика някой едва ли не отчаяно от дъното на терасата. — „Каква по-точно?“ „Всяка надежда ни е позволена — отвърна Острах с лъчезарна усмивка. — Не бива да се поставят препятствия по пътя на безкористните чисто научни изследвания, при които имат значение не практическите резултати, каквито и да са те, а единствено проявленията на човешкия гений.“ С други думи, ако даден учен хвърлел във въздуха цялата Земя при лабораторна авария, това ще бъде безкористна проява на човешкия гений, така ли? Отказвал да последва събеседника си в такива песимистични възгледи. Научните изследвания трябвало да останат напълно свободни от всякаква грижа за евентуалните практически последствия… Той остана още няколко дни във Фор Лами, предприемайки множество разходки в района, единствено за да досажда на властите, следван всеки път от същински керван журналисти, които не се усъмниха в намеренията му — както впрочем и губернаторът; той бдеше ученият да бъде следван от ескорт, който да не го изоставя нито за миг. Така цели осем дни всяка сутрин един моторизиран керван напускаше Фор Лами по дирите на дребничкия присмехулник и подигравчия на волана на пикапа, който поемаше по най-трудните пътища на района и от време на време се обръщаше да махне приятелски на журналистите и жандармите, които го следваха с проклятия. Никой никога не узна дали някъде по пътя го е чакал пратеник на Морел. Но без всякакво съмнение Острах се опитваше не толкова да се изплъзне на журналистите и да последва човека, борещ се за защита на природата, колкото да придаде на тази история целия подобаващ й блясък и смисъл: и се справи възхитително и се качи на самолета, махайки приятелски на грохналите представители на пресата, невярващи на щастието си, а в това време през прозорчето на самолета иронично ги гледаше едновременно тъжното и засмяно лице.
	Да, Шолшер знаеше, че Морел не е сам и че отвсякъде ексцентрици или просто симпатизанти се опитваха да се свържат с него, за да му помогнат. Във Фор Лами, в Банги пощенските станции преливаха от писма и телеграми, адресирани до него, а губернаторът получаваше поща от всички краища на земното кълбо и на всички езици, а върховните обиди в нея се равняваха на онези, които той по цял ден мърмореше в брадата си. У всички, които следяха отблизо злободневките и на които им бе дошло до гуша да се гаврят с тях, като предприемат в тяхно име политически, военни, научни и други заблуди, действията на Морел, изглежда, докосваха чувствителна струна и отговаряха на някакъв гняв или очакване, които от репортажите за неговите подвизи се преобразяваха в своего рода дълбока утеха. И по този начин за голяма част от обществото Морел се превръщаше в нещо като герой, но несъмнено трудно щяха да намерят човек, който да му се възхищава повече от онова момиче, споделяло седмици наред неговите преживелици и следователно непознаващо илюзията, която създава дистанцията, почти винаги крайно необходима за зараждането на легендите. Докато траеше делото, само щом в заседателната зала се споменеше името на Морел, тя вдигаше глава, оживяваше се и се заслушваше с изключително внимание, забравяйки за хората, съдиите и седналите до нея жандарми. Когато някакъв плантатор на име Дюпарк разказа как Морел и група негри го измъкнали от леглото, изтезавали с удари и го вързали за едно дърво, докато опожарявали имота му, тя неочаквано се изправи до пейката с блеснали от ярост очи и със силния си немски акцент и почти вулгарния си, заговореше ли прекалено високо, глас, му кресна:
	— А защо не кажете цялата истина, господин Дюпарк, защото и вие я знаете също толкова добре, колкото и аз? Ако ви е срам, добре, знам я и аз, и господин Пер Квист, и господин Форсайт, а и други и всички са тук.
	Дюпарк, изглежда се развълнува дълбоко и се извърна към нея.
	— Не съм молил да давам показания — отвърна й той бавно. — Но щях да кажа истината докрай и няма нужда някаква германка да ми я припомня.
	Тя слушаше да се говори за „историята с Дюпарк“ още от пристигането си; Хабиб нееднократно бе намеквал пред нея, неизменно изпадайки в пристъп на веселост, и накрая тя беше запитала Морел с известна боязън:
	— Каква е тази история с Дюпарк, на която всички толкова се смеят?
	Той застана до нея, гол до кръста, с проблясващо на светлината на газената лампа тяло. На раменете му тя видя белезите от ударите с камшик, които бе получил в лагера в Германия; Мина ги докосна с върха на пръстите си и дълго държа ръката си върху тях — втората немска ръка, която ги допираше.
	— Всъщност, нямаше нищо трагично — отвърна той — и предполагам, че имат основание да ни се присмиват. В лагера в Германия имах другар. Нелегалното му име по време на съпротивата беше Робер и това бе най-храбрият човек, когото някога бях срещал. Рижав, набит, с як юмрук и твърд поглед — излез му насреща, ако можеш. Беше несломимото ядро на нашия блок, около което инстинктивно се обединяваха всички „политически“. Винаги весел от радостта на стигналия до дъното на нещата човек, върнал се успокоен оттам. Намалееше ли куражът и виждаха ли се наоколо само увесени носове и превити гърбове, обръщахме се към него и той винаги намираше с какво да ни зареди отново. Един ден например влезе в бараката, имитирайки как мъж подава ръка на дама. Всеки се бе свлякъл в ъгълчето си — бяхме мръсни, обезсърчени, отчаяни; по-малко изтощените стенеха, оплакваха се и проклинаха на висок глас. Робер прекоси бараката, продължавайки да предлага ръката си на въображаемата жена пред слисаните ни погледи, после я покани с жест да седне на леглото му. Въпреки всеобщата апатия, неколцина проявиха интерес. Момчетата се приповдигаха на лакът и смаяно гледаха как Робер ухажва невидимата си дама. Ту я галеше по брадичката, ту й целуваше ръка, ту й прошепваше нещо на ухо или от време на време й се покланяше с мечешка галантност; внезапно забеляза Жанен, който си бе събул гащите и се дръгнеше по окосмяването, приближи се и рязко хвърли завивката върху задника му.
	— Какво? — изпищя Жанен. — Какво те прихваща? Нямам ли вече право да се чеша?
	— Поне малко приличие, да те вземат мътните — разкрещя се Робер. — Сред нас има високопоставена дама.
	— Е, и к’во?
	— Бе ти полудя ли?
	— Каква дама?
	— Естествено — процеди Робер през зъби — изобщо не се учудвам… Някои от вас се правят, че не я забелязват, нали? Това им позволява да си седят мърляви…
	Никой нищо не отвърна. Може и да се беше смахнал, но юмруците му си бяха все така тежки и пред тях дори неполитическите пазеха почтително мълчание. Той се върна при въображаемата си благородничка и нежно й целуна ръка. После се обърна към напълно слисаните си приятели, които го гледаха със зяпнала уста:
	— Добре. В такъв случай ви предупреждавам: от днес нещата се променят. Като начало ще престанете да хленчите. Пред нея ще се опитате да се държите, сякаш сте мъже. Имам предвид точно „сякаш сте“ — само това е от значение. И ще полагате дяволски усилия да сте спретнати и достойни, иначе бой. Тя няма да издържи и ден в тази смрад, а пък сме французи — трябва да се покажем учтиви и галантни. Първият, който прояви неуважение, например пръдне в нейно присъствие, ще си има работа с мен…
	Гледахме го зяпнали, в пълно мълчание. После неколцина започнаха да схващат. Чуха се дрезгави смехове, но всички смътно усетихме, че дотам, докъдето сме изпаднали, ако не спазваме някакви условности за достойно поведение, което да ни държи, ако не се вкопчим в някоя измислица, в някой мит, не ни остава друго, освен да се запуснем, да се подчиним на какво ли не и дори да сътрудничим на хитлеристите. От този миг започна нещо наистина невероятно: духът в блок К внезапно се повиши с няколко степени. Полагаха се нечувани усилия за чистота. Един ден Шател, който наистина не издържаше повече и навярно беше на ръба да се огъне, се нахвърли върху един неполитически под предлог, че „не зачита госпожицата“. Дни наред се наслаждавахме на обяснението, което последва пред слисания полковник. Всяка сутрин някой от нас държеше в ъгъла разгъната завивка, докато „госпожицата се облече“, за да я заслони от недискретни погледи. Пианистът Ротщайн, най-изтощеният от нас, през обедната си почивка двайсет минути береше цветя за нея. Интелектуалците в групата сипеха духовитости и разсъждения, за да блеснат пред невидимата, и всеки призоваваше остатъка си от мъжественост, за да изглежда непобеден. Естествено, комендантът на лагера скоро бе уведомен. Още същия ден в почивката намери Робер с една от онези голобради и сини усмивки, чиято тайна пазеше…
	— Робер, казаха ми, че сте вмъкнали жена в блок К.
	— Можете да претърсите бараката, нали?
	Комендантът въздъхна, поклащайки глава.
	— Ясни са ми тези работи, Робер — каза той кротко. — Много са ми ясни. Откакто съм се родил са ми ясни. Това ми е занаятът. Затова се изкачих толкова високо в Партията. Ясни са ми и не ми се нравят. Бих казал дори, че ги ненавиждам. Затова и станах националсоциалист. Не вярвам, Робер, във всемогъществото на духа. Не вярвам на благородните условности и мита за достойнството. Не вярвам в непримиримостта на човешкия дух. Не вярвам в духовното превъзходство. Този вид чифутски идеализъм ми е най-непоносим. До утре да изведете тази жена от блок К, Робер. И най-добре…
	Очите му се усмихнаха иззад пенснето.
	— Познавам ги добре идеалистите, Робер, човеколюбците също. Откак взехме властта, се специализирам по идеалистите и хуманистите. Имам свои сметки за уреждане с „духовните ценности“. Не забравяйте, че ние извършихме най-вече материалистическа революция. Така че… Утре сутринта ще се появя в блок К с двама войници. Вие ще ми предадете невидимата жена, която толкова допринася за вашия висок дух, и ще обясните на другарите си, че ще я отведем в най-близкия войнишки бардак, за да задоволява _плътските_ нужди на нашите войници…
	Същата вечер в блок К царуваше униние. Една голяма част бе готова да отстъпи и да предаде жената — реалистите, здравомислещите, хитрите и предпазливите, онези, които умееха да се нареждат, здраво стъпилите на земята — те обаче знаеха, че тях няма да ги питат, че въпросът щеше да бъде поставен на Робер. А той нямаше да отстъпи. Достатъчно бе да го погледне човек: той ликуваше. Седеше напълно щастлив, очите му светеха и изобщо не си струваше да опитват: нямаше да отстъпи. Защото, ако на нас не ни достигаха силите и вярата да се осланяме на собствените си условности, на собствения си мит, на всичко, разказано ни за нас самите в нашите книги и училища, то той отказваше да се отрече и ни наблюдаваше с малките си присмехулни очи — заложник на друго могъщество, много по-величаво от това на нацистка Германия. И се превиваше от смях при мисълта, че всичко зависи изцяло от него, че есесовците не можеха насила да премахнат безплътното творение на неговия дух, че от него зависеше дали ще склони да я предаде, или ще признае, че тя не съществува. Ние го гледахме с безмълвна молба. В известен смисъл, съгласеше ли се да отстъпи, щеше да даде пример за покорство и всичко щеше да стане по-лесно, много по-лесно, защото, отървем ли се от условието за достойно поведение, щяха да ни бъдат позволени всякакви надежди. Дори нямаше да има никаква причина да не се запишем в Партията… Но достатъчно бе да зърнем грейналата му муцуна, за да се убедим, че няма да отстъпи… Струва ми се, че през онази вечер неполитическите от блок К наистина ни взеха за полудели. Онези от тях, които разбираха, се хилеха цинично и ни гледаха с развеселените и снизходителни очи на мъдреци, на хора с опит, на реалисти, умеещи да се нагаждат и да съжителстват много разумно с живота, с неговите условия… гледаха ни с очите на Хабиб…
	— Какво да правим?
	— Чуйте, имам една идея. Ако я оставим утре да си отиде, а вечерта я накараме да се върне?
	— Тя вече няма да се върне — кротко промълви Ротщайн. — Или поне няма да е същата…
	Робер не казваше нищо. Слушаше, без да ни изпуска от очи.
	— Според мен неприятното е, че искат да я тикнат в бардак…
	Емил, дребничкият железничар комунист от Белвил, следил развоя на нещата с крайно неодобрителен поглед, накрая избухна:
	— Ама ти си напълно луд, Робер, напълно смахнат! Какво си се вкопчил в някаква си измислица, в някаква си гадост, приумица, мит! Нали ще ти лепнат карцер и ще те смелят от бой заради някаква си простотия! Важното е да оцелеем, да излезем живи оттук, за да разкажем всичко на другите, та в бъдеще да не се повтаря подобна свинщина, да изградим нов свят, без да се вкопчваме в митове и идиотски фантасмагории!
	Робер обаче се радваше кротко и Емил се свря в ъгъла си, като ни обърна гръб, за да покаже недвусмислено, че вече не е от нашите. На следващия ден Робер ни строи всички в редици. Пристигна комендантът с двамата си есесовци и ни заоглежда през пенснето си. Усмивката му изглеждаше още по-синкава и по-крива от обикновено и дори пенснето му като че ли се забавляваше.
	— Е, господин Робер — каза той. — Благонравната девица?
	— Остава тук — отвърна Робер.
	Комендантът леко пребледня. Пенснето му затрепери. Знаеше, че е изпаднал в затруднено положение. Двамата му есесовци само свидетелстваха за безсилието му. Беше в ръцете на Робер. Зависеше от добрата му воля. Нямаше сила, нямаше войници, нямаше оръжие, способни да изхвърлят тази измислица от бараката: беше напълно безсилен срещу нея без нашето съгласие. Офицерът бе ударил на камък пред верността на човека към една условност: нямаше значение дали е истинска, или не, щом ни озаряваше с достойнство. Изчака само миг — твърде ловко, за да не подчертава и да не проточва поражението си.
	— Добре — каза той. — Разбирам. В такъв случай последвайте ме…
	Преди да излезе, Робер ни намигна.
	— Поверявам ви я, момчета! — извика той.
	Мислехме, че повече няма да го видим. Но ни го върнаха месец по-късно, доста смален, с по-скоро сплескан нос, с няколко липсващи нокътя, но без следа от поражение в погледа. Влезе в бараката една сутрин по-лек с двайсетина кила, стопени сред мистериите на карцера, с омекнали колене, със землисто лице, но общо взето непроменен.
	— Здравейте, момчета. Цял месец в карцер, за да ви услужа. Метър и десет на метър и петдесет и няма начин да се протегнеш, но точно затова открих нещо зашеметяващо. Веднага ви го подарявам, понеже виждам сред вас доста мръсни мутри — не питам защо. Имаше моменти, когато и аз се чувствах така, тогава ми се приискваше да разбия стените с глава, за да се опитам да изляза на воля. И ще ми говорят за клаустрофобия!… Е, добре, накрая ми хрумна една идея. Когато вече не издържате, правете като мен: мислете си за свободните стада слонове, препускащи през Африка, за стотиците и стотици прекрасни животни, на които нищо не може да се опре — нито една стена, нито една ограда от бодлива тел — които преминават огромни открити пространства и трошат всичко по пътя си, и събарят всичко — докато са живи, нищо не е в състояние да ги спре — каква свобода, а! И дори когато вече не са живи, знае ли човек, продължават навярно да препускат другаде все така свободно. Така че, започне ли да ви измъчва клаустрофобията, бодливата тел, железобетонът, пълният материализъм, представете си стада слонове на свобода, проследете ги с поглед, не се откъсвайте от тях, от техния бяг и ще видите, веднага ще ви стане по-добре…
	И действително ни стана по-добре. Открихме странната и тайна възбуда да живеем с този образ на живата и всемогъща свобода пред очите. И накрая започнахме да гледаме есесовците с усмивка при мисълта, че слоновете всеки момент ще минат отгоре им и от тях няма да остане нищо… Усещахме как земята едва ли не се тресе от приближаването на това могъщество, извиращо от самото сърце на природата, което нищо не можеше да спре…
	Той замълча за миг и като че ли се заслуша, сякаш все още дебнеше този далечен земетръс в африканската нощ.
	— След освобождението изгубих Робер от погледа си. А после…
	По лицето му пробяга горчивина и премина сянка — то се промени отведнъж, гласът му стана по-суров, в него забоботи едва сдържан гняв и той внезапно заприлича на образа, който си бе изградила обществеността — „отчаян единак“, човек, изпаднал в „амок“, вече шест месеца водещ партизански действия с оръжие в ръка, от мизантропия закрилящ слоновете, обърнал гръб на хората.
	— Съществува закон, според който можете да убиете колкото си искате слонове, ако тъпчат нивите ви… ако застрашават жътвата и насажденията. Няма нужда от доказателства — вярват на думата ви. Прекрасно извинение за добрите ни стрелци. Стига да докажете, че някой слон е пресякъл плантацията ви, че е стъпкал тиквена нива, и ето ви с развързани ръце да избиете цяло стадо, без всякакво притеснение да се захванете със саморазправа с благословията на правителството. Няма чиновник, който да не е осведомен какъв простор за дългогодишни злоупотреби дава подобна „толерантност“. Няма ловен надзирател, който да не настоява за по-строг контрол над подобни наказателни акции… Тогава и аз се позанимах с това. Исках да покажа, че има кой да закриля слоновете, и да привлека вниманието към подобен род измами, да развълнувам общественото мнение в навечерието на конференцията в Конго за опазване на африканската фауна. Преди време узнах, че някой си Дюпарк, собственик на единствената памукова плантация в радиус от двеста километра, е избил близо двайсет слона при подобни „наказателни“ акции. Правел го редовно под предлог, че плантацията му се намира по пътя на сезонната миграция на стадата, изкачващи се на север през сухия период винаги по един и същ маршрут, минаващ покрай предварително набелязаните от тях водоизточници. Дюпарк се оплаквал, че стадата по пътя си на север, изглежда, били избрали плантацията му като място за среща, сякаш били сигурни, че там са в безопасност. За две години избил двайсетина. Накратко, в една ясна лунна нощ наредих да спипат Дюпарк в леглото — спял на отворени врати и прозорци — и когато пристигнах, Хабиб и Вайтари вече бяха запалили къщата му. Него бяха вързали по пижама за една акация и той с безгранично учудване наблюдаваше как имотът му гори. Приближих се към него за обичайното обяснение от името на световния комитет за защита на слоновете. Погледнахме се за първи път и аз познах Робер…
	Морел дълго мълча. Мина не знаеше дали размишлява или, напротив, опитва се да не мисли за нищо. Сега разбираше веселостта на Хабиб и безгрижния детски смях, който издуваше гърдите му, щом се споменеше тази история и Шолшер също си спомни за ливанеца — прав между двама жандарми зад банката на обвиняемите, опрян на преградата да представя с очевидна наслада показанията си за инцидента и понякога да приканва с жест или интонация публиката и съдиите да вкусят напълно земната му сладост.
	— Никога не бях виждал двама мъже да се гледат така слисано. И двамата бяха участници в Съпротивата, а после бяха завързали приятелство в концентрационен лагер в Германия. Пламъците, изскачащи ту през един, ту през друг прозорец, възхитително осветяваха лицата им — наистина си струваше да види човек какви физиономии бяха направили. Морел пръв си възвърна способността да говори. „Ти! — заекна той. — Ако има човек, който би трябвало да е с нас, да защитава слоновете, това си ти! А ти пръв ги избиваш, защото ти тъпчели нивите!“ Дюпарк смаяно се блещеше насреща му с увиснала челюст. „Тъпчат плантацията ми — повтаряше той. — Миналата година ми причиниха загуба от един милион, редовно опустошават зеленчуковите градини на селяните ми… Имам пълно право да се защитавам! И не искай от мен да ти вярвам, че наистина става дума за слонове… Само се погледни с кого си се обградил!“
	— Това — изхили се Хабиб — се отнасяше за мен. После взе така силно да напъва въжетата, че пижамата му се разкъса, а акацията затрепери, сякаш щеше да я изтръгне с корените. Навярно искаше да хукне към дома си с кофи вода, а може пък да жадуваше да се хвърли в пламъците — прекрасен край, честна дума, за един идеалист — защото след тримесечната суша те лумнаха прекрасно. Морел също махна към къщата на своя другар — жест на безсилие. После сведе глава. „Нямаш право да стреляш по слоновете — повтори той. — Не и ти. Не и ти. Отвържете го.“ После си тръгна с превити рамене.
	Морел й разказа историята спокойно, с равен глас, като претръпнал човек, а после заключи:
	— В края на краищата, така е. И това не доказва нищо. Има и недоразумения, но хората, като цяло, започват да разбират. Всеки, познал глада, страха или принудителния труд, започва да проумява, че опазването на природата се отнася лично до него…
	Тя гледаше набраздените му от белезите плещи и ги докосваше с пръсти. По кирпичената стена в светлината на газената лампа пробяга гущер и той посочи животинката:
	— Също и без него… В Лай има един инспектор по горите и водите, който направи много сполучливо обобщение, когато отидох при него с петицията. Каза ми, че от години пише доклад след доклад, за да издейства по-ефикасна защита на африканската фауна… Самият той беше чернокож и поради това може би разбираше по-добре. Във всеки случай, ето какво ми каза: „Там, където сме стигнали с всичките си изобретения и с всичко, което сме научили за самите себе си, са ни потребни всички кучета, всички птици и всички животинки, които можем да открием. Хората имат нужда от приятелство“.
	Тя повтори тези думи с нещо като ликуваща тържественост, сякаш те доказваха веднъж завинаги цялото празнословие на всички обвинения срещу Морел, а после потърси погледа на офицера и каза със сдържана пламенност:
	— Това е, майоре. Опитаха се да го изкарат озлобен мизантроп, който ненавижда хората, а той искаше точно обратното — да ги защитава, да ги закриля…
	Никой не познаваше пустинята по-добре от Шолшер — той бе прекарал толкова звездни нощи сам на дюните — и никой не разбираше по-добре от него потребността от закрила, от която сърцата на хората понякога се свиват и тя ги подтиква да дават на някое куче онова, което самите те така отчаяно мечтаят да получат. Несъмнено никога тази потребност не е била по-мъчителна, отколкото в епохата на радиоактивния прах, на рака, на гениалния баща на народите Сталин и на устройствата с дистанционно управление, способни да разрушат цели континенти под разтварящите се чудовищни гъби, чието „мирно“ поникване редовно се фотографираше за назидание на народите. Викът, едновременно присмехулен и яростен, внезапно възникнал от недрата на Африка, попадаше в подготвена почва и бе достатъчен да обясни защо Морел като че ли винаги бе предварително предизвестен за всеки опит на властите да го хванат. Шолшер беше сигурен, че бе уловил в очите на самия губернатор едва потулен израз на задоволство, когато му докладва за арестуването на цялата „банда“, с изключение на главния издирван.
	— Приятелчето пак ни офейка, а? Всички са налице, без него самия? Накрая ще повярвам, че има високопоставени приятели…
	— Да, разправят какво ли не. Лично аз мисля, че Морел е неуловим, понеже вече го няма… Станал е жертва на уреждане на политически сметки… Куршум в гърба сред гъсталака.
	— Не вярвам и на една дума — отсече губернаторът.
	Наблюдаваше офицера иззад бюрото си със забучен сред брадата изгаснал и влажен фас, с очи навръх главата и кашлицата на заклет пушач. Беше типичен продукт на Третата република, съвсем от типа „Лига за правата на човека“, най-вероятно франкмасон, антиклерикал, циник, разочарован и при все това извънредно предан на старите републикански принципи, които французите все още изписват по знамената си.
	— Малко прибързано го погребвате, драги. Може би смятате, че така ще се отървем от него, но се мамите. Ако националистите наистина са гръмнали Морел, ето тогава той ще стане неудобен. Можеш да кажеш какво ли не чрез легендата за един човек, който вече не е тук, за да се защити…
	— Точно така, смятам, че тъкмо по тази причина няма да го открием жив…
	Губернаторът изгледа Шолшер едва ли не злобно:
	— Не знам точно на кой религиозен орден сте се посветили, но мисля, че се досещам… Нямате вид на човек, преливащ от доверие и възхищение пред човешката природа. Що се отнася до мен, убеден съм, че нашият приятел все така се скита и тепърва ще ни причинява по-големи неприятности…
	Каза го с надежда и едва ли не със задоволство. На същото мнение бяха и журналистите, които пращаха на редакциите си най-невероятни сведения, идващи от „достоверни“ свидетели, които със сигурност бяха разпознали предрешения Морел на десет места едновременно. Самият Пер Квист след арестуването си, настанен пред термос с димящ чай, с дебела пура в устата, доста непринуден и спокоен пред публиката от офицери, натъпкани в кабинета на постовия командир в Лай, където го бяха откарали, изнамери в суровия си глас снизходителни и едва ли не благосклонни нотки да ги увери иронично:
	— Грешите, господа, че се безпокоите по този повод… Той е упорито момче, знае какво иска и тепърва ще ви създава мъчнотии, повярвайте ми.
	Форсайт беше не по-малко категоричен. Завъртя копчето на взетия назаем грамофон, за да намали звука, и тактувайки с крак в ритъма на плочата с джаз, която слушаше, отхвърли със свиване на раменете всяка мисъл, че нещо би могло да сполети Морел.
	— Не знам къде се намира, защото се разделихме преди няколко дни. Но за едно съм сигурен: той е добре. И ако не бъдат взети необходимите мерки, ще продължава да предизвиква приказки около себе си.
	Ала една камбана биеше и потвърждаваше опасенията на Шолшер: арабското радио тръбеше, че Морел е убит от френските „колониалисти“ при сблъсък на масива Уле. Два, три, четири пъти беше ходил да види Вайтари в стаята му във военната болница, където го бяха прехвърлили: бившият депутат от Сионвил беше в цветущо здраве, но инструкциите от Париж бяха безпрекословни — по време на задържането му да се избягва каквото и да било грубо третиране. Всеки път Вайтари го приемаше със студената любезност, задължителна между цивилизовани противници.
	— Вече ви казах всичко, което зная. Разделих се с Морел преди около седмица, което вие наричате негово изчезване. Някакъв американски журналист го последва, както личи, до края; обърнете се към него. Но тъй като, изглежда, държите да узнаете моето впечатление, мога да ви го кажа: няма да намерите Морел жив.
	— Изглеждате повече от убеден: осведомен…
	— Колониалистите не могат да понесат, че един французин взема участие в борбата против тях, за независимостта на Африка. Цял свят признава, че Морел е чудак и дори ексцентрик, но съчувствието му към нашата кауза е повече от сигурно. За него слоновете бяха само символ на свободата — могъща и огромна — на нашата свобода… Можете да правите каквото си пожелаете, но никога не ще затъмните тази кристално ясна истина. Ето какво наричаше той на своя може би смехотворен, но искрен език „да защитим великолепието на природата…“ Свободата.
	„Някъде — помисли си Шолшер — в някой затънтен гъсталак доизгнива трупът на един мъж, та легендата за него да служи на кауза, противоположна на неговата, на една тесногръда и ограничена идеология.“ Гледаше облечения във фланелен костюм африканец, който стоеше прав пред него. „Един от нашите“, помисли си внезапно.
	— Говори се, че помежду ви е настъпил разрив…
	— Имаше трудности. Невинаги бяхме единни за методите… за средствата. През окупацията и френските партизани са имали същите конфликти, а и днес ги има между северноафриканските фелахи… Но той беше на наша страна.
	— Дори след случилото се на езерото Куру ли? И аз ходих там, както знаете. Видях…
	— Вече ви казах, че Морел е ексцентрик, което с нищо не намалява искреността на предаността му към делото на африканската независимост, но не улеснява взаимоотношенията с него… Имахме неколкократни стълкновения, и то доста бурни. Но мога да ви уверя, че не ни разделя нищо, що се отнася до свободата…
	А Хабиб, с белезници на ръцете и съпровождан от двама войници в отговор на всички искания за екстрадиране, които започваха да валят — едно от тях за трафик на наркотици — но все така уверен в старото си съучастничество с живота, които все някак щеше да го измъкне, заяви простодушно:
	— Какво да се прави, винаги съм бил филантроп. За законните въжделения на народите бяха необходими експлозиви, а пък за законните въжделения на човешката душа — дрога. Винаги в първите редици на благодетелите на човечеството, както виждате.
	… А и онова момиче сега, което все повтаряше възмутено:
	— Като си помислиш, че на процеса се опитаха да го изкарат мизантроп, човеконенавистник, а той искаше точно обратното — да стори всичко по силите си, за да им помогне…
	— Обяснявал ли ви е някога при какви условия му е хрумнала мисълта за прословутата му кампания в защита на слоновете?
	Да, разбира се, бил й разказал. Не започнал със слоновете. Започнал с кучетата. Излязъл от лагера след пристигането на американските войски крайно объркан и дори малко обезсърчен — признал й го през смях с известно неудобство, сякаш искал да се извини, задето излязъл обезсърчен, макар и за малко. Не бил съвсем наясно какво да прави, откъде да започне; откъде да подхване нещата, как да се залови, та преживяното да не се повтори никога вече; положението му било много лошо и понякога работата му изглеждала смазваща. Кръстосвал Германия като скитник, споделял живота на милионите бездомници и бежанци, които бродели по пътищата. Една вечер, в някакъв град, докато минавал пред сградата на бившата „Хамбургска банка“, от която била останала единствено фасадата, забелязал на тротоара момиченце. Било без палто и плачело. Минаващите хвърляли на малката неодобрителни погледи: било възмутително да оставиш на улицата едно дете без палто при подобен студ.
	— Не плачи. Не виждаш ли, че досаждаш на всички?
	Малката спряла да плаче и внимателно го огледала.
	Очевидно се питала с кого си има работа.
	— Случайно да ви трябва кученце?
	Палето било цялото бяло, седяло в една локва и сякаш и то си нямало палто.
	— Не може да остане вкъщи. Нямаме пари и мама трябва да работи. Преди войната не работела, май сме имали и кола.
	Едното ухо на кучето било черно. Смътно напомняло фокстериер, повече знаел само Господ. „Кучето може да бъде полезно — замислил се сериозно Морел. — Може да пази къщата, овощната градина, да спи в краката ви откъм голямата камина в салона след изморителен ден… Но не е достатъчно… Може да ви сгрее, заспивайки притиснато до вас, да размахва опашка, като ви види и да пъха муцуна в шепата ви… Накратко, може да ви прави компания.“ Повдигнал кутрето за врата, сложил мокрото му дупе на дланта си.
	— Момченце ли е?
	— Нали виждате, че е момиченце.
	Хвърлил неодобрителен поглед на малката. Тази подробност правела нещата невъзможни. При неговия начин на живот една кучка лесно можела да се превърне в бреме. Сигурно щяла да ражда на всеки шест месеца. Винаги е така след война. Природата се стреми да навакса от едно място загубеното на друго. Не, с положителност не можел да се ангажира с палето.
	— Добре, вземам я — решил той неочаквано. — А ти беж вкъщи. И да кажеш на майка си, че е глупачка. Кое време е, че да те пуска навън без палто!
	— Тя не е виновна. Ходи на работа и не може да ме наблюдава.
	— Бягай тогава!
	Момиченцето притиснало кучето до себе си и побягнало разплакано. Морел се почувствал дълбоко потиснат. Не бивало да се поддава на изкушението. Усетил палето да трепери в ръката му. Сложил го в джоба на канадката си и го покрил с длан — студена влажна топка, която лека-полека се сгряла и престанала да трепери. Така се сдобил с компания. Обикаляли заедно по пътищата, срещали други хора и други кучета — от Балтика и от Полша, от Чехия и от Русия, от Германия и от Украйна — цяло изгубено човечество се скитало в търсене на покрив, на комат хляб, на кътче, където най-после да се почувства у дома си. Внимателно разглеждал и едните, и другите и се питал какво може да направи за тях. Кутрето си стояло в джоба му и той усещал в шепата си обичливата му муцунка. Но му трябвал нечий доста по-голям джоб и ръка по-могъща от неговата. Не му изглеждало достатъчно да се грижи за бежанците или да се занимава с политика, за да се бори с мизерията и потисничеството… Не, не било достатъчно, трябвало да се отиде по-далече, да им се обясни от какво пробуждане зависи бъдещето на човешкия род, но не знаел как да го направи. Често сядал да си почине край пътя с кучето до себе си и се питал откъде да започне. Наистина трябвало да се подеме гръмогласен протест за нещо, което очаква хората до свършека на света. Трябвало да се залови направо с най-важното, да не се разпилява, да затрогне не само разума, но и чувствителността, които не могат нищо един без друг. Седял върху насипа, галел животното и размишлявал със сламка в зъбите. Една сутрин кучката отишла да потича в полето, а вечерта не се върнала. На следващата сутрин — също. Никога повече не я видял. Търсил я навсякъде, но по онова време хората не се интересували от изгубени кучета. Накрая някой го посъветвал да провери в кучкарника. И той отишъл. Пазачът го пуснал да влезе. Пространство петдесет на десет метра, обградено с тел. А вътре стотина кучета, в по-голямата си част улични, като онези, които срещал по всички пътища — животни, лишени от защита… Гледали го настойчиво, с надежда, с изключение на най-обезсърчените, които дори не вдигали глава… Ала останалите… човек трябвало да види останалите, все още надяващи се да ги вземат…
	— Какво ги правите, ако никой не ги потърси?
	— Държим ги една седмица и после отиват в газовата камера. Кожите им се обработват, а от костите се добива желатин и сапун…
	Морел замълчал за момент. Мина не виждала лицето му, а само лъскавите му плещи с белезите от камшик.
	— Смятам, че там ме прихвана, и то внезапно. Първо, едва не пребих пазача… а после си казах, не, не веднага и не така. Добре ги огледах онези кучета, от които щяха да направят желатин и сапун, и си казах: „Само почакайте, шайка негодници, ще ви науча аз вас да уважавате природата. Ще се пообясня с вас и с газовите ви камери, с атомните ви бомби и нуждата ви от сапун…“. Същата вечер събрах от пътя две-три момчета, двама балтийци и един полски евреин, и с малката си бойна група отидохме в кучкарника: понатупахме пазачите, освободихме песовете и драснахме кибрита на бараката. Ето как започнах. Бях сигурен, че съм налучкал верния път. Само трябваше да не спирам. Не си струва труда да защитаваш поотделно това или онова, хората или кучетата, трябва да атакуваш сърцевината на проблема — опазването на природата. Като начало ще кажат, да предположим, че слоновете са твърде грамадни, твърде обременителни, че събарят телеграфните стълбове, тъпчат реколтата, че са анахронизъм, а накрая ще кажат същото и за свободата — свободата и човекът полека-лека ще се превърнат в бреме… Ето как започнах.
	… А Пер Квист извърна глава към отворения прозорец и се развика с неочакван блясък в белезникавите си очи:
	— За исляма то е „корените на небето“, за индианците в Мексико — „дървото на живота“; то подтиква и едните, и другите да коленичат и да вдигат очи, удряйки се в гърдите в терзанието си. Потребност от закрила, от която твърдоглавци като Морел се мъчат да се изплъзнат с петиции, комитети за борба и синдикати за защита — опитват се да го уредят помежду си, сами да отговорят на нуждата си от справедливост, свобода и любов — тези корени на небето, проникнали така дълбоко в гърдите им…
	… И това момиче, седнало срещу него с кръстосани крака, с найлонови чорапи, с цигара и поглед, в който се четеше същото слисване, същият зов като в очите на кучетата от кучкарника, молещ за закрила току-що влезлия човек… И отец Фарг, разгневен и почервенял на волана на джипа си, тръгнал да дири онзи, когото наричаше „най-големия безбожник във Френска Екваториална Африка от губернатор Конде насам“ — главният губернатор Конде беше намалил субсидиите за християнските мисии във Френска Екваториална Африка и изискваше медицински дипломи за милосърдните сестри. С рижата си брада, пламнала на слънце, със звучния си марсилски говор, с расото, запретнато на голите му бедра в къси панталони, под възхитените погледи на местните прислужници и сестрите от мисията, той сякаш наистина тръгваше на кръстоносен поход, но всичко комично и детинско в него не го лишаваше от достойнството, което му придаваше неговата любов. Шолшер често се питаше как ли църковните власти търпяха езика му и начина, по който вършеше добро — сякаш наливаше очистително през стиснатите зъби на заинатено дете. Ала отговорът се криеше в очевидната вяра, от която изглежда извираше и физическата му сила.
	— Отивам да го диря собственоръчно — крещеше отец Фарг с крак на газта. — Само като си помисля, че в същия миг този мръсник си седи на някой хълм, захласнат по слоновете, а стига само да вдигне очи, и ще намери нещо много по-голямо и много по-красиво, и ми иде да го утрепя! Не по-зле от него зная, че е нужна закрила, ама не е достатъчно да обикаляш с петиции и да организираш митинги, ами трябва и да поискаш помощ, от когото си му е ред…
	Една монахиня изхвърча от мисията, придържайки полите си с две ръце, а под мишница стискаше молитвеника, който той бе забравил. Отецът го натика в джоба си.
	— Знам аз къде да го намеря. Стига да тръгна след слоновете, той ще е сред тях, все така прехласнат, а в този сезон стадата кръжат около водоизточниците на юг от езерото Мамун чак до Ята и той сигурно ги сподиря навсякъде — с карабина в ръка, застанал на пост като някакъв овчар! Зная аз какво го тормози! Но ако си въобразява, че Господ Бог ще излезе от леговището си като някакъв си звяр из шубраците, само за да му докаже, че го има и се грижи за господина, може би да го погали с ръка по косата и да му каже: „горкичкият ми той“, значи се лъже, та пушек се дига чак от задника му, ето какво ще ви кажа аз!
	Пришпори с все сила акселератора и потегли сред гейзер от прах, а Шолшер, дошъл да го разпита за срещата му с Мина и Форсайт, защото ги беше видял последен, проследи с дружелюбен поглед тази човешка грамада, чиято физическа сила бе нищожна пред преизпълващата го всемогъща вяра.


>>	XXIX.

	След завръщането си във Фор Лами Шолшер завари губернатора в крайно убийствено настроение да разглежда без желание някакъв напечатан на машина лист.
	— Заповед за поход — каза той. — Армията да прочисти масива Уле с хеликоптери и прочее, и прочее… Едно не разбирам: защо все още си правят труда да ме уведомяват. Сигурно има нещо нередно…
	— Колко можете да забавите експедицията?
	Губернаторът го изгледа накриво.
	— Обръщам ви внимание, Шолшер, че не искам да ви бъда неприятен, но молбата ви все още не е удовлетворена. Ще трябва да отложите с няколко седмици мига, когато ще можете да се отстраните най-после от дребните ни човешки дела и да тръгнете на разходка сред звездите. За момента все още носите униформа и служите на реда, а не на божието милосърдие или на християнската благотворителност. Наистина оставам с впечатлението, че Републиката е създала мехаристките ескадрони и постовете в пустинята, само за да даде възможност на офицерите ни да получат мистичното си посвещение… В края на краищата отец Дьо Фуко ни струва ужасно скъпо откъм елитни офицери. В пограничните райони на Сахара провидението вече дори не се занимава с набиране на войници, а с подстрекаване към дезертьорство. Ако добре схващам, вие се каните да вербувате Морел за тайния си легион…
	— Можете да им обясните, че няма никакъв смисъл да се започва прочистване в Уле две седмици преди дъждовния сезон…
	— В Париж тропическите дъждове май не ги трогват много-много. Изглежда, там не ги мокрят… в министерствата. Току-що приех пратеник, дошъл да ми каже специално: Борю прави каквото може…
	— А използването на войски в най-мирния район на Африка незабавно ще придаде на историята характер, какъвто тя не носи…
	— Тоест?
	— Политически характер — отвърна Шолшер.
	Губернаторът започваше да губи търпение.
	— Вижте, скъпи приятелю, малко прибързвате. Знаете каква полза извлича арабското радио от тази история. Знаете какво става в Близкия изток, Тунис, Мароко и Алжир. Нима вашият умопобъркан не е избрал точно този момент да напада и опожарява фермите в Уле, придружен от прочут панафрикански екстремист? И вие искате да демонстрирате пред Париж, че в това няма никаква политика? Зная, че в света на прекалено… усамотените, в който живеете вие, не вярват много в човешките дела, но ви обръщам внимание, че този век видя тържеството на една доктрина, вече обхванала половината от населението по земното кълбо, а това е тъкмо потвърждение, че човешките дела са единствено и само политически…
	— Но не е основание да засилим това негово убеждение — заяви Шолшер.
	— Досега имахме голям късмет. Въображението на обществеността се разпали от историята със слоновете, вестниците доста ни помогнаха — накратко, хората повярваха. Правителството не хвана вяра нито за миг. Пази мълчание, защото не може да я опровергае, без да я замени с друга версия — а враговете ни ще потриват ръце. Но мога да ви уверя, че в Париж не вярват нито дума на обясненията ми. Мислят, че съм му намерил цаката, което обяснява защо все още съм на поста си. Представяте ли си, те ме смятат за изключително ловък…
	Въздъхна и разтърси глава.
	— Ако обаче четете определени вестници, знаете, че в тях се говори и за нелегален лагер за подготовка на армията за африканска независимост, че той се намира в Уле и че Вайтари ще оглави „партизанското движение“. Добавят и че Морел е най-обикновен агент на Коминформа, а слоновете са чисто и просто пропагандна хитрост като бойкотирането на тютюна в Северна Африка. Вие и аз знаем, че не е вярно, но ние с вас мислим като африканци, а там мислят като европейци — и пристигнат ли в Африка, каквото си знаят, това си баят… Така че какво? Вайтари съществува. Да, знам, докладът на Ербие: Вайтари май се намирал в Судан. Това доказва само, че ще говори по арабското радио, ще дава пресконференции, ще дърпа чергата към себе си и ще се възползва на воля от този идиот Морел и от неговата мания, за да придаде на историята подобаващия й политическия характер… В скоби — много мило от страна на Ербие, че ми посочва как Вайтари и другарчетата му са преминали границата по пътеката на контрабандистите, но щеше да направи по-добре, ако ги беше сгащил при преминаването им, щом бил така добре осведомен…
	— Ербие разполага с три обходни караула за район от двеста хиляди квадратни километра — отбеляза Шолшер.
	— Добре. Значи всеки си върши безупречно работата, а? Затрогващо. Чак се учудвам, че Париж не ни поздравява ежедневно.
	Взе един молив.
	— И друго: сякаш случайно, племената уле са се размърдали навсякъде по пътя на Вайтари. Вие сте в течение. Зная, всяка година по празниците на посвещаването е горе-долу същото… Но за пръв път отидоха толкова далеч — без малко да пребият Ербие с камъни…
	Шолшер не отрони нито дума. Губернаторът знаеше не по-зле от него защо всяка година по това време уле се размърдваха, както бе се изразил той. Около средата на сухия сезон започваха сезонните миграции на стадата към постоянните водоизточници. Стадата слонове преминаваха досами селищата и се подиграваха в очите на племето, най-запалено по лова в цяла Централна Африка. Три — четвърти от обичаите на уле бяха свързани с войната и лова, ала едното беше станало невъзможно, а другото бе така или иначе забранено или ограничено от суровите административни правилници. При всяка обиколка губернаторът получаваше петиции, съставени с тържествени и затрогващи изрази, с настойчиви искания за барут и ловно оръжие и за разрешение свободно да си набавят месо от слоновете, които минаваха под носа им. Получаваше и протести против конфискацията на слоновата кост от животните, убити задето са изпотъпкали тиквените ниви, при все че и без конфискациите ловът на слонове по всевъзможни начини, включително чрез опожаряване, упражняван нелегално в значителен мащаб, скоро ще доведе до изчезване на стадата. Превърнеше ли се броят на слоновете по време на сезонната миграция в прекомерно предизвикателство, уле губеха самообладание и понякога се обръщаха срещу чиновниците или се втурваха срещу огромните животни, подобно на прадедите си. Примамката на месото ги опияняваше и не бяха в състояние да устоят на зова на кръвта си. Но най-важното бе, че слонските тестиси играеха основна роля във всички магически ритуали и на младежите, успели да се върнат с такъв трофей, се позволяваше да заседават в племенните съвети с ранг на мъже. Всяка година по време на посвещаването те страдаха от толкова натрапчиво чувство за чезнеща мъжественост, че понякога се стигаше до същински кризи на отчаяние или колективна лудост. Истината бе, че през тази година изблиците бяха особено тежки.
	— Зная — промълви отегчено губернаторът, без Шолшер дума да продума. — Добре ми е известно… — Махна към вратата. — Но се опитайте да им обясните. Опитайте да им обясните, че уле не са тръгнали да завоюват национална и политическа независимост, а за слонски топки. Опитайте… Ще ми разкажете как е минало.
	Вратата се отвори и полковник Борю въведе посетител — прекалено самоуверен младеж, облечен във фланелен костюм, сякаш да покаже, че не е разполагал с никакво време да се преоблече и да се погрижи за дрехи за тропиците. В ръката си държеше слънчеви очила. Губернаторът се изправи и ги представи един на друг. Посетителят веднага подхвана:
	— Тъкмо казвах на полковника, че след шест седмици започват дъждовете — още едно основание незабавно да се предприеме полицейската акция. Ако шест седмици не стигнат да изловим шепа терористи, при всички случаи са достатъчни да попречим на случая да се разрасне и евентуално да обхване съседните племена…
	— Племената не са в играта — каза губернаторът. — Що се отнася до населението, в целия район цари пълно спокойствие. Тази история не ги интересува. Може да поговорите с тях, да ги разпитате. За тях това е вътрешна разправия между белите. Ако Морел все още не е задържан, то е защото племената проявяват пълна незаинтересованост, а не защото го подкрепят. Според тях това не ги засяга. Естествено, вклини се и политическата агитация на Вайтари. Впрочем аз пръв поисках полицейски подкрепления, но не хиляда и петстотин човека с блиндирани коли с вериги, хеликоптери и оръдия. Двайсет групи от по дванайсет души, разумно разпределени в селата уле бяха предостатъчни.
	— И в Индокитай не пожелахме да вкараме в действие необходимите средства от самото начало… Политиката на малките стъпки доведе до катастрофата.
	Губернаторът се насилваше да се държи дружелюбно.
	— Господине — каза той — вярвате или не, признавам, че не е за вярване, но в масива Уле има един човек, който наистина си е наумил да защитава африканските слонове от ловците. С него е един датски естественик, който преди четирийсет години бил вкаран в затвора в родната си страна, защото повел студентите си в атака срещу седалището на синдиката на китоловците, за да протестират срещу изтребването на китообразните в Северно море. Оттогава е замесен във всички екологични битки. Щом се отнася до защита на природата, не минава без него. Те двамата, заедно с още неколцина неуравновесени люде, раниха трима-четирима ловци и подпалиха няколко склада със слонова кост и две-три плантации. Не подценявам криминалните им деяния. Но тук не е Индокитай. Повтарям ви: сред тях има или имаше — защото, изглежда, са минали границата със Судан — политически агитатори, които се опитват да се възползват от една искрица, каквато и да е тя, за да я раздухат с надеждата, че ще пламне огън… Изобщо не отричам. Вайтари е от тях и съм убеден, че е направил всичко възможно чрез него да извади кестените от огъня… Беше член на една от политическите ни партии — мисля, че тази на вашия министър… поне отначало. Но амбициите му влизаха в разрез с парламентарната система… Той мечтае за господство, за могъщество, с една дума за колониализъм, пред който нашият ще изглежда просто като детска приказка и един Господ знае дали няма да ни надмине… Има и един трафикант на оръжие, углавен престъпник, най-обикновен авантюрист — напоследък защитаваше срещу заплащане интересите на мюсюлманското братство, само защото там имаше заплата. Един-двама легионери, набрани сред дезертьорите, които се хвърлят в Суецкия канал при преминаването на нашите кораби. Пресата приписа на тази история мащаби, които надхвърлят действителните…
	— Имало и някаква жена, нали? И един американец? Ако не ме лъже паметта, спокойно излезли неотдавна от Фор Лами, за да ги последват?
	— Да, тръгнали са под носа ми. Но всъщност безсмислено е да се търси политически мотив… Вестниците измайсториха около случая една измама, която накрая деформира смисъла му. И в състоянието на мизантропия, в което бяха изпаднали хората най-вече заради прекрасните научни открития, умножаващи се поради възхитителното съперничество между американци и руснаци, или пък заради положението на хората като цяло, историята със слоновете даде на мнозина възможност да се изявят… Ние във Фор Лами видяхме появата на неколцина подобни дейци, като се започне с професор Острах…
	Младият мъж вдигна ръка.
	— Господин губернатор, вие от самото начало представихте случая пред пресата с ловкост… на която всички се възхищавахме. Но мисълта, че Морел се интересува единствено от великолепието на природата е… как да се изразя… малко наивна. Знаем кой е той и какъв е бил. Не е без значение, че активно е участвал в Съпротивата и две години е лежал в концентрационен лагер в Германия. Мисълта, че не е професионален политически подстрекател на издръжка при руснаците, а нещо друго, ни се струва направо смехотворна. Пак повтарям: разбираме причините, подтикнали ви да разпространявате тази версия… но е опасно да си правим илюзии: трябва да изясним кой дърпа конците. Не бива да се самозаблуждаваме.
	Губернаторът изглеждаше напълно погнусен. Хвърли мрачен поглед на Шолшер, сякаш му казваше: „Ето виждате, нали ви казах: едно си баба знае, едно си бае. Дори когато кикуюсите от Кения, останали без африканските си божества, се утешават с магически обреди, при които за основни съставки служат мъжка сперма и детски мозък, те виждат единствено политическата неудовлетвореност на един народ, който се застъпва пред Запада за свещените си обичаи“. Сведе глава, за да скрие ироничната усмивка, тъй като имаше опасност посетителят да я изтълкува неправилно. Последният продължаваше да говори спокойно с почитта, която един обикновен пратеник на кабинета дължи на високопоставен служител, но с настойчивост, явно предполагаща непоклатимо становище, и то не само негово.
	— Участниците в тази история са толкова ясни и така добре навеждат в същата посока, че това няма да убегне от вниманието на обществеността, а и нямаме никакво намерение да го крием… Имаме организация от търговци на оръжие, представлявана от агента, за който говорите. Имаме един американец, изхвърлен от армията на страната си, защото в Корея е предоставил услугите си на червен Китай и тук само продължава работата си. Имаме една германка, бивша любовница на руски офицер в Берлин, която изчезва в саваната с джип, натоварен с оръжие и муниции… И накрая, имаме един бивш депутат от Уле, чиито възгледи, възвания и изявления също са обществено достояние… Не изразявам личното си мнение, но съм длъжен да заявя, че лекотата, с която тази жена е успяла да заблуди полицейския надзор…
	Той замълча.
	— Нямаше полицейски надзор — каза Шолшер. — Нямаше никакво основание да бъде следена.
	— Преди да тръгна от Париж, получихме телеграмата ви за бунт на уле…
	— Не става дума за бунт — отговори губернаторът. — Ако сте чели телеграмата ми от миналата година по същото време — никога не се гледа цялата преписка — щяхте да откриете доклад за идентични прояви, също съобщени предварително. Селата на уле са разположени по маршрута на сезонната миграция на слоновете към водоизточниците. През сухия сезон там се събират най-големите африкански стада. Преди няколко години наблюдавах как слоновете сновяха часове наред край селото, в което ние стояхме безпомощни въпреки оръжието си и очаквахме всеки момент да ни стъпчат заедно с колибите. Беше по време на сушата през четирийсет и седма. Тази година според съобщенията сушата ще е горе-долу същата: в района на Горнон на дъното на селските кладенци започват да намират животни с пречупен гръбнак… Това е сезонът, в който преди колонизацията младежите уле тръгвали с копие след церемонията по посвещаването, и онези от тях, които се връщали със слонски тестиси, били обявявани за мъже и получавали право да се оженят. Ние премахнахме всичко това, за да опазим и слоновете, и племената уле. Един на всеки трима юноши загивал в двубоя. Резултатът е, че вече не посвещават младежите уле за мъже, както са правели дедите им. Те се женят, разбира се, но все нещо не им достига. Лесно е да премахнеш един магически обичай, но е трудно да запълниш странната празнота, оставаща в онова, което наричаме примитивен манталитет… а аз го наричам човешка душа. Резултатът е, че всеки сезон при преминаването на стадата уле губят самообладание и проявяват своята неудовлетвореност както могат: тази година по-необуздано от предходните…
	— Може би ще е по-просто да им разрешим да убиват слон веднъж-дваж на година. Ще говоря в Париж.
	— Що се отнася до това, обвързани сме с международни спогодби — доста сухо отвърна губернаторът.
	— Това може да се уреди. По-добре да облекчим правилниците, отколкото да гледаме как всяка година се възобновяват безредиците, от които, естествено, се възползват в чужбина в познатия ви дух…
	В този миг Шолшер не успя да сдържи една едва ли не свирепа тръпка на страх. Ако дейността на Морел доведе до още по-голямо облекчение в сега действащите и общопризнати за недостатъчни закони за опазване на африканската фауна — това щеше да е върхът! Дори сега, след толкова месеци, не можеше да сдържи усмивката си при този спомен.
	— Нашият служител Ербие ви е срещнал на трийсет километра южно от Гола с шайка от племето уле, току-що опожарила пътуващия профилактичен център. Но има нещо, което не разбирам: те с гневни викове настоявали да им възстановят правото свободно да ходят на лов за слонове, и то до насита. При все това в доклада си Ербие отбелязва, че Морел безспорно оглавявал протеста им, че чернокожите го възхвалявали, а той изглеждал съгласен с тях…
	Да, Мина си спомняла много добре, защото за пръв път го виждала напълно объркан. Вайтари и Хабиб ги напуснали две седмици по-рано, отправяйки се към Судан, придружени от двама трафиканти, познаващи пунктовете за преминаване на границата, и носачи с носилката на полумъртвия Дьо Ври. Напредвали на етапи, а в селата Вайтари организирал същински събрания и обяснявал на племената, че трябва да се вдигнат на бунт, за да получат удовлетворение на законните си искания. Говорел им за Морел, който щял да им даде „свободата“, заключаваща се най-вече в правото да ловуват на воля и така да си набавят колкото месо желаят. Резултатът бил, че при всяка поява на Морел в някое село на уле, младежите го следвали с танци и възторжени възгласи, въпреки благоразумните съвети на възрастните да внимават, доста по-скептични спрямо обещанията, без оглед на съдържанието и произхода им. Било невъзможно да ги укротят. През този сезон на посвещаването те били пияни от палмово вино и доведени до полуда от пращенето, огласящо шубраците около тях, и от гледката на стадата, побягнали от засушаването към езерото Куру. Морел не схванал веднага недоразумението, обърнал се към Пер Квист и му заявил със задоволство:
	— Струва ми се, че започват да се избавят от безразличието си към нас.
	В същия миг излезли от село Лдини, защото един хеликоптер кръжал настойчиво над тях и многократно се връщал, и се заизкачвали към едната от двете обзаведени пещери сред хълмовете; оттам Морел щял да предприеме прочутия си „удар“ в Сионвил, който щял да вдигне толкова шум. Датчанинът не изглеждал убеден, внимателно слушал възгласите на младежите, които ги обграждали, танцувайки. Белезникавите му като бучки лед очички, в които сякаш се отразявала пълната липса на илюзии, зорко наблюдавал обстановката. До него Джони Форсайт с шалче на червени точки, вързано на една страна около врата, гол под пилотското яке, по което още личали следите от отпраните нашивки, с трепкащи по цялото му лице лунички, се смеел и поздравявал наоколо, вдигайки кръстосаните си длани като боксьор победител, а уплашените коне се блъскали сред прахоляка и тресели мундщуците си.
	— Дааа — говорел Форсайт — ето ме най-после популярен, не че стана бързо. Не съм предизвиквал подобен интерес след завръщането си от Корея… Или дълбоко се заблуждавам, или съм първият господин, толкова възхваляван от африканците. Какво пеят?
	Пер Квист не отговорил, хвърлил любопитен и изпитателен поглед на Морел и подкарал коня си напред. Мина забелязала, че отначало Морел слушал със задоволство, но скоро сякаш се объркал, втренчил поглед право пред себе си, а лицето му се присвило. Едва на излизане от селото датчанинът превел песничката на юношите, скандиращи през зъби:
P>
	Ще убием големия слон,
	ще изядем големия слон,
	ще влезем в стомаха му,
	ще му изядем сърцето и дроба
	и вече няма да усещаме глад,
	докато има хълмове в Уле
	и слонове за убиване.
P$
	Джони Форсайт избухнал в такъв смях, че едва не паднал от коня.
	— Е, ако това е химн на свободата, значи аз нищо не разбирам — казал той.
	Сторило й се, че Морел ще се нахвърли върху него. За част от секундата го видяла именно такъв, какъвто се опитвали да го представят — единак, изпаднал в амок човек, със стиснати челюсти, зъл поглед, с изопнати мускули на лицето, свиващо се като юмрук.
	— Затваряй си плювалника, Джони. Сигурно е много утешително да се криеш зад цинизма и да ти се ще да удавиш собствената си низост в утешителната представа за всеобщата низост, още по-лесно е, отколкото да се снабдиш с уиски, пък е и по-евтино. Ако тези хора са все още такива, то е защото са им забранили да ловуват, без да им дадат нищо в замяна. Като ги видиш да седят по цял ден на прага на колибите си, ще си кажеш, че са лениви и за нищо не ги бива. Когато откъснеш хората от миналото им, без да им дадеш нищо в замяна, те заживяват обърнати към миналото… А ми се ще да направя нещо за теб, младежо…
	За първи път, откакто го познавала, доловила в гласа му сприхави нотки.
	— Може би ще ти донесе утеха. Смяташ се за показателен за човечеството екземпляр, защото си пълзял по корем в Корея ли? Очевидно ще е доста жестоко, но ще те поуспокои. Всъщност има и друга вероятност — ти изобщо да не си показателен пример, а да си изключителен мръсник и стореното от теб и стореното на теб да не е никакво доказателство в ущърб на другите, и човеците да нямат нищо общо с това. Може би хората никога нямат нищо общо с каквото и да било, каквото и да става, каквото и да се върши в тяхно име. В такъв случай няма защо толкова да се косиш. Убеден съм, че това е едно утешително разсъждение и ще ти се отрази благотворно. Може би дори ще ти спести усилието да се насвяткаш, както правиш обикновено…
	Форсайт го погледнал за секунда с изражение, което наподобявало обич. После се навел, напипал бутилката с уиски в дисагите и я подхвърлил на Морел.
	— Дръж — подвикнал му дружелюбно. — На тебе ти е по-необходима.
	Морел я уловил във въздуха и я запратил в една скала, където тя се пръснала на парчета.
	— Мамка му — казал Джони. — Беше ми последната…
	През целия път от Мато до Вале в селата на племената уле, през които минавали, ги посрещали с въодушевление. Във Вале около тях двайсет минути кръжило танцуващо и гръмогласно множество, а викът _„комун“_, слон, ехтял изключително победоносно: всъщност неколцина младежи от групата се били върнали от съседно село, където взели участие в разграбването на профилактичния пункт, открит в района след избухването на епидемия от енцефалит, след като набили санитарите и подпалили запасите от лекарства. Следвали ги тичешком по пътя, а от време на време, достигнали апогея на свръхвъзбудата си, ги изпреварвали, пеейки и блъскайки се. В следващото село обаче посрещнали Морел и хората му с мълчание. Колибите изглеждали напълно необитавани и изоставени. Пролайвали само малки кученца, а дечица с подути кореми ги гледали как минават от прага на крайните конусовидни колиби, построени досами гората. Още не навлезли в селото с конете си, и видели насреща им да се задава откъм срещуположния край някакъв мъж, който сякаш ги чакал на пустия площад. Бил някакъв бял, здраво стиснал карабината си, придружаван от двама чернокожи войници с пушки. Това бил управителят Ербие, който правел обиколка в района; отдавна бил наясно с настроенията на уле през ритуалните празници и санитарите от профилактичния пост вече го били осведомили за безредиците, а те, бити и уплашени, но живи и здрави, все пак успели да се спасят. Ербие незабавно поел към Гола с „подразделението“ — двамина от обходния караул, от племето маса, които били с него от три години. Когато видял групата конници да навлиза в селото, следвана от младежите, грохнали от двайсеткилометровото тичане, но все още намиращи сили да размахват копията си и от време на време да подскачат с викове, той вдигнал оръжието си и тръгнал да ги пресрещне през опустялото село, с палец на спусъка и насочено към тях дуло. Двамата маса го следвали с напълно безизразни лица и пушки в ръцете. Короторо с крайно радостна гримаса взел управителя на мушка, когато той се насочил към тях, и останал така — прицелен в Ербие — докато не потеглили. С щръкналите си мустачки и кръглото си коремче Ербие не притежавал нито необходимата външност, нито пък подобаващите на длъжността му маниери, но нямало как да не се възхитиш на главата му. Младежите надали няколко заплашителни вика, но бързо замлъкнали и се скрили зад конете.
	— Надявам се, че нямаш никакви илюзии какво те очаква, Морел — казал управителят. — Предполагам също, че си се побъркал. Преструваш ли се на глупак, сигурно е, че ще спечелиш. Ти ще спечелиш. Ще те направят на решето с куршуми, аз ти го казвам.
	— Добре де — отвърнал Морел — кожата нали е за това?
	— Ако нямах жена и четири деца — отзовал се Ербие — щях да натисна спусъка и щеше да се свърши. И щях да съм щастлив, че наистина съм направил нещо за Африка. Но имам хлапета. Затова съм принуден да се ограничавам.
	— С всички ни е така — отвърна Морел усмихнато. — Напразно се косиш. Аз също съм принуден да се ограничавам. Ограничавам се с опазване на слоновете… Непретенциозен съм.
	— А си и подлец — отвърнал Ербие. — Ти се възползваш от обстоятелствата. Знаеш, че не искаме да употребяваме сила, за да не създаваме пред света впечатлението, че това е политически бунт, назряващ в областта Уле, а ние прибягваме към репресии… Предполагам, че ти плащат, за да създаваш такова впечатление. В началото те смятах за искрен. Сега съм убеден, че Кайро дърпа конците, а може би някой от още по-далеч.
	— Няма защо да употребявате сила — казал Морел дружелюбно. — Готов съм да се предам. Знаете условията ми. Достатъчно е да се забрани ловът на слонове във всичките му форми и да се вземат всички необходими мерки за опазването на африканската фауна. Тогава ще се оставя да ме съдят. Отправям ви впрочем и едно предизвикателство да намерите френски съд, който ще ме осъди…
	Ербие избухнал в смях. Може би не бил най-сполучливият смях, но човекът направил, каквото можел. После на лицето му внезапно се възвърнал предишният гняв. Посочил с ръка към младежите от Гола.
	— Знаеш ли за какво настояват? Хайде, питай ги. Накарай ги да говорят. Хайде, какво чакаш?
	Изкрещял няколко думи на юношите на наречието уле. Те за миг се помаяли зад конете, после ги чули да спорят помежду си. Накрая един от тях се приближил към Морел. Навярно още нямал двайсет. Изправил се пред Морел с бръсната глава, с плувнало в пот и посивяло от прахоляка тяло и заговорил бързо, удряйки по земята с копието си. Постепенно, докато говорел, усетил, че го слушат, започнал да се опиянява от вниманието към себе си и с босия си крак запратил облак прах към управителя. Ербие го слушал мрачно, стискал карабината, без да помръдва. От време на време хвърлял бърз поглед към Морел, сякаш да се убеди, че разбира. Младежът уле казвал, че от години той и неговите хора се опитвали да постигнат справедливост, но сега благодарение на Убаба-Гива, благодарение на Вайтари, щели да получат онова, което им се полагало по право. Французите им пречели да ловуват свободно и налагали непосилни глоби на онези, които нападали стадата. Чиновниците не им давали достатъчно барут, принуждавали ги сами да си леят куршуми, а ако убиели някой слон, който тъпчел нивите им, им конфискували бивниците. Било несправедливо. Той и неговите хора били големи ловци, никое друго племе — нито ванго, нито сара — не можели да се сравняват с тях, но правителството ги принуждавало да линеят по селата си като жени и им забранявало да мерят сили със слоновете. Трябвало да стоят със скръстени ръце, докато грабливите крейхи пристигали необезпокоявани от Судан, убивали слонове на воля, заминавали си с бивниците и месото, присмивайки се на уле, и никой нищо не им казвал. Младежите уле вече не можели да докажат, че са станали мъже. По празниците на посвещаването трябвало да се задоволяват с биволски тестиси, за огромен срам на мъртвите си предци, а това обяснявало слабата раждаемост в племето и защо сред новородените момичетата били повече от момчетата. Скоро щяла да изчезне и областта Уле, тъй като всички знаели, че хълмовете Уле са стада слонове, убити от ловците на племето и обрасли с трева. Говорел с отривист, ритмичен глас; накрая той се превърнал в същинска песен, прииждаща към устните му, гневът му бил стихнал, сякаш се бил изчерпал напълно, за да отвори място на суровостта, щом заговорил за възникването на хълмовете Уле. „Скоро — заключил той и повторно посочил Морел с пръст — нашите отново ще могат да зарадват духовете на предците и да добавят до хълмовете Уле много други, които ще се разпрострат чак до хоризонта по следите на убитите слонове.“ Напълно забравил гнева си и със сурово изражение извисил глас в нещо като тържествено заявление: ставало все по-трудно да не повярваш, че областта Уле не е възникнала точно така, и Морел трябвало да се отърси, за да не се поддаде на чара му — растял още един народен трибун.
	— Ето — казал доволно Ербие. — Знаеше ли го?
	— Знаех го от години — отвърнал Морел. — Не съм расист и затова никога не съм смятал, че има същностна разлика между черните и белите. Но това не е повод да се обезсърчаваме… А сега, татенце, дръпни се оттам, че иначе ще те прегазим…
	Подкарали конете напред и оставили управителя сам с двамата му маса в селото, което изглеждало мъртво. Но същата вечер Морел си възвърнал веселостта и увереността и както бил спрял в началото на бамбуковата гора, а в краката му до безкрая се разстилали сивите хълмове на областта Уле, той се загледал в това огромно вкаменено стадо, което понякога оживявало и се раздвижвало; приближил до Мина, застанал разкрачен с очи, приковани в цигарата, която свивал с пръсти, и усмихнат й заговорил с видимо удоволствие за всичко, което виждали, като от време на време й посочвал пейзажа, на който сякаш нищо не му липсвало. В гласа му се долавяла нотка на задоволство и едва ли не самохвалство и се долавяло, че наистина разчита на своята „хитрост“, за да постигне целта си.
	— Разбираш ли, ако просто им кажа, че са непоносими, че е време да се променят, да уважават живота, да стигнат най-сетне до това, да запазят простор за човечността, където ще има място за всички слонове, това няма да ги разстрои много-много. Ще се задоволят да вдигнат рамене и да заявят, че съм фантазьор, подстрекател, хленчещ интелектуалец. Затова трябва да сме хитри. Ето защо искам да ги оставя да вярват, че слоновете са само претекст, камуфлаж, а зад тях стои политическа причина, пряко насочена към тях. Тогава има безспорна вероятност да се разбудят, да се разтревожат, да предприемат нещо, да ме приемат сериозно. Следователно най-хитрият, най-ловкият ни ход ще бъде, ако ни отнемат претекста, тоест напълно да забранят лова на слонове. А това и ще направят на предстоящата конференция в Конго. Нищо друго не искам. Останалото…
	Махнал с ръка.
	— Във всеки случай, все трябва да се започне отнякъде…
	… И отец Фарг обикалял седмици наред хълмовете на Уле да дири онзи нечестивец, който искал да превърне човека в защитник на самия себе си и се имал за достатъчно велик и достатъчно силен да се справи с тази задача, и смятал, че няма нужда от никого:
	— Само да го открия, приятелю, ще види толкова звезди посред бял ден, че накрая може и да му светне пред очите, ще го науча аз да се обръща с призиви и петиции към когото трябва.
	… И Пер Квист, който седеше след ареста изопнат пред горещия чай, а бръчките по лицето му говореха със строгостта си повече за сила, отколкото за възраст:
	— Аз съм стар естествоизпитател. Защитавам всички корени, които Бог е посадил в земята, а също и онези, които е посадил навеки в човешката душа…
	… И полковник Бабкок, изтегнат в стаята си във военната болница във Фор Лами, със сенегалец на пост пред вратата на верандата — като че ли един въоръжен човек може да попречи на бягството, което се подготвяше. При влизането си Шолшер бе поразен от безупречността на чаршафите и възглавницата, по-голям показател за отпадналостта на болния, отколкото за грижите на медицинската сестра. Полковник Бабкок вече не се стремеше да завоалира чувството си за хумор — единствения опит за неподчинение, позволен на офицер на Нейно Величество британската кралица:
	— Достойнството, ето какво защитаваше той. Искаше с човека да се отнасят прилично, което не се е случвало почти никога до ден-днешен, като изключим Англия, разбира се. Беше прекрасен протест, към който един джентълмен не можеше да остане равнодушен.
	Замълча, за да си поеме дъх. В стаята се чу лек, сух звук, който се разнасяше от картонена кутия до възглавницата на полковника. Тя беше отворена. Вътре имаше зърно скоклив боб, което от време на време подрипваше. Полковникът го погледна приятелски. Всички във Фор Лами вече бяха научили за незначителната му чудатост; от няколко месеца навсякъде носеше със себе си скокливите мексикански бобчета, обитавани от миниатюрно червейче, което се опитваше да се освободи с резки тласъци от черупката, но единственият резултат бе, че бобчето леко подскачаше. От известно време първата работа на полковник Бабкок, щом седнеше на терасата на „Чадиен“, беше да отвори кутийката и да я сложи на масата пред себе си. Понякога го представяше:
	— Meet my friend Toto* — казваше той и обикновено бобчето избираше точно този миг, за да предприеме малкия си скок. Тогава полковникът поръчваше чаша уиски за онзи, когото веднъж бе нарекъл свой „другар по неволя“. Никой в „Чадиен“ вече не обръщаше внимание на това невинно чудачество: какво ли не бяха виждали.
	[* Запознайте се с приятеля ми Тото (англ.). — Б.р.]
	— Разбира се, в неговия случай играе роля и самотата. Мога да ви го кажа, защото зная за какво става дума: едва напоследък имах късмета да срещна истинското, голямото приятелство…
	Бобчето в кутията подскочи леко и полковникът му се усмихна. С изпитото си лице, съвсем в стил „испански гранд“, с посивялата си брадичка и неподвижните си ръце той нямаше вид на терорист и при все това бе точно такъв: хуморът е безшумен и благовъзпитан динамит, който ви позволява да взривите настоящото си положение винаги щом ви дойде до гуша, но извънредно дискретно и без последствия.
	— Горкият Тото — каза полковникът — тревожи се за мен. Състоянието на сърцето му създава грижи. Приятно е да си кажеш, че ще липсваш някому. Онова, от което се опасява, наближава, мога ли да ви помоля да го осиновите? А, да, вие вече сте взели мерки. Много се говори, че ще се оттеглите в манастир…
	В черните му очи се четеше много любезност и думите му не прозвучаха неучтиво.
	— Мисля, че Морел защитаваше определено схващане за достойнството, начинът, по който се отнасят към нас тук, на земята, го изпълваше с възмущение. У него имаше един англичанин, за когото не подозираше. Накратко, стори ми се напълно естествено един британски офицер да се обвърже със случая… В края на краищата, нашата страна е известна с любовта ни към животните…
	Тото подскочи леко — изглежда се забавляваше.
	— И тъй, една сутрин взех моя пикап, взех Тото, когото виждате тук и който също притежава прекрасен характер, взех също оръжие и муниции и на кратки преходи се отправих към масива Уле, където, казват, се намирал французина с още неколцина непокорници… Както вече знаете, не стигнах много далеч. Не ми е ясно дали поради вълненията или просто поради приближаването на физиологическото недоразумение, наречено смърт, но малко преди да пристигна в Гола получих досадна сърдечна криза и ето ме сега с часовой пред вратата, за да не избягам. Съдия-следователят ме уведоми, че ще бъда обвинен в опит за подпомагане на престъпници…
	Но след разговора си с лекаря Шолшер не мислеше, че на полковника ще му се наложи да се изправи пред подобна вероятност. Всъщност той почина няколко дни по-късно и последната му воля бе уважена безпрекословно, въпреки очевидното неодобрение, демонстрирано от британски консул, пристигнал от Бразавил специално, за да присъства на церемонията. Не виждаше нищо по-естествено от покриването на ковчега с британското знаме, но да поставят върху него зърно скоклив боб, което през цялата церемония не престана да подрипва — ето кое се стори на високопоставения служител върховна проява на лош вкус, ето кое говореше красноречиво за лошото влияние, което животът сред французите оказва върху някои натури, неумеещи да се придържат към благотворния ред на някогашната си страна.
	… И накрая Хаас, излязъл от тръстиките на Чад при новината, че е решено да се подготви експедиция за залавянето на Морел и пожелал на всяка цена да вземе участие, бе заявил:
	— Ако този тип наистина защитава слоновете, ще му сваля шапка и ще мина на негова страна. Но ако си служи с тях, за да прави политика или просто за уловка, ако това е поредният идеологически трик, неискрен пропаганден трик — е, добре, искам да съм там за хайката, за да го науча да не осквернява последното чисто нещо, което хората все още носят у себе си…
	Но ако хората почти навсякъде тълкуваха събитията посвоему, преживелите ги заедно с Морел бяха единодушни в показанията си: единствената му мисъл била да защитава слоновете. Можел да прекара часове сред храстите, наблюдавайки свободните гиганти със засмени и щастливи очи, и Идрис често бил принуден да слага ръка на рамото му, за да го възпира от опасно приближаване. Вечер, щом се върнел в лагера, сядал близо до огъня с карабина между коленете и шапка на темето и казвал с типичния си говор от предградията, който ставал по-забележим при щастие или вълнение:
	— Всъщност ще ми се някога чернокожите деца в училищата да учат, че Морел, един французин, е спасител на слоновете, тачил е природата в Африка. Искам да го казват така, както казват, че Флеминг е откривател на пеницилина. Виждаш, че не съм безкористен. Може и Нобелова награда да получа, ако един ден учредят Нобелова награда за човечност…
	Представял си се известен, обграден с всеобща симпатия и говорел така, сякаш на света имало милиони хорица, които нямали друга работа, освен да се занимават с природните красоти. Всеки път, щом видел стадо антилопи да прелитат с един скок през пожълтелите треви, очите му светвали от удоволствие и се усещало, че е щастлив… При този спомен и Мина се усмихна, после се замисли за миг и въздъхна:
	— Сигурно много е страдал през пленничеството си — в „кучкарника“, както го наричаше. Несъмнено е заради това.
	Една вечер забелязали, че хоризонтът се покрива с пушек и изненадали мъжете от едно село, които били подновили лова с огън — дни наред пожарището обхващало района и го опустошавало. Морел изпаднал в ужасен гняв и изгорил колибите на всички старейшини на селото… Тя вдигна очи към Шолшер:
	— На процеса го посочиха като пример за „лудостта“ му… Опитах се да им обясня, но те дори не ме слушаха. Хора, които не са страдали достатъчно, не могат да разберат… Искаха да докажат, че сме анархисти и не преставаха да го повтарят… Всички въпроси ми се задаваха, за да докажат, че съм едно пропаднало момиче, което има зъб на цялата земя и това е. Трябваше да им отговарям с „да, не, да, не“ и накрая свих рамене и ги оставих да си говорят, но да не мислите, че ми е все едно!…
	… В залата, където заседаваше углавният съд, жуженето на вентилаторите се задоволяваше да даде гласност на жегата.
	— И така, вие се присъединихте към Морел, подтиквана единствено от любовта си към природата?
	— Да.
	— За да му помогнете да продължи кампанията си за опазване на природата?
	— Да.
	— Нямахте ли друг мотив?
	— Никакъв.
	— Имали ли сте сексуални взаимоотношения с Морел?
	— Да.
	— Преди или след като се присъединихте към него?
	— След.
	— Влюбена ли сте в него?
	— Аз…
	— Слушаме ви.
	— Не зная. Не заради това…
	— А от любов към природата?
	— Да.
	— Вярно ли е, както посочват и сведенията от германската полиция, че след Освобождението сте работили, ако мога така да се изразя, в публичен дом?
	— Аз…
	— Отговаряйте с да или не.
	— Да.
	— Колко време?
	— При превземането на Берлин руските войници ни бяха затворили в една вила в Остерзее. Изнасилваха ни. Останахме там много дни. А след като военната полиция ни намери там, обявиха ни за „проститутки“, за да потулят случая.
	— След като излязохте от… вилата, както я наричате, при чичо си ли се върнахте?
	— Не, известно време останах в болницата.
	— Болна ли бяхте.
	— Имах венерическо заболяване и начална бременност.
	— Имате ли дете?
	— Лекарите в болницата ми направиха аборт.
	— По ваше настояване ли?
	— Да.
	— На колко години бяхте тогава?
	— На седемнайсет.
	— Сигурно сте ненавиждали мъжете?
	— Бях много нещастна, но никога не съм мразила никого.
	— Не се ли сърдите на някого?
	— На никого.
	— Наскоро след излизането от болницата не станахте ли любовница на руски офицер?
	— Да.
	— Дълго време ли живяхте с него?
	— Три месеца.
	— А после?
	— Преместиха го. Дезертира, за да остане с мен. Чичо ми го издаде и оттогава никога повече не го видях.
	— Вие ли го подтикнахте към дезертьорство?
	— Не.
	— Бяхте ли влюбена в него?
	— Да.
	— И чичо ви го предаде?
	— Да.
	— Офицерът е бил задържан и вероятно разстрелян?
	— Да.
	— По вина на чичо ви ли?
	— Да.
	— И тогава вие останахте съвсем сама?
	— Да.
	— А къде отидохте в онзи момент?
	— Върнах се при чичо си.
	В залата никой не помръдваше. Председателят на съдийския състав замълча за момент, за да удължи ефекта от признанието.
	— Значи ви беше все едно че е издал човека, когото обичахте?
	— Не ми беше все едно.
	— И все пак се върнахте да живеете при него?
	— По онова време в Берлин беше трудно да се подслониш.
	— Чували ли сте някога да се говори за руските нихилисти?
	— Не.
	— И така, вие се върнахте да живеете при чичо си?
	— Да.
	— Имала ли сте сексуална връзка с него?
	Адвокатът на защитата скочи.
	— Господин председател, тези въпроси петнят френското правосъдие и…
	— Моля обвиняемата да отговори на въпроса ми. Пред очите ни е цялото досие на берлинската полиция и заверените свидетелски показания на междусъюзническата контролна комисия. Имала ли сте сексуална връзка с чичо ви?
	— Той не ми беше истински чичо — каза Мина с леко потрепващ глас. — Не ми е кръвен роднина…
	— Имахте ли сексуални връзки с него?
	— Родителите ми бяха убити при една бомбардировка, когато бях на петнайсет, и той ме прибра наскоро след това. Веднага ме принуди да имам сексуална връзка с него.
	— Не се ли оплакахте в полицията?
	— Не.
	— Защо?
	— Срамувах се.
	— Предпочитахте сексуалната ви връзка с него да продължи, вместо да се оплачете в полицията?
	— Да. Пък и…
	— Пък и какво?
	— Не беше чак толкова важно. Милиони мъже бяха убити… Целият град беше разрушен, а децата умираха по улиците. Това нямаше значение.
	— Сексуалното поведение на човешките същества няма никакво значение, така ли?
	— Това нямаше значение — повтори тя упорито.
	— После сте изпълнявали… стриптийз в нощно заведение в Берлин?
	— Да.
	— Случвало ли ви се е да имате сексуални контакти с клиенти?
	— Да.
	— За пари ли?
	— Да.
	— И това не беше важно за вас? Нямаше никакво значение?
	Тя отчаяно се озърна наляво и надясно, сякаш търсеше някой, който би я разбрал и защитил. Шолшер седеше в залата с кепе на коленете и я гледаше приятелски. Седнал между двама монаси белодрешковци, Сен-Дьони се изправи, после отново си седна с пребледняло лице. На скамейката на обвиняемите Пер Квист кръстоса ръце на гърдите си с едновременно спокойно и строго лице, а Хабиб имаше вид на човек, който се забавлява извънредно много. Форсайт наведе глава. Историята като че ли не вълнуваше единствено Вайтари и младежите с него, те сякаш не слушаха. Очевидно беше, че това не ги интересува. Мина пошари с очи още миг, а после по бузите й се търколиха сълзи.
	— Но при все това твърдите, че когато сте се присъединили към Морел с оръжията и боеприпасите, не сте изпитвали особена ненавист към мъжете?
	— Исках да се махна от всичко това… Исках да му помогна…
	— Затова ли отидохте при Морел? За да му помогнете?
	— Да.
	— И твърдите, че сте действала без всякаква ненавист?
	— Исках да му помогна при защитата на слоновете…
	— Влюбена ли бяхте в него?
	— Не зная.
	— Добре ли го познавахте?
	— Не. Бях го виждала само веднъж.
	— И това ви беше достатъчно, за да се впуснете в една авантюра, чиито последствия със сигурност сте доловили?
	За миг остана безмълвна, с ръце на парапета и силно разклати глава, сякаш да се отърси от въпросите им. При все това последната дума беше нейна. Огледа всички с упорство, с онова твърдоглаво изражение, което публиката вече познаваше, и каза:
	— Този човек вярваше в нещо чисто.
	… На двеста метра оттам търговецът Араф Ирнит от Кано, успешно продал товара си от смирна, седна до магарето си под една акация, сложи си очилата и се отдаде на мига покой с Корана в ръка, а устните му беззвучно мърдаха според стиховете: „Отдадох доверието си на Живия, който не умира. Възхвала на бога, който няма деца, няма с кого да споделя господството си и няма помощници. Нека възвестим величието му. Ти оттук само минаваш. Възхвала на Този, който беше скрито съкровище, който позволи да бъде познат и създаде творението…“ Устните му продължиха да мърдат, а погледът му обиколи празния площад, спря се на магарето му, проследи три жени с черни фереджета, понесли на рамо делви със зехтин, а устните зашаваха по-бързо, той притвори очи и допря юмрук до гърдите си. „Няма друг Покрив, няма други Двери, няма друга Красота, няма друга Нежност. Бъди добре дошъл в сърцето ми, в очите ми, на устните ми, Ти, който отстраняваш камъните…“ За миг се запита дали не е продал стоката си на прекалено ниска цена и веднага се удари в гърдите, люшна се леко, свали очилата си и избърса очи. „Благодаря ти, че си Такъв, ти си Богат, а творението ти е бедно. Ти си Величав, а творението ти е низко. Ти си Безкраен, а творението ти отблъскващо. Ти си Голям, а творението ти е нищожно. Ти си Силен, а творението ти е слабо. Благодаря ти, че си Такъв.“ Четеше сурите тихо и от време на време поглеждаше сянката на акацията, която постепенно се удължаваше, или преминаващия конник гола със синьо була на лицето, или тайфата дечурлига, които лудуваха във вечерния прахоляк, и щом вниманието му се отклонеше, той се удряше в гърдите, поглеждаше небето, повишаваше глас и се залюляваше. Щом усети, че си е починал, прибра Корана в калъфа и го скри под бурнуса си, метна се на магарето, смушка го с пети и пое по пътя, питайки се дали е благоразумно да пътува нощем с толкова пари в себе си, след като се знае, че всички гола са крадци. В същия час малко по` на юг една жена от племето фулбе — Фатима — чийто съпруг бе пехотинец във Фезан, седеше на прага на своята хаджа и приемаше даровете и поздравленията от съседките си. Вътре лежеше тялото на мъртвото й дете и Фатима се усмихваше, докосвайки ръцете на всички, носещи провизии за пътешествието на онзи, който макар и толкова млад, вече беше избраник. Керван от камили, завърнал се от Мюрзук и потеглящ към Фезан с кожени денкове, пълни със сол, бе спрял на сто километра западно от първия водоизточник — кладенеца в Сара — и сред голотата на пустинята петдесетима мъже — сред които и прочутият Камзен, превел благополучно над петдесет кервана с автоматично оръжие за алжирските покрайнини — бяха коленичили в белите си бурнуси и докосваха с чело пясъка, а Камзен, с бяло перде на окото, с отчасти разяден от вълчанка нос, шепнеше при всяко кланяне: „Баракатум ил Хадиси, ла Илахи, м’ана Тадур Илахи… дел Кадир, о, Боже Господи! Бъди с нас, о, Боже Господи! Нека Барака на Уваир, Барака на знатните да слезе сред нас…“*. Изпод приспуснатите си клепачи Шолшер виждаше всички онези, които му бяха позволили чрез исляма да вдъхне нови сили на християнската си вяра. Усмихна се на собствената си убеденост. Но знаеше, че е безполезно да се стремиш да протягаш ръка на някого, който е твърде далеч от теб. С едва ли не жестока ирония отново подаде на Мина пакета с цигари. Тя вдъхна дима, придърпа за кой ли път полата на коленете си и простодушно разтърси коси. О, не им се сърдела. И тях трябвало да ги разбере човек. Морел за пореден път се изплъзнал между пръстите им и те си връщали на останалите тук. Имало за какво да се гневят на авантюриста, извършил подвиг в Сионвил — от него можеха да очакват всичко: нима не се говореше, че Морел замисля атентат направо насред съдебните заседания, че го разпознали предрешен на арабския пазар, че щял да предприеме бойна акция, за да освободи обвиняемите и да нашиба с камшик съдиите…
	[* Благодатни са думите на Пророка, няма друг Господ, освен Аллах, за когото се е върнал Аллах… в името на Бога, о, Боже Господи! Бъди с нас, о, Боже Господи! Нека благодатта кръжи, благодатта на знатните да слезе сред нас… — Б.р.]
	Властите не можаха да преглътнат случилото се в Сионвил — цяла седмица вестниците пишеха само за него, което бе точно целта на предприетата от Морел експедиция. Новата конференция за опазване на африканската фауна трябваше да започне в Конго и Морел беше решил да нанесе, както той се изразяваше, „страхотен удар“, за да повлияе на делегатите и по такъв сензационен начин да привлече вниманието на общественото мнение към работата им. Тогава заедно с хората си се намираше в една пещера в покрайнините на саваната, в подстъпите на екваториалните гори, които започваха с бамбуковите гъсталаци, скалите и трънаците по урвите на Уле. На първия вторник от юни трябваше да пристигне камион, за да потърси бойната група от оттатъшната страна на масива Уле, по пътя от Лати за Сионвил; след нападението четиримата мъже от групата — Морел, Форсайт, Пер Квист и Короторо — и тримата студенти, които щяха да ги чакат с камиона, трябваше да се изтеглят към суданската граница и Хартум, където Вайтари преговаряше с представителите на Насър. Идрис трябваше да ги отведе до камиона, а после да се върне в пещерата и да отиде с Юсеф и Мина до езерото Куру, където Вайтари бе разположил тъй наречения „опорен пункт“. Някои вестникарски статии вече окачествяваха този пункт като „тренировъчен център на армията за африканска независимост“, а журналистите го разполагаха според въображението си на двайсет различни места във Френска Екваториална Африка. Двете части на групата трябваше да се съберат край Куру и с камиона да пропътуват заедно петдесетте километра до суданската граница. По израза на Форсайт, у когото възхитителната смелост на плана внезапно бе събудила военния, бойната група имаше „също толкова шансове да успее, колкото аз да бъда избран за президент на Съединените щати“. Между мястото, където щеше да ги чака камионът, и Сионвил имаше два административни центъра и седем часа път. Дори и да осъществяха операцията, на връщане със сигурност щяха да ги пресрещнат. Изложи всичките си доводи на Морел, който все така грижливо чистейки карабината си, му отвърна спокойно:
	— Досадното при теб е, че нямаш никаква вяра на ближния си. Разбира се, че ще ги предупредят. И какво от това? Ще гледат на другата страна, за да не видят как минаваме, и толкова. После ще могат да кажат, че не са ни видели. На хората им е дошло до гуша, повярвай ми, все едно дали са областни управители или най-обикновени цивилни. Четат вестници, знаят какво става по света и са готови да ни помогнат. Те самите едва ли ще рискуват, но са щастливи, че някой прави опит да защити природата. Грешиш, че се съмняваш в тях.
	Джони Форсайт се почесваше по главата и напразно търсеше следа от присмех в очите на Морел — той изглеждаше напълно сериозен. Занимаваше го единствено настъпването на дъждовния сезон. Пустинният район от предсуданския waterless track* се простираше на изток от Уле до езерото Куру — сто и петдесет километра червен прахоляк, камънаци, млечка и скали без ни едно изворче, но само след няколко часа дъжд той ставаше непроходим от Гола нататък. Тъй като беше едва началото на юни, все още не бе паднала и капчица. Цяла Африка изнемогваше от сушата. Идрис, поканен да каже мнението си, се двоуми няколко часа — гледаше небето с присвитите си като цепки очи, дълбоко изрязаните му ноздри потръпваха, сякаш се стремяха да поемат и най-незначителната следа от влага във въздуха, а накрая съобщи, че сушата няма да свърши скоро. От гората изчезваха всякакви признаци на живот, животните бяха избягали към водоизточниците, които смятаха за сигурни: оскъдните струйки на Гале отдавна бяха изчезнали между камъните. Те самите бяха принудени да слизат пет километра до кладенеца на едно село, за да напълнят манерките си. Слонските стада изоставяха обичайните си сезонни маршрути и се отправяха към Куру, чиито води никога не пресъхваха. Но това бе преход от сто и петдесет километра без нито един извор и се осмеляваха единствено възрастните животни. Идрис ръкомахаше, голата му ръка се подаваше от синия ръкав, изхлузващ се към рамото му, и говореше с непознато никому оживление; от незапомнени времена никой не го бе виждал такъв, думите в устата му придобиваха властен тон и на никого на ум не би му дошло да ги постави под съмнение. По сипаничавото му лице пробягваше израз на суеверен страх, приемащ формата на крайно благоговение. Той увеличаваше броя на молитвите и оставаше дълго време, опрял чело о пода; беше доста вълнуващо да видиш как най-прочутия водач във Френска Екваториална Африка се моли за опазването на стадата, за чието избиване имаше такъв принос. Сякаш бе изпаднал във вцепенение пред мащабите на предстоящото бедствие; загърнат в бурнуса си, той вземаше от време на време шепа пръст, която изтичаше между пръстите му като пясък, после поклащаше глава, без дума да пророни. Всичките добре долавяха, че самият въздух около тях беше натежал от усещането за вцепеняващ страх. Гласовете на гората бяха замлъкнали; призори нямаше и помен от роса по земята. Клоните като че ли бяха загубили всякаква мъзга и се чупеха и при най-незначителния натиск. Почти напълно липсваха стада: нямаше ни един бивол в област, където ги бяха виждали с хиляди, нито едно куду по хълмовете, из храсталака не притичваха в тръс диви прасета или бодливци, а под дърветата взеха да се забелязват мъртви павиани. Веднъж попаднаха на възрастен слон, поел сам-самичък по коритото на Гале, а същата вечер откриха животното, умряло на речните камъни, изоставено от стадото, твърде старо, за да издържи прехода. Беше годината, когато по плажовете на Мозамбик разярени слонове, слезли до морето след седмици жажда, умираха няколко часа след като се напиеха с морска вода, когато стада павиани се хвърляха в селските кладенци и се давеха на групи, пищейки, когато почти цялата реколта пропадна; когато в цяла Централна Африка чак до Индийския океан думата „вода“ се бе превърнала в молба, повтаряна безспирно в един глас. Морел изгуби част от увереността си и дълго оглеждаше небето, сякаш търсеше някакъв знак за благосклонност, Форсайт го наблюдаваше с лека ирония, обаче не посмя да я изрази открито; един-единствен път сложи ръка на старата чанта, която Морел влачеше навсякъде със себе си — неизменната му чанта, натъпкана с манифести и петиции — и каза:
	[* Безводен път (англ.) — Б.пр.]
	— Човек вече не знае към кого да се обърне с всичко това, а?
	Морел кимна.
	— Така е. Обаче ние имаме една много стара поговорка — народната мъдрост, нали знаеш, може пък и в Америка да съществува. Ние казваме: „Прави каквото можеш, а пък да става каквото ще…“.
	На следващия ден призори малката „бойна група“ от четирима души си пробиваше път през гората, за да осъществи онова, което трябваше да се превърне в най-сензационния подвиг на човека, защитаващ слоновете, и щеше да предизвика в цял свят нов шум около кампанията му.


>>	XXX.

	Форсайт щеше да каже по-късно, че трите дни и двете нощи преход, който трябвало да направят, за да пресекат масива Уле в район, където конете били неизползваеми, оставили у него почти толкова мъчителен спомен, колкото и прословутият „поход на смъртта“, който американските военнопленници били принудени да предприемат през войната в Корея по заповед на комунистическото командване при отстъплението от Сеул. Но веднага след арестуването си го припомни с удовлетворение и дори с известно самодоволство, нарастващо несъмнено от четене на вестниците, които пееха дитирамби за нападението им в Сионвил — долавяха се едва ли не сълзи на вълнение в тона, налучкан от журналистите при превъзнасянето героизма и безкористността на „тази шепа самотни мъже в дебрите на саваната, доказали, че и сред най-страшните сполетяващи ни трудности, ние все още сме способни да се грижим за останалите видове и за тяхната защита, че сме способни на благородство и алтруизъм“.
	— Но това не е попречило на написалия го тип — коментираше Форсайт — да си седи спокойно на задника и да остави на други грижата да вършат работата… И забележете още: той вижда доказателство за безкористност в обстоятелството, че хората се трепят да защитават природата, което недвусмислено доказва, че в съзнанието си този юнак прави достойна за подчертаване разлика между човешкия род и природата и все още не е успял да проумее, че защитаваш ли едното, защитаваш и другото — с една дума, не е разбрал нищо от делата на Морел. Но както и да е. Бил е достатъчно любезен да се отнесе с нас като с герои и съм му много задължен. Мога да ви уверя, че двата дни ускорен ход за малко да ме уморят — още повече че през последните две години бях погълнал зашеметяващо количество алкохол и май като средство за дезинтоксикация ми трябваше нещо подобно. Понякога имах усещането, че всички кръвни телца във вените ми въпиеха и си искаха обичайната дажба. Но устоях. Спомням си, че един път след петнайсетминутната почивка не можах да се изправя и Морел дойде при мен с манерка уиски в ръка — наистина мислеше за всичко. За мое собствено учудване — човек не познава себе си достатъчно — отказах. Оставих кръвните си телца да вият — привиждаха ми се, така да се каже, зиналите муцуни на милиони и милиони кръвни телца — и продължих да вървя под одобрителния поглед на Пер Квист, който ме наблюдаваше. Въпреки схванатото си коляно, старият вол не показваше каквито и да било видими признаци на умора; съзирах го пред себе си — огромен силует, неуморно напредващ през светлините и сенките, катерещ се и спускащ се през горските просеки, скалите и бамбука, през камъша и хълмовете, с едва ли не изумителна, несломима настойчивост — като безсмъртен, следван от Короторо, носещ автомата си през рамо с отпусната върху цевта китка и показващ ми от време на време възхитителните си ситни зъби в окуражаваща усмивка; подир тях вървеше Идрис, а синият му бурнус ту изникваше, ту изчезваше сред дърветата, и накрая Морел завършваше колоната — все така стиснал прословутата си чанта, пълна с манифести и възвания, превърнала се за мен в символ на безумието му…
	На мястото на срещата стигнали в пет часа сутринта и видели камиона. Идрис, без дума да продума, отново се гмурнал в гората. Тримата чернокожи младежи, седнали около огъня, скокнали на крака с автомати в ръка. Морел се отправил към тях.
	— Свинска работа — казал той. — Никой не знае какви сте, никой в нищо не ви подозира, вие обаче държите да биете на очи. Я прибирайте тия ютии.
	Тримата младежи търсели някого с поглед и накрая единият произнесъл името на Вайтари. Морел им обяснил, че техният главатар бил принуден да замине за Судан по-рано от предвиденото и му бил поверил командването на експедицията: изглеждали ужасно разочаровани. У тях се долавяла безгранична преданост към Вайтари и желание да блеснат, а може би да умрат редом с него. Отсъствието му ги правело неспокойни, по-неуверени в себе си и объркани. Единият от тях се казвал Маджумба — бил уле с могъщи плещи; криел нервността си под неизменно намусено изражение; дори гласът му, предаващ на френски — който владеел прекрасно във всичките му нюанси — забързания, стремителен и гърлен ритъм на родния му говор, сякаш не познавал друг тон, освен сприхавия. Вторият, Ингеле, имал нежно и изтънчено лице, чиято мечтателна красота и свенливост отразявали душевна деликатност и чувства, които сблъсъците с действителността са тласнали към някакво тайно въжделение; политиката не го привличала, обезпокоявал се веднага, щом приятелите му прехвърлели разискванията си на такава основа и изглеждал толкова свързан с тях, колкото романтичната гръцка младеж, тръгнала на времето да мре редом с Ипсиланти; а и нямало съмнение, че заради едва ли не женствената си грациозност се чувствал задължен да умножава доказателствата за своята мъжественост. Най-любезният, най-образованият, а може би по природа и най-смелият от тримата, той напълно се покорявал на другарите си и най-вече на Маджумба, когото следвал по-сляпо, отколкото самия Вайтари: бил го виждал само веднъж и го познавал предимно от пламенните им разкази. Излъчвал сиянието на чистотата, което понякога превръща младостта в един от редките моменти на човешко върховенство, и точно към Ингеле Морел спонтанно изпитал най-голямо уважение, навярно и защото доловил у него същите стремления, въодушевявали на времето някои от другарите му в концентрационния лагер. Третият, Ндоло, син на един от най-преуспяващите търговци в Сионвил, чийто камион без знанието на собственика му служел на експедицията, бил интелектуалецът на групата: изразителното му, подвижно лице си налагало израз на безразличие и хладнокръвие, тъй като безспорно бил наясно с упрека за свръхемоционалност, отправян към расата му: бил от типа зубрачи, решили да преминат към действие и да приложат теориите си на практика; казал на Морел, че той и другарите му са получили част от образованието си във Франция, „защото били деца на привилегировани родители“. След няколко минути разговор с тях Морел изглеждал обезсърчен, загрижен и отговаряйки на гримаса на Форсайт, прошепнал:
	— Да, а нямат и двайсет…
	После се качил до Ндоло, който бил на волана. През целия път студентът не спирал да му отправя запитвания със словоохотливост, която не предполагала отговор и прикривала липсата на увереност у юношата, опитващ да се държи с четирийсетгодишния мъж като равен с равен. В думите му се долавяла и нотка на неприязън и раздразнение, предизвикана без всякакво съмнение от отсъствието на Вайтари и от притеснението пред човека, когото смятал за смахнат и чиито цели му изглеждали необикновено наивни и без всякаква връзка с неговите собствени. Не спирал да го твърди, вперил очи в тесния път сред нескончаемите стени от дървета, и от време на време пускал волана, за да намести на носа си очилата, от които нямал никаква нужда: за него слоновете били само пропагандно средство от първостепенно значение, образ на африканското могъщество в действие, което занапред не можело да бъде спряно. Те били отлично оръжие за политическа борба, повод за гневен вик на африканските народи срещу експлоатацията на природните им богатства от чуждестранния капитализъм. Те не били забравили, че колониализмът се е внедрил в Африка, за да се възползва от слоновата кост, и щял да се обърне към още по-изгодни форми на грабеж. Лично на него слоновете му били безразлични. Били по-скоро някакъв анахронизъм, пранги на крака на съвременна, индустриализирана и електрифицирана Африка — отживелица от племенната тъма. И дума не можело да става континентът да се превърне в екологичен резерват. Извърнал се към Морел, който мълчал и спокойно гледал пред себе си. Ндоло наместил очилата на носа си и едва не хлътнал в изровен коловоз. Храстите стържели по камиона; един леопард пресякъл бавно пътя, без да извърне глава. Понякога от клоните пред тях падали павиани и се разбягвали — мъжките криели задниците си, крещели заплашително, а женските събирали малките, които се вкопчвали в козината им, и цялото стадо изчезвало с писъци сред дърветата.
	— Вече не искаме това — заявил Ндоло и кимнал с глава към животните — вече не искаме да бъдем зоологическата градина на света, вместо лъвове и слонове искаме заводи и трактори. За да постигнем тази цел, първо трябва да приключим с колониализма, който харесва този екзотичен застой, а основната му изгода е, че си набавя суровини и евтина работна ръка. Трябва на всяка цена да се отървем от него, а после да се заемем със същата енергия и със същата суровост да приобщим масите: да смажем племенното минало, да помогнем с всички средства на новите политически идеи да проникнат в размътените от примитивните обичаи мозъци. Ще бъде необходим известен период на диктатура, защото масите не са готови да поемат управлението; старанията на Ататюрк в Турция и на Сталин в Русия бяха исторически оправдани…
	Морел го слушал спокойно: отдавна нямал илюзии какво очаква Африка. Без съмнение трябвало да се мине и през младостта и нервността на този юноша, самотен и твърде неуверен в себе си, който се опитвал да покаже на какво е способен. Пламенните му слова били нещо като песен, която си пееш в тъмното, за да си придаваш смелост. „Жалко — помислил си Морел — че хлапе на неговите години е така невзискателно. Когато си млад, трябва да мислиш възвишено, да си по-благороден, по-непримирим, да не приемаш компромисите, да не приемаш ограниченията… Иди обяснявай обаче на тези тесногръди младежи, че трябва не само да се върви напред, но и да се обремениш със слоновете, да си окачиш и такъв топуз на крака — ще те вземат за луд, какъвто впрочем си. Ще вдигнат рамене и ще те нарекат идеалист — понятие още по-старомодно, списващо, допотопно, отживяло и анахронично и от слоновете. Те не разбират. Може би защото все още не познават лагерите за принудителен труд — този апотеоз на утилитаризма и на чистия приход в движението напред. Затова не могат да си представят доколко защитата на определен простор за човечността, достатъчно обширен и великодушен, за да вмести дори дебелокожите гиганти, е единствената възможна кауза, достойна за всяка цивилизация, каквито и да са системите, доктрините или идеологиите, на които тя се опира. Прекарали са няколко години в Латинския квартал, но им остава да получат и друго образование, което не дават нито училищата, нито гимназиите, нито университетите — остава им да получат образование по човечност. Някой ден, когато ще имам малко отдих, ще се постарая да им го обясня, но за момента ще се задоволя да се възползвам от камиона им. Предстоящата конференция за опазването на африканската фауна ще се състои след седмица в Букаву; обикновено нейните решения не намират никакъв отзвук във вестниците. Но сега ще се погрижа да стане иначе…“
	Въздъхнал със задоволство, заровил пръсти в кесията с тютюн и се заел да свива цигара. Камионът внезапно се заковал при рязко натискане на спирачката, което отхвърлило Морел към предното стъкло. Изплашено се разлетяло ято червени яребици, бързо притичал бодливец, после дърветата се затресли, наклонили се сред оглушителен шум и от гората бавно излезли двайсетина слона и задръстили пътя пред тях. Намирали се в периферията на националния парк Биунди и животните сигурно се чувствали в безопасност, а може би сушата ги правела безразлични към всичко, несвързано с най-важната им грижа — така или иначе, изобщо не обръщали внимание на камиона. Само някакво слонче се извърнало към тях, готово да си поиграе, но майка му незабавно му напомнила да спазва реда. Гигантите повървели по пътя, после свили вдясно, а след тях склонът останал осеян с начупени клони, а пътят — препречен с наклонени и съборени дървета. Ндоло махнал безпомощно.
	— Как искате да изградим модерна страна с всичко това? — възкликнал той.
	Обърнал се към Морел. Но французинът, зает при спирането на камиона да тъпче тютюна с пръсти, сега стоял, без да помръдва, със залепнала на долната устна цигарена хартийка, а кафявите му очи се смеели с израз на такова удоволствие, че студентът махнал раздразнено и млъкнал: този нещастник наистина не се бил съвзел след годините на плен — Вайтари имал основание да се стреми да се възползва от манията му, но не си струваше да се говори за сериозни неща с него.


	Седнал пред сгъваемата маса, където сред хартиите беше поставил и компютъра си, главният военен лекар Чекалди разсеяно даваше ухо на отец Фарг, който го заливаше с потоци възмущение, трупано седмици на напразно кръстосване из Уле в издирване на Морел без друг слушател, освен коня си Бютор. Военният лекар видя с известен уплах как това буре връхлита отгоре му откъм склона на хълма и се примири, че ще му посвети краткия миг почивка между две операции. Францисканецът с бляскаща на светлината тонзура — което впрочем бе само от пот — се дереше срещу този „неверник“, този „осквернител“ и „същинска свиня“, когото преследвал без отдих, за да се опита да го върне към здравия разум. Чернокожи селяни с бели дрехи седяха на земята пред хирургическия пункт и чакаха реда си с търпение, породено или от надежда, или от примирение. Епидемията от онхоцеркоза изживяваше във Френска Екваториална Африка една от големите си битки с хората. Арменските хеликоптери, прехвърлени в Орес, непрекъснато пръскаха блатата и реките, убежище на мухата симюли — разпространител на епидемията, но злото беше успяло вече да прогони от дома им цели племена: деветдесет хектара обработваеми земи бяха изоставени, а в някои села половината от хората бяха ослепели. Чекалди оперираше кисти на практика без почивка — от началото на кампанията му се събираха средно по три часа сън на нощ. При тези условия почти не му се проявяваше интерес към Морел и неговите слонове, а още по-малко — към бившия депутат от Уле и тъй наречения му „легион за африканска независимост“, за който също доста се говореше. Фарг обаче беше стар поборник срещу злото във всичките му прояви и лекарят го слушаше с цялото внимание, на което все още беше способен.
	— Дюпарк твърди, че манията му се появила в концентрационния лагер, при нацистите. Изглежда това е бил начинът им да се преборят с тамошната клаустрофобия и бодливата тел: представяли си огромни стада слонове, препускащи през свободните простори на Африка… На него още не му е минало.
	Чекалди наблюдаваше дългата върволица от селяни, която се нижеше през селото. Опитваше се да пресметне броя на безнадеждните случаи: на онези, на които се налагаше да ги водят или да държат бастун в ръка… Запита се защо слепците гледат все към небето. Но от една седмица броят на неизлечимите беше понамалял.
	— Възможно е — отвърна той разсеяно. — Всъщност може би е развил онова, което на медицински жаргон ние наричаме „фиксация“…
	— Е, и? — ревна Фарг. — Смятате ли, че само той мечтае за някаква страхотна свобода? Всички сме като него! Нека само да се държи като всички останали, да потърпи малко, и това ще му се случи, само да почака. Всички страдаме от клаустрофобия и ни е дошло до гуша от килията… от скелета!
	Той силно се тупна в гърдите.
	— Всички сме в калабалъка, не е само той! Няма един истински християнин тук долу, който да не мечтае за освобождение. Но дотогава потрай, гълъбче! Нареди се на опашка като другарчетата си, вдигни очи към Онзи, който е създал душата и нейния зандан и е затворил едното в другото! А?
	— Очевидно, очевидно — изрече Чекалди много любезно.
	Изправи се.
	— Извинете ме, но цяло село ми лежи на ръцете…
	Надигна се и Фарг, видимо удовлетворен от огромното си теологично усилие.
	— Хайде — каза той — дойдох да ви помогна.


	Джони Форсайт седеше в камиона между Ингеле и Короторо, който хъркаше на рамото му, и слушаше дългата, злъчна реч на Маджумба за проблема с чернокожите в Съединените щати. Студентът владееше данните с впечатляваща прецизност и непрестанно цитираше статистики и точни факти. Линчуването, сегрегацията, икономическото положение на чернокожите от Юга и в големите градове — младежът възмутено излагаше всичко това, докато камионът се движеше по тесния път през горите на Уле, и всеки момент щеше да потърси отговорност лично от него. От устата на младия негър Форсайт чуваше почти дума по дума упреците срещу расизма в Америка, които комунистическите власти на Китай го бяха принудили да прочете по радиото през пленничеството му по време на войната в Корея.
	— Да — отвърна той. — Зная, наясно съм — има много верни неща. Дори преди време съм се изказвал по този въпрос… Доста шум се вдигна…
	Опита се да прогони спомена с изблик на невесел смях. Любезният Ингеле, изглежда, се поуспокои от помирителния му тон. Форсайт не разбираше какво прави сред тях този срамежлив младеж с грациозна походка, дълги мигли и лице, чиито изящни черти притежаваха благородство, което може би не беше нищо друго, освен красота. Не беше женствен, но като много други младежи на неговата възраст, чиято мъжественост не изключваше нежността, навярно често бе чувал оскърбителни подмятания и може би това бе причината да се намира тук, да участва в една налудничава авантюра, която беше предизвикателство към всички шансове за успех, редом с двамата отявлени националисти: вероятно в неговия избор идеите играеха много по-малка роля от пламенното желание на всеки юноша да прояви смелостта си, дори с цената на живота си.
	— Така или иначе, вие сте забележително добре осведомен — отбеляза Форсайт. — Несъмнено сте получили образованието си във Франция?
	— Всъщност получих добра политическа подготовка в Париж — каза Маджумба. — Тук ме възпитаваха монасите, но от тях нищо не се научава… Те са изкопаеми, останки от отминали епохи…
	Млъкна и крадешком изгледа Пер Квист с известно притеснение, после сведе очи към малката Библия, която датчанинът държеше. Но старият авантюрист не го беше чул. Дремеше с Библията на коленете. Вече от доста време спеше не повече от един-два часа на нощ и по този белег той разпознаваше старостта, чието влияние не усещаше по никакъв друг начин — нито с волята, нито със сърцето си; все по-често му се случваше да изпада в това полубудно състояние — някъде между настоящето и далечното минало. Тези мигове бяха населени почти изцяло със спомени, пейзажи, животни, гори, пространства и защитени територии; понякога и с лица на отдавна изчезнали хора — злобни, саркастични или глуповати лица, изниквали на пътя му, от които не бе останало нищо. Очите му оставаха полуотворени, клепачите — напълно неподвижни, но при все това му се привиждаше как бледо слънце се издига над стадата северни елени в Лапония, сред тайгата на Далечния север, където студът е сиво-синкав на цвят. После видението се сменяше: изплашените момчешки физиономии, чевръсто пръснали се далеч от дървото, когато за първи път, на деветгодишна възраст, с тояга в ръка беше дал знак за опакия характер, с който щеше да се прочуе, защитавайки едно гнездо от невръстните разбойници. После — горите на Финландия, пожертвани малко по малко заради хартиената каша, в полза на които се бе застъпил най-напред пред царските чиновници; тъй като упреците му бяха останали без резултат, той бе сформирал с няколко студенти същински летящ отряд за защита, който нападаше лагерите на дърварите. Естествено заговори се, че целите му са политически и горите са само предлог да се опита да изтръгне Финландия от ръцете на царя… в края на краищата той всъщност се бореше и за независимостта на Финландия — двете неща вървяха заедно. Не, никога не бе правил компромиси със задачата си на естественик и пазител на видовете, единствената титла, която не го отвращаваше, а тя му бе струвала толкова много удари, рани, врагове, обиди, подигравки, изгнание и дни в затвора, че в паметта си им беше загубил броя. Кампанията му срещу избиването на тюлените и китовете, срещу химическото замърсяване на почвата, озона и океаните през 1950 година се бе натъкнала на пълно безразличие. Облегнат на стената на камиона, с огромни мазолести ръце, сключени около Библията, с редки сиви коси, залепнали на слепоочията му под приплъзващата се филцова шапка, с карабина в краката, с клепачи, застинали над двете цепнатини избледняла от възрастта синя светлина, той виждаше отново Северно море със спасените китове, гримасата на мечето коала, заспало вкопчено в ръката му като в клон, и лицето на Фритьоф Нансен, който не само бе велик полярен изследовател, но и човек, обладан от най-дълбока любов към всички живи корени, които една всемогъща сила беше насадила в земята, а някои от тях бяха потънали завинаги в човешките сърца; и той, като Морел, бе защитавал онзи простор на човечност, който цял живот си беше оспорвал с правителствата, политическите системи и тоталитарните режими; бе дошъл да го види в затвора и тъжно му бе казал: „Стари приятелю Пер, твърдят, че си мизантроп, но си по-млад от мен и ще живееш още доста, и някой ден ще се вдигнеш в защита на друг вид, все по-застрашен — на нашия…“. Нансен, посветил последните години от живота си на тази задача, поради което въведоха първия паспорт за безотечественици, и принудил всички страни по света да признаят статута му на привилегирован, Нансен беше прозрял правилно: бе настъпило времето, когато Пер Квист трябваше да призове целия си опак характер на борба с лагерите на смъртта и лагерите за принудителен труд, срещу водородната бомба и подмолната заплаха, вече предсказуема, от постепенното натрупване на атомни отпадъци на земята, във въздуха и на морското дъно; принуден бе да крещи и манифестира срещу престъпното равнодушие и пагубното самодоволство на конгреса на физиците в Женева, готови да платят за „прогреса“ с няколко милиона нови ракови заболявания — битка, водена със същата страст, която някога бе вложил за защита на птиците. Лицето на приятеля му пастора Кай Мунк, разстрелян от нацистите, защото бе защитавал пред враговете му един от най-жилавите корени, които небето някога е пускало в човешките сърца, наричан от тях свобода — проявяващ се у тях като докосване на божията ръка; група индианци от Уайоминг в края на века, които все още можеха да бъдат спасени, но бяха предпочели да ги оставят в резерватите им на алкохола, сифилиса и туберкулозата: коралови бариери край бреговете на Австралия, където беше отишъл, за да си оплакне очите и да си възвърне храбростта, тъй като човекът все още не бе успял да застраши тези две хиляди километра корали, пълни с удивителен живот, съвсем близък до началната епоха: борба с ерозията, унищожените от интензивна обработка земи… Пер Квист: експулсиран оттук, нежелан там, изхвърлен от този институт, от онази академия, после поканен да се върне на работа десет години по-късно, когато фактите показваха, че е имал право — прекалено късно, сякаш официалното признание можеше да изкупи извършеното престъпление — в момента единствено напредналата му възраст и неговата ексцентричност му носеха някаква снизходителна и благосклонна популярност… пустият му твърдоглавец Пер Квист, тази дебела глава още караше хората да говорят за него. Колко битки, колко усилия, а все трябваше да действаш, да закриляш: всички тези живи корени, тези чудни разклонения с тяхното разнообразие и жилавост трябваше да бъдат защитавани неуморно и неизменно… Световната организация за защита на флората и фауната вече не искаше и да чуе за него, наложи му се да напусне управителния комитет, където не одобряваха „методите“ му: порицаваха не само крайните му мерки на природозащитник, но и честата му намеса в политическите борби… Прави бяха. Корените бяха така многобройни и безкрайни в разнообразието и красотата си, а няколко от тях така дълбоко бяха проникнали в човешката душа — едно въжделение, непрестанно и мъчително насочено нависоко и напред, потребност от безкрай, жажда, предчувствие за другаде, нескончаемо очакване — всичко, което, сведено до размерите на човешките ръце, се превръща в потребност от достойнство. Свобода, равенство, братство, достойнство… Няма по-дълбоки и в същото време по-застрашени корени. Пер Квист никога не бе правил компромиси с мисията си на природозащитник и всички, опитали се да изтръгнат тези корени от земята, винаги се озоваваха на пътя му. И всичко едва сега започваше, а все пак беше толкова древно… „Изглежда в края на краищата лошотията пази — помисли си той. — Значи трябва да ми се намира за накрая…“ Усети на рамото си нечия ръка: Джони Форсайт.
	— Да?
	— Опитвам се да обясня на този младеж какво правим тук. Той не вярва в слоновете. Не вярва, че те наистина ни интересуват, че всъщност само те ни интересуват. Казва, че може би е вярно за Морел, понеже е луд, но че има наистина по-неотложни задачи, други неща за защитаване — като законните въжделения на народите например. Обясних му, че що се отнася до мен, аз съм дошъл сред слоновете само защото не знам къде да се завра. А ти?
	— О, аз ли? — изрече Пер Квист с провлечения си, строг глас, в който бе толкова трудно да заподозреш чувство за хумор. — Бях натоварен с мисия от Музея за естествена история в Копенхаген. Това е.
	Малко преди залез-слънце видяха един камион да се задава насреща им и Морел слезе да помогне на Ндоло за маневрата по тесния път. Не се страхуваше, че ще го разпознаят — публикуваните стари снимки от документите му за самоличност имаха съвсем слаба прилика със сегашното му лице. Шофьорът се оказа португалец, казваше се Санчили и се прибираше вкъщи. Рискувал да потегли по път, на който му бяха достатъчни два часа дъжд, за да стане непроходим, и то в момент, когато властите имаха готовност повсеместно да укрепят бентовете, защото жена му раждала в Нгеле, където имал склад със стоки. Било деветото му дете. Поговориха малко насред пътя — португалецът пушеше и се оплакваше от сделките си…
	— Износител съм на слонова кост — заразправя той. — Е, разбирате, че с пластмасите…
	Морел го огледа внимателно и се почеса по бузата. Подвоуми се само миг…
	— Ами добре — каза накрая. — Надявам се заради десетте ви деца, а и заради следващите, че по пътя няма да се натъкнете на Морел… Ще ви отреже топките.
	Силен смях разтърси дребничкия португалец.
	— Страхотна шегичка… Ще я разкажа на жена ми. Честно казано, и да го срещна, нищо няма да ми се случи… Помислете си, та аз съм най-големия търговец на слонова кост в района. Хайде де! А, ето визитната ми картичка, ако някога минете през Нгеле…
	— Няма да пропусна — отвърна Морел. — Обещавам. Казвате, че складът ви е там?
	— Да, точно на разклонението към пътя. Няма как да се объркате, написано е и името ми… Ще бъдете добре дошъл. Хайде, успех и може би доскоро.
	Морел го погледа как се отдалечава, после отново се качи в камиона.


>>	XXXI.

	Към десет вечерта прекосиха Сионвил, покараха край реката сред манговите дървета, после поеха по път, който следваха петнайсет километра, и накрая спряха на височината срещу имението на Шалю. Морел скочи на земята. Нощта присъстваше тук — едно тяло, един шумолящ живот, усещаше се потта му, близостта му; в гъсталака на градината хорът на насекомите пулсираше неистово и придаваше на тъмата туптящи хълбоци, ускорено дихание; сега, когато камионът замлъкна, Морел дочуваше това присъствие наоколо си — бяха далече от Сахел и неговата пустота. Нечия ръка докосна рамото му: Ндоло.
	— Идвам с вас…
	— И дума да не става. Оставаш на волана, както е според уговорката; ако нямаш достатъчно здрави нерви да издържиш чакането, да си мислил по-рано…
	Студентът се върна в камиона. Морел взе натъпканата си с книжа чанта и приближи решетката. Другите вече го чакаха. Само той не беше въоръжен. В градината бяха строени около половин дузина американски коли. Това не беше предвидено.
	— Да се заемем с гумите?
	— Не. Ако някой поиска да си тръгне, нека си върви… Намерят ли гумите си срязани, веднага ще се усъмнят. И после да му мислим.
	Приближавайки вилата на Шалю, собственик на вестник и един от най-крупните притежатели на мини в района, видяха светналите прозорци и чуха музика. Към терасата водеше двойно каменно стълбище, прозорците бяха отворени и се виждаха танцуващи двойки. Короторо се спря за миг.
	— Купон — заяви той с широка усмивка.
	Наложи се Морел да го потупа по рамото, за да го накара да се придвижи. Но му беше забавно да чуе как това момче, което никога не бе напускало крайните квартали и градските затвори на Африка, внезапно проговори на парижки жаргон. Истинско чудо на асимилацията. Оставиха Пер Квист и Ингеле в храстите пред вилата и поеха по алеята към печатницата на вестника, която се намираше в хангар в дъното на градината. Морел влезе пръв. Броят беше на клише и ротативката чакаше. На една маса в ъгъла двама негри по шорти играеха на дама. Третият, стар белокос печатар, се бе навел над текста.
	— Здравейте, момчета.
	Двамата играчи на дама вдигнаха глави. Лицата им останаха невъзмутими, но се усещаше, че това им струва усилие. Печатарят ги гледаше спокойно над очилата си.
	— Добър вечер — отвърна той.
	Другите двама стояха като вцепенени, единият — все още с ръка върху пионката, която се е канел да премести по дъската. Форсайт ги приближи дружелюбно.
	— Кой бие?
	Чу се шум от автомобил, спирачка и гласове… Маджумба се обърна към градината с вдигнат автомат.
	— Просто пристигат поканените, малкия — каза старикът. — Никога не идват тук…
	Морел ровеше в чантата си, без да бърза. Извади лист хартия и го сложи на масата.
	— Ще ни набереш това на първа страница…
	Печатарят остана за миг приведен над текста с молив в ръката. _„Световният комитет за защита на слоновете обявява: на неизпълнилите разпорежданията на Комитета ловци бяха наложени следните наказания — търговецът на слонове Хаас, ловците Лонжвией и Орнандо, хванати на местопрестъплението, получиха телесни наказания. Именията на ловците Саркис, Дюпарк, магазинът за слонова кост на Банержи и кожарският склад на Вагеман, превръщащ отрязаните ходила на слонове във вази, кошчета за хартия, кофички за шампанско и всевъзможни предмети за украса, бяха изгорени. Трафикантът на слонова кост Банержи получи и десет удара с тояга. Остава да бъде наказана госпожа Шалю, «шампионка» по лов на едър дивеч, с публично тупане по задника. Комитетът, за да разсее злонамерените слухове, припомня, че в характера му няма абсолютно нищо политическо и че политическите въпроси и идеологическите, доктринерските, партийните, расовите, класовите и национални съображения са му напълно чужди. Той се стреми към чисто хуманитарна дейност. Обръща се единствено към чувството за достойнство на всекиго без предпочитания, без дискриминация и без друга грижа, освен разбирателство по опазването на природата. Поставил си е точна и ограничена задача — защитата на природата, на слоновете, като начало, и на всички животни, наричани в учебниците по цял свят «приятели на човека», и смята, че всички хора, каквито и да са, откъдето и да са, могат и трябва да постигнат съгласие по този въпрос. Достатъчно е само да се признае съществуването на един простор за човечност, който всички правителства, партии и нации, всички хора се задължават да зачитат, без оглед на спешността и значимостта на начинанията, въжделенията, творенията или битките си. Още щом в Букаву се събере поредната конференция за опазване на африканската флора и фауна, той смята за необходимо да привлече вниманието на световното обществено мнение върху работата на конференцията, работа, която много често протича сред всеобщо безразличие. Делегатите трябва да работят под зоркия поглед на световното обществено мнение. Комитетът тържествено обещава да прекрати дейността си, щом бъдат взети необходимите мерки. От името на Комитета подписал: Морел.“_
	Печатарят не изглеждаше учуден. Докато четеше, Морел го наблюдаваше с леко безпокойство.
	— Е? Какво мислиш? Съгласен ли си?
	— Добре казано.
	Морел усети задоволство.
	— Тогава започвай.
	Печатарят го гледаше сериозно.
	— Предлагам да го сложим в средата на страницата, в каре.
	— Както ще е най-добре.
	— В червено?
	— Давай в червено. Трябва да се набива на очи…
	Печатарят се захвана за работа. Двамата играчи на дама не бяха мръднали. Короторо се приближи до тях и засмян разбърка пионките с дулото на оръжието си. Те ужасено въртяха очи, адамовите им ябълки подскачаха конвулсивно, а телата им се потяха. Изведнъж Форсайт се разшава.
	— Няма ли нещо за пиене? — попита той.
	Старецът сложи молива си зад ухото.
	— Не, но ако искате, мога да ида да ви потърся бутилка бира в кухнята.
	— И да предупредиш шефа си ли? — процеди Маджумба. — За какви ни вземаш?
	Старецът не му обърна никакво внимание и се извърна към Морел. Той си свиваше цигара.
	— Давай — рече му спокойно.
	— Да не си луд? — извика Маджумба. — Ами ако имат телефон?
	— Имат телефон — отвърна печатарят.
	— Хайде — повтори Морел, без да вдига очи.
	Старецът тръгна, Форсайт, седнал на една табуретка и дъвчещ стъблото на някакво цвете, насмешливо тръсна глава.
	— Много красиво — каза той. — Става ти добре, като видиш някой до такава степен да вярва в човешката природа… Въпреки това има моменти, когато не те разбирам.
	— Няма значение — отвърна Морел с лек хумор.
	Времето минаваше бавно. Лицето на Маджумба беше решително, враждебно. Неподвижен, притиснал автомата с лакът, изглеждаше едновременно изпълнен с презрение и предизвикателство. Така и не бе схванал докрай мотивите, подтикнали Вайтари да окаже подкрепа на този луд, който си стоеше тук с чантата си, натъпкана с „хуманитарни“ възвания и манифести, свиваше си цигара с такова спокойствие, сякаш присъстваше на профсъюзно събрание в парижки работнически квартал, но както винаги Маджумба се подчини без колебание на своя командир и сега несъмнено щеше да си плати за предаността. Дългото обяснение на Ндоло при пристигането на Юсеф със съобщението го бе убедило само наполовина. „Става дума да извлечем полза от безредиците, каквито и да са те — словоохотливо обясняваше Ндоло. — Дори от пиянска свада или от мъж, пребиващ жена си — от всяка пукнатина. Трябва да казват, че зад това стои Партията. Така основата й ще се разшири. Смятат ви за много силни и по такъв начин ще укрепнете. Тази история с Морел е изключителна възможност. Не можем да го подминем. Страната е твърде спокойна, твърде улегнала. На племената не им пука за независимостта, не знаят какво означава това, самата дума не съществува в нашия говор. Не можеш да разбунтуваш маси, които не са нищо повече от примитивно население, трябва през главата им да се обърнем към онези, които са способни да ни разберат, към външния свят, към общественото мнение в развитите страни. Трябва да им се покажем, да дадем знак на аналогичните движения по света, да докажем, че съществуваме, че сме готови да направим още повече, ако ни помогнат, да дадем основание за нас да се заговори по радиото в Кайро, в Будапеща, да дадем на приятелите си отвън възможност за протест срещу потисничеството. Борецът от низините не съществува, масите все още не притежават каквато и да било политическа организираност, те няма да ни последват — от петдесет образовани уле четирийсет работят за администрацията. Защо? Защото образованието им е причина да се чувстват по-близки до французите, отколкото до племето, изостанало далеч зад тях. Трябва да опитаме да направим спойката. Като начало да докажем, че у уле национализмът съществува. Какъвто и да е пламналият пожар, той трябва да се подклажда. Ето защо е необходимо да се присъединим към Морел и да се възползваме от любопитството, което той предизвиква. Повтарям ти, не можем да подминаваме такава възможност — Вайтари знае какво прави…“
	Беше се подчинил, но се надяваше поне на една сериозна и героична акция, а не на тази атмосфера на подготвяща се стачка. Искаше поне да се освободи от нервното напрежение, от нетърпението си, от потребността да убива и да бъде убит, да изкрещи много силно името си — та във вените му течеше кръвта на воините, господствали векове наред над този район от Африка. А вместо това — безкрайно очакване и този щастлив малоумник, който смяташе, че нищо не може да му се случи, и си въобразяваше, че е обграден от някаква всеобща симпатия. Старецът, слуга на заселниците, щеше естествено да ги предаде и… щяха да ги избият като плъхове. Държеше оръжието готово, решен да не се остави да го заловят жив… Чу стъпки по чакъла. Старият се връщаше с чиния сандвичи и две бутилки бира. Хвърли съкрушителен поглед на Маджумба и отново се залови за работа. В един ъгъл имаше пакет стари френски вестници и Морел любопитно се зае да преравя купчината. „От няколко седмици пресата на атлантическия блок залива читателите със сензационни разкази за онова, което тя нарича «необикновеното приключение на човека, отишъл да защитава слоновете в Африка». Най-големите заглавия са посветени на тази митична личност, чието съществуване, трябва да отбележим, е повече от съмнително… Всички средства са добри, за да се отклони общественото мнение от активната подготовка за атомна война…“ Но това бе стар брой. Потърси по-нов. „Съществуването на въоръжено движение за независимост на областта Уле вече не подлежи на съмнение… Трябва само да се видят сърцераздирателните опити на определена част от пресата да скрие истината зад димната завеса на някаква уж хуманитарна кампания за опазване на африканската фауна…“ И един още по-нов брой: „Слонът е и ще остане символ на африканския пролетариат в борбата с капиталистическата експлоатация“. Морел изглеждаше изключително доволен; докато четеше, от време на време кимаше одобрително. Щом попаднеше на статия, посветена на него, той внимателно измъкваше страницата, сгъваше я и я прибираше в чантата си. Прерови купа повторно, отдели няколко броя и ги подаде на Форсайт…
	— Прочети — каза той — още говорят за тебе…
	Форсайт направи отчаяна гримаса.
	— И оттук виждам…
	Всички потоци кал, изсипали се върху него след завръщането му от Корея и след неговото _dishonorable discharge_* от армията, бяха потекли отново… Опита да си придаде циничен вид и разгърна вестника. „Очаквах всичко друго, но не и това — щеше да каже по-късно на Шолшер по време на първия си разпит. — Нито следа от обиди, от хули, от изобличения… Напротив, май бях станал изключително популярен в Съединените щати. Като че ли целият свят внезапно бе изпитал гордост, че сред «благородните авантюристи», хванали гората, за да защитят африканските слонове, имаше и един американец. Хора, които не познавах, които изобщо не бях виждал, твърдяха, че никога не са се съмнявали в мен. Имаше интервю с баща ми, който казваше, че с гордост щял да ме притисне в обятията си, и още едно — с бившата ми годеница, която ме бе зарязала по време на корейската ми история: щяла да моли Бога да се върна бързо. Същинска малка курва, обожаваща публичността. Естествено, изобщо не беше трудно да разбереш кой стои зад това: Орнандо и неговите четирийсет милиона зрителска аудитория и читателите, които той ненавиждаше. Всяка вечер ми посвещаваше минута в предаването си, заявявайки покрай останалите благосклонности, че съм бил най-благородният американец след Линдберг с неговото прекосяване на Северния Атлантик, и настояваше за преразглеждане на делото ми, което според твърденията му било _frame up_ — очевиден заговор. Както казват толкова сполучливо на френски: наистина да пукнеш от смях… Кълна ви се обаче, че изобщо не ми бе до смях. Бях болен. Отвратен или развълнуван, не зная точно… но бях болен. Същите хора, съвсем същите, които ме бяха заплюли — и това е слабо казано — щом се завърнах от Китай… Орнандо ги беше накарал да се извъртят като фурнаджийски лопати под натиска на вестниците и телевизията и сега те говореха за мен с трепетно вълнение в гласа — струваше ми се, че едва ли не ги чувах. Не зная дали ме разбирате, но ви се кълна, че никога не съм изпитвал повече любов и приятелство към слоновете от оня миг. Бях готов да подпиша договор, за да остана сред тях до края на дните си и да умра сред тях и за тях, ако се наложи.“
	[* Позорно уволнение (англ.). — Б.пр.]
	Морел ме погледна усмихнат:
	— Твоите акции май се покачват — каза той.
	— Да — отвърнах, опитвайки да се пошегувам — за да се спази традицията. Така е у нас. Възходи и падения…
	Към полунощ трите хиляди екземпляра на вестника бяха готови. На тръгване от хангара старият печатар се приближи към Морел и му подаде ръка:
	— Успех — пожела му той. — Съжалявам, че съм стар и не мога да ви помогна кой знае колко… Но ще разкажа на внуците си за вас… Много съм чел и разбрах за какво става дума.
	Пренесоха вестниците в камиона. Градината ехтеше от победоносната песен на щурците. Ндоло се беше сгърчил на волана и седеше вцепенен от ужас. Без една дума извърна лъсналото си лице към Морел и паниката му сякаш внезапно се долови и в звучния и отривист хор на насекомите.
	— Няма да се бавим — каза Морел. — Десет минути. Напомпай гумите. Нищо не рискуваш. Ние сме тук.
	— Пристигна една кола… Нищо не ме питаха, но…
	— Зная, зная. Хайде.
	Върнаха се в градината и пред вилата се присъединиха към Пер Квист и Ингеле. Чуха музиката и видяха двойките да се плъзгат зад отворения към терасата прозорец.
	— Спомням си първия си бал — каза сериозно Пер Квист.
	Изкачиха се по двойното каменно стълбище и влязоха едновременно. Дванайсетима мъже с бели смокинги и кофички с шампанско. Дребни сладки, фотьойли, тапицирани с кожи на зебри, леопарди, антилопи — кожи навсякъде и няколко прекрасни слонски бивници в ъглите — рога от куду, от окапи — все отбрани екземпляри. Женски писък, шум от счупена чаша, после тишина, сред която единствено „На хубавия син Дунав“ продължаваше да ниже нотите си, докато Маджумба не изби игличката с удар на приклада. Повече не се чуваше нищо, освен учестеното звънтене на чашите върху подноса в треперещите ръце с бели ръкавици на ужасения прислужник. Форсайт се приближи към него и мило преметна ръка през рамената му.
	— Ела, хубавецо… Ние двамата ще се занимаем с телефона.
	Ето как доктор Гамбие, един от поканените, щеше по-късно да опише сцената, без да скрива задоволството си със задна дата: „Морел стоеше малко пред другите с угаснал фас, залепнал за долната устна, с разкрачени крака, и ни оглеждаше внимателно един по един. Държеше претъпкана чанта и само той не бе въоръжен. До него стояха двама чернокожи младежи с пръст на спусъка, които ми се сториха особено опасни, третият, с провиснала и поокъсана филцова шапка, застана зад нас и нагъваше дребните сладки с шепи. Пер Квист, този луд старец, когото повечето от нас познаваха — дори съм го канил вкъщи — и накрая печално известният американски дезертьор. Продал се на комунистите в Корея, изгонен от армията на собствената му страна, установил се в Чад навярно без всякакви средства, първоначално получаваше заплата на инструктор от Кайро — или поне така се говореше — подобно на някои наши дезертьори от Легиона, които бягаха от корабите с плуване при влизане в Суецкия канал. Изглежда приемаше всичко на шега, на майтап, с доста симпатично лице, с шалче на врата, вързано на една страна, с кожено яке на голо, откриващо рижите му, космати гърди, и с огромни ръце на грубиян, държащи оръжието. Но преди всичко там беше Морел. Изобщо не приличаше на публикуваните снимки, но човек не можеше да се заблуди и чух нечии прелестни устни до мен да прошепват с придихание, сякаш просто издишваха въздух, но с известно сладострастие: «Това е Морел». Той обходи с поглед тапицираните с животински кожи фотьойли и покритите със слонски бивници стени и веселото пламъче в очите му отведнъж угасна. Изглеждаше гневен, дори опасен, стисна зъби, хвърли фаса на земята и го смачка. Та значи, стоеше пред нас, на над хиляда километра от хълмовете Уле, където се предполагаше, че се крие. Не шаввахме: до един си спомняхме какво бе сполетяло Хаас, Орнандо и неколцина други. Не бях от най-спокойните, но не можех да си забраня да наблюдавам Морел с огромно любопитство. От месеци говорехме само за него и все пак беше трудно да повярваме в съществуването му, твърде подобно на легенда: повечето от нас бяха убедени, че властите бяха измислили всичко от край до край — и него, и слоновете му, — за да отклонят вниманието от дейността, макар и напълно незначителна, на Вайтари, твърдейки, че той е отговорен за неотдавнашните безредици в Уле. Казвам «повечето от нас», но лично аз никога не съм се числил сред тях. Вярвам в чудесата на Африка, в нея винаги е било и все още е възможно всичко, нейните авантюристи никога няма да кажат своята последна дума, и съвсем не е задължително те да са онези, които я кръстосват надлъж и нашир заради злато, диаманти и уран. Винаги съм смятал, че Африка е способна на много повече… и ето че го правеше пред очите ми. Не забравяйте, че точно тогава за мнозина — след всички дрънканици на сензационната преса около него — Морел наистина се бе превърнал в народен герой. Вярваха в него. Вярваха в него и дори в слоновете му. Шалю, естествено, беше първият, който си възвърна самообладанието — нищо чудно за човек, за когото не може да се каже, че го губи лесно…
	— Какво искате да ни кажете с това? — провикна се той.
	Морел го изгледа доста дружелюбно.
	— Нямаме нищо против вас — заяви той. — Но трябва да си поговорим с госпожа Шалю. Комитетът за защита на природата не може да забрави, че тя държи женския «рекорд» в лова на слонове. Доколкото зная, стотина убити животни… — В гласа му прозвуча нотка на сдържана ярост. После полека отвори чантата си, извади лист хартия и прочете онзи невероятен документ, подобен на манифест, с който сте запознат и който на следващия ден щяхме да намерим отпечатан във вестника… Трябва да кажа, че ефектът беше съкрушителен. Когато стигна до пасажа: «Госпожа Шалю, „шампионка“ по лов на едър дивеч, да бъде публично напляскана по задника», се чуха «ох» и «ах» и всички погледи се насочиха към засегнатата. Тя бе много пребледняла. Познавате я: дребничка, енергична, твърде красива за четирийсетгодишна жена, въпреки малко мъжкаранските си жестове и глас — човек изобщо не можеше да си я представи, подложена на горепосоченото наказание. Обърна се към мъжа си:
	— Ще допуснеш ли да го направи? — извика тя. Доколкото знам, за пръв път в живота си го молеше за помощ и закрила…
	Шалю пристъпи крачка напред. Беше як, недодялан, въпреки белия си смокинг, бивш миньор от Севера, бивш златотърсач, който обичаше да повтаря с дълбоко убеждение: «Всичко съм постигнал сам». Сведе чело и снижи глас, извиращ от дълбините на оскърбеното му достойнство.
	— Ако го направиш, Морел — бавно рече той — ще те пипна, пък ако ще да ми струва всичко, което имам. Знам за кого работиш. Ясна ми е твоята песничка. Слоновете, казваш… Тъй като практически само европейците имат ловно оръжие и средства да получат разрешение, ти искаш да кажеш, че ние единствени експлоатираме и изчерпваме природните богатства на Африка. Тази песен я слушам, откакто съм тука, но истината е, че богатствата не се използват достатъчно, а без нас изобщо нямаше да ги използват и дори нямаше да знаем, че съществуват… Без нас нямаше да открият и едно-единствено находище и за двайсет години населението нямаше да се удвои. Когато пристигнах тук, имаше само сифилис, проказа и сънна болест: аз излекувах моите чернокожи, нахраних ги, облякох ги, дадох им работа, къщи и амбиции — желанието да бъдат като нас. Хора като мен бяха и все още са маята на Африка. Ти и твоите хора наричате това «безсрамна експлоатация на природните богатства на Африка». Аз го наричам изграждане на Африка за всички и най-напред за африканците. Понеже сме почти единствените, които притежават оръжие, получават разрешителни и се занимават със спортен лов, ти си сметнал за голяма хитрина да превърнеш лова на слонове в символ на «капиталистическа експлоатация на африканските богатства»… Да, чел съм всичко това в комунистическите ви вестници. Нямам нужда от обяснителна таблица. Разбрал съм го вече…
	— Мммм… — произнесе Морел.
	По доволното му изражение си личеше, че смята такова тълкование за съблазнително. По-късно щеше да каже на Пер Квист: «Беше страхотно. Не бях мислил за това. И го е открил съвсем сам тоя Шалю — ей така, съвсем естествено, като да се е оригнал. Така де, гузен негонен бяга. Но все пак е забавно колко твърдоглави могат да бъдат. Ако на някого му дойде до гуша от нищожните им историйки и се заеме с по-важни теми, с по-широки мащаби — това ги сащисва. Не могат да повярват. Зад това трябва да стои някаква шмекерия, да не й е съвсем чиста работата, някакъв калташки номер, за да им е по мярката. Не на тях тия, разбираш ли. Толкова са свикнали да миришат собствените си гнусотии, че ако някой изпита потребност да диша с пълни гърди, да се обърне най-сетне към нещо наистина значимо, голямо, което трябва да се спаси на всяка цена, това ги сащисва. Какви нещастници…». Говорел спокойно, с неподправена искреност и седял до огъня. Пер Квист едва не загубил търпение. Вече отварял уста, за да му каже, че нямало смисъл да хитрува, защото добре знаел какво всъщност защитава Морел, но срещнал изключително внимателния и малко ироничен поглед на своя командир и с хубава скандинавска ругатня, процедена през зъби, се търкулнал под мрежата против комари и му обърнал гръб.
	— Добре съм проумял смисъла на действия ти, нали? — ревял Шалю. — Добре. А сега се омитай оттук и чакай деня, в който ще се срещнем отново. Само внимавай и косъм да не падне от главата на жена ми…
	По лицето на Морел се появи израз на малко дебелашки хумор. Приличаше на човек, наслаждаващ се от сърце на някаква отлична шега.
	— Няма да падне и косъм от главата й — заяви той. — Но ще й дадем урок. За да спазим добрата традиция, ще изберем най-възрастния сред нас да го направи без всевъзможни недоразумения…
	Даде знак на датчанина. Пер Квист невъзмутимо се приближи към госпожа Шалю, която се разпищя:
	— Не ме докосвай!
	— С труд удържахме усмивките си — продължи да разказва доктор Гамбие — въпреки яростта на Шалю и виковете на жена му. Макар Пер Квист определено да я удряше вяло, бе невъзможно да се устои на сериозното изражение, с което изпълняваше задачата си. Тъй като е един от най-възрастните хора, които познавам, дори и нарочно да си придаваше такъв вид, прошарената му брада и суровото чело лишаваха сцената от всякаква скандалност и от гледката на дребничката Ан Шалю, ритаща под ръката на този патриарх, с дупе, навирено във въздуха, те напушваше луд смях. Дребничката Шалю, между нас казано, май прекаляваше. Кой каквото иска да мисли, но въпреки всичко от една жена, чиято най-голяма радост е да убива слонове, малко ви присвива под лъжичката. Има и други начини да се задоволяваш… или да си наваксваш. Като лекар изобщо не обичам да се впускам в този род психология, но тя май доста си го изкарваше на гигантските мъжкари за нещо или за някого… Накратко, не само аз съзнавах, че си е намерила майстора. А и сериозността, с която старият скандинавец изпълняваше задължението си, подсилваше впечатлението, че тя щеше да получи добър урок. Въпреки всичко, което се изговори по този въпрос, смятам, че Морел беше напълно искрен, а както знаете, истинските, старите ловци се стараят отдавна и с всички възможни средства да ограничат «загубите» и не крият отвращението си от сафаритата…“.
	Още щом наказателната група напуснала вилата, Шалю се появил на терасата с карабина в ръка, ясно изпъкващ на фона на светлината… Маджумба вече бил вдигнал автомата си, когато Морел избил приклада от рамото му.
	— Вие с кого сте, господин Морел? — развикал се юношата. — С нас или с тях?
	— Човек може да заеме и трета друга страна, малкия — отвърнал Морел. — Има и друг простор… Точно там съм аз. А ти се научи да си владееш нервите. Когато станеш командир, убивай, колкото си щеш — и свои, и чужди… Засега командирът тук съм аз.
	Скочили в камиона и Ндоло потеглил с пълна скорост.
	— По-бавно. Няма нужда да бързаме… Имаме добра преднина. Напомпа ли гумите?
	— Да.
	Хвърлили купчините вестници пред вратата на хотела, където момчетата щели да дойдат да ги вземат в пет часа сутринта на път за пазара. Пресекли гетото с колиби от ламарина, дъски и промазан картон, което се простирало на изток от Сионвил на километър покрай реката, когато в светлината на фаровете се очертал причудлив силует, изправен насред пътя с вдигнати ръце. Някакъв уле, над два метра висок, който се подпирал с бастун и носел черен костюм, колосана яка, колониален шлем и бели еспадрили. Зад него, сред прахоляка, който вятърът навявал към тях — две-три неподвижни фигури с къси панталони. Ндоло рязко спрял. Човекът се приближил.
	— Здравейте, другари — казал той. — Започнахме да се безпокоим. Остава ни съвсем малко време, за да ги разнесем, но бъдете сигурни, че ще успеем. Другари, позволете да ви поздравя. Добра идея. Свикнал съм с политическата борба и трябва да ви кажа, че идеята е добра. Дори на нашите неграмотни другари, които нямат марксистка подготовка, им стана ясно, когато им обяснихме какво означават слоновете. А колонистите, монополистите, империалистите, подпалвачите на войни и техните политически слуги също го разбраха, когато започнаха да срещат думата _комун_ — слон, изписана по стените на къщите. Доказателството, че са го разбрали, е, че тяхната полиция започна да я заличава. Партията ще ви подкрепя докрай. Добра политическа идея, другари, ние ще съумеем да се възползваме от нея.
	Рязко вдигнал юмрук.
	— _Комун_.
	— _Комун_ — дружелюбно повторил Морел с вдигнат юмрук.
	Короторо хвърлил последния пакет с вестници в краката на нескончаемия силует, който оставили там — прав, с вдигнат юмрук, опрян на бастуна си сред африканската нощ.
	Морел не изразил недоволство от недоразумението.
	Докато опазването на слоновете било просто хуманно хрумване, чисто и просто въпрос на човешко достойнство, на благородство, на сърцатост, на закрилян простор, каквито и да са трудностите в борбата, нямало да стигнат далече. Но щом се появяла заплаха да се превърне в политическа идея, тя ставала взривоопасна и властите щели да бъдат принудени да се отнесат сериозно към нея.
	Човек не можел да я остави да му убегне, да позволи други да му я отнемат, да се отърве с едно вдигане на рамене, да я остави да се обърне срещу него. Длъжен бил незабавно да я обезвреди. И най-добре било, разбира се, да я приеме като своя. Иначе казано, наистина да се заеме, и то активно, с опазване на африканската фауна, да постигне забрана на лова на слонове във всичките му разновидности и да обгради тези огромни и застрашени животни с цялата необходима закрила и приятелство. Морел бил убеден, че заинтересованите правителства щели най-накрая да разберат и да осъществят тази програма — само за това настоявал. И още веднъж — човек не бивало да стои над някои хитрости. Извадил кесията с тютюн и оризовите хартийки и въпреки тръскането на камиона и мрака, свил пипнешком цигара и я запалил.
	— Ти май си умираш от смях — подхвърлил Форсайт.
	Пламъчето на клечката изгаснало.


>>	XXXII.

	Зазоряваше и хълмовете на изток започваха да се приближават към тях, а на Сен-Дьони му се стори, че те цяла нощ ги бяха слушали и че сега се струпваха край тях, за да им задават въпроси. Виждаше също как от мрака изплува лицето на събеседника му — лице, по което отпечатъкът от безсънната нощ оставаше невидим, сякаш се смесваше със следите на възрастта.
	— Нощта вече отмина и ми се струва, че съм я прекарал по-скоро в спомени, отколкото в разкази. Казахте ми, че смятате тази сутрин да се върнете на вашите разкопки и очевидно така и няма да разбера какво дойдохте да търсите сред тези хълмове. За случая не бих могъл да ви съобщя нищо, което да не сте научили вече през четирийсетте години разкопки в тинята и търсене на останки от онова, което са представлявали човешките същества преди един милион години: и най-примитивните им оръжия вече говорят за смелостта им и за борбата им в зората на предисторията да превъзмогнат условията на съществуване. Смелостта — ето коя безспорно е последната дума, бунт срещу суровия закон, наложен ни изначално. Достатъчно е да се наведеш над сърцераздирателно парченце от някое каменно оръжие, дялано от първобитните хора, за да чуеш как от дълбините на отминалите геологични епохи избликва като героична песен епопеята, към която Морел и сподвижниците му само добавят още една нота, нов акцент. А може би всичко това е само предлог да ме видите и вие просто имате нужда от компания. Вярно е, отче, че в това отношение при вас навярно цари излишък и през ум не ви минава да избягате сред слоновете. И все пак, ако сте изминали над петстотин километра, само защото искате да си поговорите с някого за онзи случай, за Морел и за онова момиче, германката, която така добре го беше разбрала, то е може би защото внезапно сте усетили — и то особено мъчително — че се нуждаем от закрила и че резултатът от всички молитви за помощ още от първите магически ритуали в пещерите до ден-днешен, от всички горещи молби, изобщо не е задоволителен. И може би не сте прекалено враждебно настроен към онези, които така храбро се опитаха да вземат в ръце съдбата на живите същества и да направят възможно най-доброто. Ето какво със сигурност е обяснението за Морел. На неговата смелост, на неговата упоритост, на отказа му да се спогоди. А и за момичето, което под руините на Берлин бе разбрало, че отсега нататък природата не може повече да мине без закрила, и инстинктивно го беше последвало, водено сякаш от обикновен рефлекс за самозащита. Откак правителството ми повери наблюдението на хълмовете и на последните големи стада в Африка, те ми правят компания и имам чувството, че и аз съм се присъединил към Морел. Много се говори, че Морел вече го няма, че е бил убит по политически причини от свой сподвижник. Изобщо не вярвам. Няма доказателства нито за едното, нито за другото и лично аз смятам, че той все така е тук, сред хълмовете. Имаше много приятели и лека-полека около него се спусна нещо като завеса от закрилници съучастници — трудно е да си го представиш победен. За мен той неизменно е тук, готов да подеме наново кампанията си за защита на животните, накратко — все още не е казал последната си дума. Често идва да ме търси в самотата ми, със смехотворната си чанта, набъбнала от надежди, напечатани на машина, и иронично ми подхвърля с парижкия си изговор, толкова ненадеен по тези хълмове: „Кучетата наистина вече не са достатъчни. Хората се чувстват странно самотни, имат потребност от друга компания: трябва им нещо по-голямо, по-яко, което действително да устои. Не, кучетата не са достатъчни, потребни са поне слонове“. А Шолшер — такъв, какъвто преминаваше под любопитните погледи на хората от пазара — елегантна и мъжествена фигура, с белия си серуал, с бастунчето, с небесносиньото кепе и лице, чиято ведрост недвусмислено говори за покоя в сърцето на човека, получил най-после цялата обич, към която се е стремял. Постъпил е в трапистки манастир в Шовини и в „Чадиен“ се даваха какви ли не обяснения за решението му, с изключение на най-очевидното. Вероятно непосредственият му допир с исляма през годините, прекарани в граничните райони, бе изиграл роля в този внезапен изблик на вяра. Струва ми се, че решението му бавно бе съзрявало от досега с пустинята и обитателите й — от съприкосновението с африканската земя. Тази земя по-бързо от всяка друга приютява повторно в пазвата си откършените клони, стремежите и хората. Тази земя е превъзходно място за преминаване, за временен бивак, за отбиване и в нея дори току-що построените села сякаш са готови незабавно да изчезнат. Всеки от нас беше получил там своя урок по незначителност, а Шолшер несъмнено бе по-чувствителен от останалите. Да, понякога ми стига и най-нищожното — някоя по-ясна нощ, миг на особено мъчителна самота — за да видя всички около мен и да чуя гласовете им. Мина с вироглавия й вид, разтърсваща заинатено глава, каквато я видях на процеса, щом я попитаха дали не е отишла при Морел, защото е била влюбена в него, а тя повтаряше неуморно, за да се опита да ги убеди: „Отидох по своя воля. Исках да му помогна. И исках с него да има някой от Берлин…“. Всъщност, отче, за да разбереш действията им, не се изисква особена интелигентност: достатъчно е да си страдал. Тя не беше кой знае колко интелигентна и със сигурност не беше образована — при все това в лицето й имаше някаква загадъчност, понякога по него се проявяваше чувство за хумор, някаква отчаяна ирония, докато гледаше съдиите, седнала между двамата жандарми с кръстосани крака, и при случай разтърсваше русата си коса — но беше страдала достатъчно, за да разбере без двоумение за какво става дума. В началото съдиите се опитаха да й помогнат, дори й бяха протегнали ръка, най-вече след моите показания: свидетелствах, че е тръгнала с мое съгласие и че е занесла на Морел оръжия и боеприпаси, само за да спечели доверието му, но основната й цел е била да го накара да се откаже от безумното си начинание и да го убеди да се предаде на властите. Но тя с негодувание отблъсна подадената ръка. „Исках да направя нещо, за да му помогна да защити природата“ — само това успяха да измъкнат от нея и в крайна сметка това й струва шестте месеца затвор, които й лепнаха. До края отказваше да признае, че е била влюбена в него — гневно, сякаш се опитваха да й откраднат нещо, да омаловажат значението на постижението й — а свидетелските показания, като че ли недвусмислено доказващи нейните, ако употребим съдебния израз, „сексуални взаимоотношения“ с Морел, предизвикваха само вдигане на рамене и тя за кой ли път спокойно повтаряше твърдението си: „Да, исках да му помогна“. И Пер Квист с малката си Библия в ръка, препотвърждаващ пред съда намерението си да продължи борбата, докрай да не отстъпи от защитата на безбройното разнообразие от корени, които небето е пуснало в земята и в дълбината на човешките души и които прорастват в тях като предчувствия, въжделения, потребност от справедливост, достойнство, свобода и безбрежна любов. И дори Форсайт, проумял в края на краищата, че от човешкия род не бива да ти се повдига, а трябва само да го закриляш — четох във вестниците, че след като излязъл от затвора и се завърнал в Америка, го посрещнали триумфално, като герой, и оттогава водел в страната си страстна кампания за защита на природата. И Хабиб, откаран след процеса с камион с белезници на ръцете, но все същият добродушко с кирливата си фуражка на капитан далечно плаване, смигащ заинтригувано на един от жандармите — изключително снажно и хубаво момче — Хабиб, дето толкова се забавляваше по време на процеса, без да изпусне и дума от казаното, видимо очарован от усилията на всички тези клети мушици, силещи се да се измъкнат от едно положение, което толкова му допадаше, ми подхвърли на минаване през ободряващ смях: „Плаването ми още не е свършило!“. Имал е право: сполучил да избяга при прехвърлянето му в Дуала със съучастничеството на някакъв пазач, когото успял да прелъсти — разправят, че в момента усилено се занимавал с контрабанда на оръжие по Източното Средиземноморие, винаги готов да служи на „законните стремления на народите и на човешката душа като цяло“, както сам казваше. Нищо не попречи на симпатията ми към него — направо плуваше в свои води в цялата тази история! Да не забравим и за Орсини…
	Сен-Дьони млъкна за миг и се извърна към хълмовете, така близки, внимателни, подмладяващи се при проблясъка на всяка следваща зора. Вече бе достатъчно светло, за да вижда в ръката на йезуита броеницата, чиито черни зърна бавно се плъзгаха през пръстите му; замълча, за да не смути онова, което смяташе за утринна молитва, но йезуитът проследи погледа му и с усмивка го насърчи да продължи — отдавна бе занемарил по-незначителните ежедневни изисквания на сана си, но броеницата залъгваше пръстите му и му помагаше да пуши по-малко.
	— Но нека не забравяме Орсини — не би ни го простил. Целият му живот беше един безкраен протест срещу собствената му незначителност: безспорно точно това го подтикваше да убива толкова прекрасни животни измежду най-красивите и най-могъщите творения. Един ден на пияна глава един американски писател, редовно пристигащ в Африка да убие своята дажба слонове, лъвове и носорози, ми повери тайната си. Запитах го откъде идва тази негова потребност, а той беше пил достатъчно, за да бъде искрен: „Цял живот умирам от страх. Страх от живота, страх от смъртта, страх от болести, страх да не стана импотентен, страх от неизбежния физически упадък… Стане ли непоносимо, цялата ми тревога, целият ми страх се съсредоточава върху някой носорог, връхлетяващ насреща ми, върху някой лъв, внезапно изникнал пред мен от тревата, върху някой слон, който се обръща към мен. Най-сетне безпокойството ми се превръща в нещо осезаемо, нещо, което мога да убия. Стрелям и за известно време се разтоварвам, обзема ме пълен покой, простреляното животно е отнесло в смъртта си всичките ми натрупани ужаси — за няколко часа се отървавам от тях. След месец и половина то ми се отразява като същинско лечение и ефектът му трае няколко месеца…“. Сигурно същото е ставало и с Орсини, но най-вече е било бурен протест срещу незначителността и безсилието на човешката му същност, от нищожността на индивида Орсини. Трябваше да убие много слонове и лъвове, за да компенсира чувството си за малоценност. Така че да не забравяме Орсини, би било груба грешка. Усещам го на прага на този разказ като изпаднала в неволя душа, опитваща се да влезе, протестираща против липсата на внимание, опитваща се да вземе думата и да се чуе гласът й. И той беше от хората, които не обичат да се чувстват сами, но за да бъде подведен и под най-малкия общ човешки знаменател, той трябваше да му бъде по мярка, да не му е прекалено висок. Ето защо цял живот бе мразил всичко, което може да даде прекалено възвишена или прекалено благородна представа за човешкия род. Придирчивост като Мореловата го изкарваше от кожата му. Сякаш бе насочена лично към него. Че някой можел да изисква от хората да мислят достатъчно възвишено, да бъдат достатъчно великодушни, да мислят също толкова възвишено, да бъдат също толкова великодушни — ето кое бе нацелено право в познанието му за самия себе си, в собствената му посредственост. Смятам дори, че всички политически движения, насочени срещу правата на човешката личност, срещу възвишената представа за нашето достойнство, са породени от същото желание да се успокоят чрез самите себе си за всички, чувстващи се непълноценни пред една непосилна задача и от оскърбената си посредственост черпещи яростна омраза към онези дебели глави, за които враговете им твърдят — и то с каква ненавист — „че си правят илюзии“. Така или иначе, след нападението в Сионвил всички, видели Орсини на терасата на „Чадиен“, усещаха, че „няма да се остави така“, че ще противопостави някакво предизвикателство — очевидно такова впечатление се силеше да ни създаде той. Цялото му поведение се промени. Гласът му вече не се чуваше, не разменяше нито дума с никого, а седнеше ли някой на масата му, правеше се, че не го забелязва и оставаше така — с леко гърбавия си нос и белите си дрехи, с вирнатата глава — като статуя на оскърбената ограниченост. Никой вече не се осмеляваше да му зададе въпрос, да го потупа по рамото: всеки имаше чувството, че прекъсва някакъв култ, култа на мълчаливата омраза, на който той служеше. Какво ставаше в главата му, под безупречната му панамена шапка, узнахме по-късно, твърде късно — уви! — доста след като свика „особено поверително събрание в общ интерес“. Беше отправил тази малко загадъчна покана към най-големите ловци във Френска Екваториална Африка и неколцина от тях се появиха на срещата. Появиха се най-вече, понеже нямаха доверие на Орсини и за да не го оставят да действа от тяхно име, преди да разберат какво има да става. Събраха се в неговото бунгало, откъдето старателно бе заличен всякакъв намек за Африка — само превъзходни мебели от Европа и нито един трофей — не бил от ония, дето си украсявали стените с „гадини“. Приел гостите си мълчаливо, стиснал им крепко ръка и се взрял в очите им като на братя по оръжие, после отпратил прислужниците и залостил вратите — същинско събрание на конспиратори, ясно усетили всички. Там били братята Юет, при все че рядко идвали във Фор Лами и живеели с чернокожите си жени и деца в Северен Камерун; там бил Боне, който през войната от 1914–1918 година загубил едната си ръка, но създавал впечатление у всички с две ръце, че те са недъгавите — едър, червендалест мъж, с прошарени, съвсем късо подстригани коси, със златни зъби и един маншет в джоба; Годе, за когото ловът на едър дивеч представлявал само една глава от бурния му живот, започнал от „средите“ на улица „Фонтен“ по времето на братята Моро, та до прословутата „частна армия“ на Попски, която действала срещу Ромел в Либийската пустиня; Гоайе, единствен заедно с по-големия Юет помнещ времената на почти свободния професионален лов за слонова кост и продължаващ от време на време да приема туристи, въпреки отвращението, което му вдъхваха, понеже средствата му бяха твърде ограничени. Орсини ги обиколил и напълнил чашите им, после се обърнал, огледал ги и заговорил. При определени обстоятелства обикновените методи ставали недостатъчни, човек трябвало да умее и сам да раздава справедливост. Часът бил ударил, но не смятал да се разпростира по този въпрос. От шест месеца любителите на сафарита избягвали Френска Екваториална Африка. Не можел да ги вини: нямало да излагат на опасност живота си заради едното удоволствие да половуват. Световната преса позорно използвала действията на Морел, за да увеличава тиражите и тази кампания достигнала точката, при която ловът на едър дивеч бил поставен под въпрос и се смятал за срамен. Накратко, имало опасност занаятът им, един от най-красивите и най-благородните, да се окаже дискредитиран веднъж завинаги. И всичко това, защото политиците проявявали престъпно малодушие към Морел, само защото се бил сдушил с Вайтари и като него го издържала Арабската лига, превърнал убиването на слоновете в символ на така наречената „експлоатация“ на Африка от белите. На това трябвало веднъж завинаги да се сложи край и имало едно-единствено средство да го постигнат: да принудят Морел да изпълзи от бърлогата си. Ето какво им предлагал… Другите го слушали мълчаливо. Пръв заговорил Боне:
	— Не, драги, без мене.
	— На това му викам страхотна свинщина — избоботил Гоайе. — Ако пипна Морел, ще му строша главата. Но не разбирам защо слоновете да патят от тази история… Всъщност този тип има право — такава съсипия! Ще трябва да принудим туристите да се занимават с фотографски лов…
	Годе смучел пурата си и гледал Орсини с присмехулно присвити очи. Братята Юет стояли и тримата до камината и не проявявали никакви признаци на интерес. Орсини бил пребледнял.
	— Не можете да пипнете Морел другояче — заявил той с разтреперан от ожесточение глас. — Има само един начин да го изкараме от леговището му — да бъдат убити толкова слонове, че да е принуден да им се притече на помощ. Знам, че е в разрез със закона, но има непредвидени от закона ситуации, в които се налага сам да раздаваш справедливост…
	Годе извадил пурата от устата си.
	— С една дума, имаш предвид да му изпратим твоята визитна картичка?
	— Ако така ти харесва.
	— Чудноват начин да си напишеш името…
	Боне си тръгнал пръв, последвали го братята Юет, които цяла вечер не отворили уста. На свой ред се изправили Годе и Гоайе.
	— Ако не ви стиска, ще отида сам — подхвърлил Орсини. — От глоба ли ви е страх? Шалю с удоволствие ще я плати вместо вас.
	— Не си падам по калташките истории. Някога бях от онези среди, но дори и сред тях има закон срещу калташките истории… В скапания си живот съм убил сума ти животни и дори хора, ако добре си спомням… Паметта ми не я бива вече. Ако имаш сметки за уреждане с Морел, давай, виж му сметката, но не се опитвай да вкарваш и тайфата в играта… Но ако все пак искаш съвет, зарежи го. Ще ни направиш повече бели, отколкото добро… Скоро вече няма да се говори за Морел. Ще му мине. На хората бързо им минава…
	— Ще отида сам — повторил Орсини. — Не ме е шубе.


	Сен-Дьони се засмя горчиво.
	— Трябва да отбележа, че не го беше шубе. Десет дни по-късно новината за победния марш на Орсини през саваната достигна и до нас във Фор Лами и както става винаги в района ми, точно към мен се обърнаха с молба да прекратя подвизите му. Не беше трудно: той правеше всичко възможно да се знае къде е. Там-тамите съобщаваха вестта от село на село и любителите на месо му устройваха тържествено посрещане при всеки преход. Орсини се спускаше по долината на Ята, избивайки всички слонове, на които се натъкваше край водоизточниците, без разлика дали са мъжки, женски или малки — разчиташе мълвата за подвизите му да стигне до Морел. Всъщност се опитваше да си създаде име. Не избягваше резерватите, а от селата, през които минаваше, вземаше със себе си двама-трима добри стрелци: в целия край се говореше само за него. Беше се превърнал в народен герой, в разпределител на месо, в осигуряващ препитание, в добър и щедър покровител — за няколко дни определено земната му слава позатъмни славата на Морел. Срещналите го по време на победния му поход — като Родригес от Уаса — се бяха опитали да го вразумят и ми разказваха, че наистина не бил на себе си, едва ли не халюцинирал, с изпити страни, обрасли с мръсна брада, нощем не спял, усмивка на превъзходство не слизала от устните му; от селата, където танцували в негова чест до зори, тръгвал в първите часове на деня да преследва слоновете, подгонени от сушата към някое лесно за откриване място — сякаш между него и старите гиганти действително имало някакви лични сметки за уреждане. Четири дни след отпътуването на Орсини от Фор Лами, в седем сутринта — а очаквах да пристигна в последния му бивак едва след пладне, тъй като същата вечер най-после заваля дъжд, наваксващ закъснението си с безподобна необузданост — видях от сисонгото на пътя пред мен да се появява странна процесия. Първо забелязах познат силует — белия шлем и ръждивото расо на отец Фарг, зад него двама носачи с носилка и група чернокожи с парчета месо, набучени на клони и все още кървави, Фарг ми подаде ръка, без да каже нищо, и аз се приближих до носилката. Лицето, подаващо се изпод завивката, беше на Орсини, но ми потрябва един миг да го разпозная под брадата, погълнала го чак до изпъкналите скули, и долових нещо познато единствено по непоносимото страдание в очите му. Повдигнах завивката, но веднага я пуснах, Фарг ме попита имам ли морфин, но бях оставил медицинската чантичка в джипа на двайсет километра оттам.
	— Вярно, почти не му е останало тяло, за да страда — избоботи Фарг. — Подредили са го преди шестнайсет часа… Досега не съм срещал така вкопчен в живота човек.
	— Как е станало? — попитах по-скоро машинално, а не за да се осведомя: беглият поглед под завивката ми стигаше.
	— Слоновете минали през него — отвърна Фарг. — По думите на момчетата, те приближили на сто метра от едно стадо. На това място Орсини оставил двама стрелци, а самият той се придвижил малко по-напред, за да прегради пътя на още едно-две животни, щом се разбягат. Останалото го знам от него: навярно бълнуваше, защото от няколко часа бе в това състояние, когато го донесоха при мен — а аз го търсех от два дни — и не знаеше какво говори. Така или иначе, твърди, че като стигнал на една полянка, внезапно го обзело усещане за опасност, която го дебнела зад храстите, извърнал глава и видял Морел да стои на петдесетина метра от него. Кълне се, че бил именно Морел, сам, с карабина в ръцете и напълно неподвижен, като че ли открай време си е бил все там и тъкмо него е чакал. Орсини вдигнал оръжието си и стрелял. Не улучил — на разстояние от петдесет метра, забележете — само по себе си е странно от страна на един измежду най-добрите специалисти по лова на едър дивеч, което потвърждава мисълта ми, че е станал жертва на халюцинация, дължаща се на нервното изтощение и на манията му денем и нощем да мисли за Морел. Каза ми, че стрелял веднъж и пак, отново и отново, и нито веднъж не улучил. Та тогава слоновете, ужасени от гърмежите или, ако предпочитате да използвам израза, избърборен от този нещастник, „притекли се на помощ на Морел“, се втурнали към него и минали отгоре му. И ето резултата, не че не съм виждал и по-хубави…
	Приближих се към Орсини. В края на краищата трябваше да изготвя рапорт, а и във Фор Лами ожесточено спореха, опитвайки се да разберат дали Морел е жив, или е бил убит от свой сподвижник по политически подбуди, както твърдяха някои. Наведох се над ранения.
	— Орсини — запитах аз — сигурен ли сте, че сте видели точно Морел?
	Покритите с черни съсиреци устни леко помръднаха:
	— Напълно — прошепна той. — Но… — Едно „но“, което поставяше всичко под въпрос.
	— Опитайте се да отговорите.
	— Толкова мислих за него… Дори в сънищата си… Явяваше ми се непрекъснато…
	Показанията му не бяха убедителни. Внезапно усетих миризмата на суровото месо, което селяните носеха със себе си. Орсини извърна очи към отец Фарг, устните му потрепнаха да произнесат предсмъртните си думи — най-страшните, най-ужасните, най-плашещите:
	— Искам да живея! — промълвиха човешките останки. Дори отец Фарг изглеждаше разтърсен.
	— Свиня! — избоботи той със свито гърло. Затвори очите му. Толкова за Орсини. Но както вече ви казах, показанията му не ми изглеждат убедителни: Морел дотолкова беше обсебил мислите му, че е напълно възможно Орсини да е станал жертва на халюцинация. От друга страна, така и не възприех сериозно твърденията на онези, които вярваха, че нашият приятел е мъртъв, само защото от известно време не се говорело за него. Французинът бе обграден с потайно доброжелателство — нашите съвременници не можеха да не го разберат и да не му помогнат… Твърдеше се дори, че самият вие, отче, сте го крили известно време на вашите разкопки… но по усмивката ви виждам, че обвинението е напълно неоснователно и не сте дошли чак тук да научите новините, за да му ги отнесете… Заобиколен беше с реално съучастничество, като се започне с радиото, което пропускаше да предаде навреме съобщение, привличащо вниманието върху местонахождението му, и се стигне до моя колега и приятел Серизо, чийто жест, който тепърва ще се прочува, е напълно в състояние да подсили плъзналото в чужбина мнение, че френските чиновници в Африка не се подчиняват на получаваните заповеди, а водят, както се казва, „някаква тяхна“ политика. Според мен това бе един напълно френски жест, напълно понятен — Серизо не е искал да изпусне възможността да изкрещи най-после мнението си в мига, когато камионът на Морел прекосявал областния град след експедицията в Сионвил при известните ви обстоятелства…
	От Сионвил до Янго има шест часа път с камион при средна скорост четирийсет километра в час. Серизо, комендант на административния район, получи съобщение за „нападение на терористи“ над печатницата на вестника в Сионвил, призоваващо го да вземе „всички мерки“, каквито сметне за необходимо, за да арестува на всяка цена Морел и шестимата от неговата банда на връщане към пет часа сутринта. Разполагаше с време, колкото да се върне. Серизо беше закръглен, нервен, сприхав, преливащ от енергия и доброжелателност, който винаги държеше снагата си много изправена, несъмнено поради по-скоро скромния си ръст. Сгъна много грижливо и дори тържествено съобщението, което телеграфистът току-що му беше донесъл. Имаше чувството, че това е случай, какъвто чака отдавна, може би цял живот. Що се отнася до него, не бе толкова сигурен, че в оптимизма си Морел ще стигне дотам, та да мине през Янго — несъмнено бе зарязал камиона си на излизане от Сионвил — но пък бе и достатъчно доверчив да го стори и щяха да го посрещнат, както подобава. Серизо незабавно се засуети. Хукна да си облече униформата на лейтенант от запаса и едва сполучи да се напъха в нея, жертвайки половината от дихателния си капацитет. После мобилизира всичките си военни сили — трима на брой от обходния караул, плюс телеграфиста, след него осемте селяни, служили в армията, раздаде им пушки и ги строи край пътя. Самият той застана начело с накривено на ухото кепе. Беше прекарал предния ден в четене на вестниците и списанията, които получаваше от Франция два пъти месечно, и се намираше в подходящо състояние на духа да посрещне „човека, пожелал да промени вида“, както му се полага. Беше изключително развълнуван от вестта за реабилитацията на обесените политически дейци в страните на народната демокрация — сега ги обявяваха за невинни същите онези, които ги бяха обесили; развълнуван от разкритието, че Сталин е масов убиец параноик, направено от същите онези, които двайсет години го обявяваха за „гениален баща на народите“; развълнуван от смъртта на поредния японски рибар, жертва на замърсеното с живак море; от последните избивания на деца в името на свещеното право на народите на самоопределение; от расизма на бели, черни, жълти и червени и дори от съкрушителното увеличение на заболелите от рак в света — което поне доказваше, че не само човекът се отнасяше жестоко и неприязнено към природата. Отдавна чакаше възможност да каже и своята дума за всичко това. На два-три пъти провери хората си, строго оправи и най-дребните подробности от облеклото им и ги накара да направят маневра, за да изпита рефлексите им. Докато най-после не съзря в дъното на пътя сред огромните дървета камиона на онзи, който водеше толкова храбро борба за защита на природата, и кръглото му, дребно лице потръпна от вълнение. Обърна се към хората си.
	— За среща, мирно!
	Камионът ускори ход. От кабината се подаде автомат и се прицели в тях.
	— За почест!
	Камионът профуча с пълна скорост покрай дванайсетимата мъже, отдаващи чест, и дребничкия френски офицер, забутан сред гората, който козируваше, застинал в поза „мирно“. Морел ги изгледа одобрително без следа от учудване.
	— Хората са разбрали — каза спокойно той. — Винаги съм твърдял, че човек не бива да се отчайва.


	Сержантът телеграфист в Банги получи заповедта за пресрещане по същото време като колегата си в Янго. Погледа я един миг безизразно, с молив в ръка. Беше негър от Убанги, който имаше десет години служба и много бе разсъждавал по въпроса. Пътят минаваше под прозореца на поста. Остана дълго пред листа хартия, като от време на време хвърляше поглед на пътя. Сигурно чака така близо два часа. Когато камионът на Морел премина, той се наведе над апарата: „Моля да повторите последното си съобщение. Повреда в приемника“. Преписа съобщението още веднъж, потвърди приемането и отнесе телеграмата на коменданта.


	Караха непрекъснато, спираха само да налеят бензин и масло от бидоните, които носеха. През целия път, при всеки престой, тримата младежи се съвещаваха тихо, като понякога хвърляха на Морел възмутени погледи. Маджумба изглеждаше най-враждебно настроен. Упражняваше върху другите едва ли не физическо влияние; не беше така интелигентен като Ндоло, а без съмнение и като Ингеле — прекалено чувствителен, за да се наложи — но от него се излъчваше свирепа, едва ли не телесна воля и с лекота се виждаше, че в неговия глас двамата му другари намираха онази пламенност в чист вид, която ги поощряваше. Морел не им обръщаше внимание, но Пер Квист ги следеше с крайчеца на окото си. Не разбираше основанията за прикритата им враждебност, но предчувстваше изблика й. На сутринта, след като бяха карали през гората от изгрев-слънце, спряха повторно, за да напълнят резервоара от бидоните и да стоплят кафето; Ндоло се приближи към Морел, който блед, посърнал, запъхтян се суетеше около прегрелия двигател. Студентът намести очилата на носа си и рече:
	— Дошли сме да ви искаме обяснение… Смятаме, че ни измамихте. С какво право заявихте в текста на отпечатания манифест, че нашите действия изобщо не носят политически характер? Кой ви е упълномощавал? Защо не ни предоставихте текста преди публикуването му? Дадохме съдействието си безусловно, но вие нямате право да подменяте целите на нашето движение пред общественото мнение…
	Морел му хвърли уморен поглед.
	— Е, и? — каза той.
	— Декларацията беше ясно насочена срещу нас. Нямаше никаква нужда да го правите. Вие ни предадохте. Ние сме политическо движение. Представляваме бойна група от армията за независимост. В последния момент саботирахте акцията ни, лишихте я от всякакво политическо значение.
	Морел се изправи и избърса чело. Беше мрачен, изтощен.
	— Слушай, малкия — отвърна той. — Ти си млад и това би трябвало да го кажа на Вайтари, но щом толкова държиш… Интересува ме единствено опазването на слоновете. Знам, че те дразни, но в края на краищата не ми пука, това е. Ясно заявих още в началото какво искам, какво защитавам. Вие пожелахте да се присъедините към мен. Добре. Заявихте, че и вие се интересувате от опазването на слоновете. Добре, прекрасно. Предложихте ми помощта си безусловно, без умисъл. Много добре, благодаря, аз приех. Правехте нещо добро. Не отпратих никого… Разбира се, ясно виждах, че имате свои основания: не съм толкова тъп, колкото изглеждам. Аз пък си имам моите… Не ни пречеше да крачим заедно, щом имахме разбирателство за непосредствените си цели. Но не трябва да се забравя, че вие сами дойдохте при мен, че нищо не съм изисквал от вас, нито съм ви търсил. Вие непрекъснато тръбяхте, че за вас е важно единствено да ме подкрепите, защото и вие обичате слоновете — те били Африка. Заявихте дори, че още щом вие станете господарите, ще превърнете защитата на слоновете в свещено дело, ще го включите в Конституцията си. Приех. Ако природата не ви интересува чак толкова, ако ви стига национализмът и ви трябва единствено независимост — а слоновете да мрат, стига само да я постигнете! — трябваше по-рано да ми кажете. Аз с политика не се занимавам. Защитавам слоновете и толкова. Но за да те успокоя, ще кажа още нещо. Ти имаш нужда от разтърсване. Все едно ще го превърнат в политическо начинание. Можеш да разчиташ на тях. Никога не ще допуснат друго, а не политическа акция. И ще направят всичко необходимо за това. Така че, няма нужда да се косиш.
	— Вие за правото на народите на самоопределение ли сте или против? — извика Ндоло.
	Морел изглеждаше искрено огорчен. Обърна се към Пер Квист:
	— Няма начин, не иска да разбере.
	— Вие сте против независимостта на Африка — заяви студентът. — Ето истината.
	— В края на краищата не съм ли ясен — да или не? — ревна Морел. — Интересува ме единствено опазването на слоновете. Искам да бъдат тук, наистина живи, наистина дебели и да можем да ги виждаме. Не ми пука дали ще го направи Франция, Чехословакия или папуасите, стига да си свършат работата. Но най-добре е да се заемем всички заедно, навярно само така ще успеем. Разпратих петицията си във всички страни по света, отгоре на това и в Обединените нации — навсякъде, където има пощенски станции. В момента се очаква международна конференция — обръщам се и към тях с думите: трябва да се разберете по този въпрос, важно е. Може би ще го уредят. А иначе, ако трябва да се създават нови държави, нови нации, африкански или някакви други — добре, стига да съм сигурен, че ще защитават слоновете. Но искам да съм сигурен. Настоявам да видя. Толкова пъти са ме премятали — и мен, и другарите ми… По принцип нямам вяра на идеологиите: те обикновено запълват всичко и слоновете — каквито са грамадни, каквито са обемисти — започват да изглеждат ненужни, като притиснати отвсякъде. Колкото до национализма, който се ограничава до самия себе си, както днес си проличава навсякъде, и на който изобщо не му пука за слоновете, той е сред най-големите свинства, измислени от човека на тази земя — бездруго няколко вече са измислени. А сега, след като говорих достатъчно и ти се успокои, ще направиш добре да ми помогнеш с бидоните.
	Когато Ндоло се отдалечи, Морел се извърна към Пер Квист и го запита:
	— Все пак беше ли достатъчно ясно?
	— Да — отвърна с известна тъга датчанинът. — Разбира се. Но няма да го убедиш. Във Финландия, когато защитавах горите и руските чиновници търпеливо ми обясняваха, че хартиената каша все пак е по-важна от дърветата, пак беше същото… Проумяха го, когато почти не бяха останали гори. Така си върви. А китоловците ми обясняваха, че пазарът се нуждае от китова мас, че това е много по-важно от самите китове…
	От този момент нататък тримата младежи не се обърнаха нито веднъж към Морел и вече не криеха враждебността си. Докато Ндоло караше, лицето му беше злобно, а срещнеха ли се погледите им, Морел четеше в неговия надменна неприязън. В един момент, след два-три такива погледа и след два часа мълчание, студентът подхвърли:
	— Искам само да ви кажа какво представлява вашето „екологично“ алиби. Номер, зад който се криете. Осигурява ви чиста съвест. Димна завеса, разбирате ли? Зад която вие спокойно вършите работата на колониализма и капитализма.
	Морел го прие хладнокръвно:
	— Може и така да стане.
	— Свещено или не — извика студентът вбесен — веднъж завинаги отговорете направо, вместо да се измъквате с двусмислици! Вие за свободата на народите ли сте, да или не?
	Морел инстинктивно отвори уста да отвърне, но се спря навреме. Нямаше смисъл. Ако все още не бяха разбрали, значи не го носеха у себе си. Или го имаш, или не. Не бяха единствените, на които им липсваше. „Днес сме още далеч от деня — помисли си мрачно — когато народите по света ще излязат на улицата, за да настояват пред правителствата си да зачитат природата. Но това не е повод за униние: в края на краищата Африка открай време е край на авантюристи и луди глави, а също и на първопроходци, които жертват живота си, опитвайки се неотклонно да вървят напред — трябва само да правиш като тях.“ Колкото до крайния успех… Не се отчайваше. Трябваше да продължава, да опита всичко. Очевидно, щом хората не са способни да се посвият малко и да освободят поне някакво място, щом до такава степен са лишени от благородство, щом не са съгласни да се обременят със слоновете, независимо от набелязаната цел, щом така заинатено смятат този простор за ненужен лукс — е, добре! — тогава и самият човек ще се превърне в излишен лукс. На него лично разбира се му беше все едно. Мизантропията му впрочем бе известна, официално призната и провъзгласена. Той се изправи, избърса чело и веселото пламъче, което никога не потъваше твърде дълбоко в очите му, изплува на повърхността: знаеше, че нито Пер Квист, нито Форсайт се изненадват на усмивката му, колкото до другите, колкото до целия останал свят — те отдавна го смятаха за луд.
	При следващото спиране тримата младежи отново се събраха настрани и се храниха отделно. Не се разделяха с оръжията си и се държаха така, сякаш очакваха нападение, стига само да се обърнат с гръб. Пер Квист ги наблюдаваше снизходително. Поведението им бе присъщо на младостта и разбираше лошото им настроение, но Короторо буквално не ги изпускаше от очи. Начумерен, с нахлупена над очите филцова шапка, неизменно държащ в готовност автомата на голите си колене, той посочи към студентите и каза на Форсайт:
	— Тия ни готвят някой кален номер.
	Тъкмо при тази последна почивка Форсайт поопозна Короторо. Между американския офицер, потомък на една от най-старите фамилии на Юга, и чернокожия скитник, влачил филцовата си шапка и продънените си гащи из всички африкански затвори, се зароди инстинктивна симпатия, просто защото определен род преживелици при преследването им бяха придали нещо общо. Често спяха рамо до рамо и на приятелските потупвания на единия, другият отговаряше с малко свирепа, но ослепителна усмивка. Вечерта, когато спряха сред храсталаците от млечка и цяла нощ край тях пустинята кънтеше от зова на стадата, мигриращи към водата, Форсайт забеляза на лунната светлина Короторо, седнал на земята да държи автомата си на коленете като музикален инструмент, на който всеки момент ще засвири. За пръв път Джони Форсайт се запита кое беше подтикнало това лошо момче да тръгне с Морел и защо го следваше така предано.
	— Кажи, Коро…
	Усмивката на Короторо се виждаше дори нощем.
	— Вече цяла година ходиш с него навсякъде… Чак толкова ли обичаш слоновете?
	— Не ми пука за слоновете…
	— Тогава какво? С другите ли си? За независимостта на Африка? Да не си фелах като тези тримата?
	— Не ми пука… — Плю и заяви гордо. — Аз съм дезертьор от френската армия, така че добре се познавам…
	Не се разбра кой знае колко, но думите бяха произнесени с тон на превъзходство и бе махнал с пренебрежение към тримата студенти, застанали до камиона.
	— Добре. Защо тръгна с него?
	Короторо отново плю.
	— Аз си нямам никого — кратко отговори той.
	Това беше всичко — и признанието за приятелство към Морел несъмнено бе най-доброто основание да бъде с него. Във всеки случай този път избягнаха най-лошото тъкмо благодарение на Короторо. Внимателният поглед, с който този обирджия на пазари и сирийски дюкянчета дебнеше и най-незначителните жестове на тримата конспиратори, им попречи да изпълнят замисъла си по-рано. Форсайт навярно горчиво се упрекваше, че не им бе обърнал заслуженото внимание — при все че те настояваха за това внимание, че едва или не го изискваха с цялото си поведение, както съвсем младите не могат да понесат, че не ги приемат сериозно. Убеждението, че са ги предали, и почти бащинското безразличие, което им засвидетелстваха, което те схващаха като очевидно презрение, накрая ги подтикна решително да скъсат и дори навярно да надминат предвиденото, Форсайт щеше да признае пред Шолшер, че и за миг не бе предусетил какво им готвят.
	— Не им обръщах никакво внимание. Ясно виждах, че не са доволни, но това предизвикваше по-скоро усмивка. Пък и мислех за друго. В Сионвил бях пил, ако мога така да се изразя, от отровен извор — от извора на надеждата… Мисълта, че най-после мога да се върна в Съединените щати с високо вдигната глава, както се казва, че сънародниците ми са разбрали и са готови да ме посрещнат с овации като герой, след като ме бяха заплюли, че са чули онова, което се опитвах да им извикам от недрата на Африка, напълно ме бе опиянила. Пристигнал оттам, откъдето идвах, изкачил се, така да се каже, от дъното на пропастта, имах достатъчно материал за размисъл. Лежах на пясъка и гледах звездите и кълна ви се, виждах повече, отколкото имаше в действителност. Никога дотогава нощта не ми бе изглеждала толкова ясна. Струва ми се дори, че по едно време запях — накратко, и през ум не ми минаваше за тримата младежи. Накрая се унесох, но внезапно чух пърпорене на мотор: вдигнах глава и видях камионът да се понася в мрака с пълна скорост; видях Коро да притичва, да вдига автомата и да стреля. Откъм камиона му отвърнаха със залп, видях Коро да подскача на място, видях го да стреля, и пак, и пак по посока на отдалечаващия се камион, а после да пада, без да изпусне оръжието си. Спомням си, че шапката му се търкулна на земята и че щом разбрахме, че е мъртъв, първото нещо, което направи Морел, бе да вземе шапката и да му я сложи на главата. Тъмнокафява филцова шапка — същински символ на градската цивилизация. Много държеше на нея, сигурно помежду им имаше нещо като приятелство. Към какво ли не се привързваме… Така и го погребахме, с шапка на главата — с ръце му изкопахме гроб. После се спогледахме. До езерото имаше двайсетина километра, но знаехме, че при всички случаи бдителността на Коро ни беше спасила. Беше следил отблизо трите луди глави и затова те не бяха успели да осъществят плана си по-рано. Ако го бяха изпълнили при предишната почивка преди петдесет километра, с нас щеше да е свършено — без вода, без храна и без оръжие. През целия път Коро практически не бе свалял пръст от спусъка, но беше задрямал за две минути, а те само това са чакали. Бяхме ги предали, нали разбирате. Бяхме дръзнали да обявим пред цял свят, че борбата ни не се опира на никоя политическа партия… И така, те бяха скъсали с нас и бяха офейкали право към границата със Судан, за да се оплачат на многообичания си командир. Искаха да създадат нова нация; онова, което Морел се опитваше да спаси, безспорно им изглеждаше смехотворно, комично, напълно достойно за някаква упадъчна чувствителност… Трябва да отбележа, че Морел доста се бе оклюмал… Естествено не от мисълта за двайсетте километра път пеша без вода по този waterless track. Кълна ви се, изобщо не мислеше за усилията, трудностите, опасностите. Но много обичаше Коро, отдавна бяха заедно, макар един ден това говедо да му открадна часовника — беше го претърсил и го бе открил у него — помежду им съществуваше своего рода приятелство… Имаше обаче и нещо друго — тримата студенти. Според мен Морел си въобразяваше, че щом са учили във френски училища и университети, щом са получили „класическо“ образование, както казват у вас, бяха длъжни да проумеят какво се опитва да защити той, каква е истинската му цел. Но такива неща не се учат в училище. Човек плаща висока цена, за да ги усвои. Доста зор вижда, докато проумее що е то уважение към природата. А всъщност на тези момчета, въпреки цялата им образованост, далеч не можеше да се разчита. Короторо дори не умееше да чете, но навярно бе усетил нещата инстинктивно… Поставяше приятелството над всичко. Много беше патил, а това здравата засилва инстинкта за самосъхранение, потребността от закрила. Накрая Морел всъщност се съгласи, и то недвусмислено, докато си събирахме нещата, за да се опитаме да изминем колкото се може повече от пътя преди голямата обедна жега сред слонове, биволи и стада антилопи, които вече се забелязваха под изгряващото слънце към отвесните, червеникави скали, издигащи се високо над хоризонта.
	— Ако тия трима луди-млади не са готови да дадат при нужда живота си за опазване на природата, значи все още не са страдали достатъчно. Накрая ще повярвам, че за тях колониализмът не се е оказал достатъчно сурова школа и на нищо не ги е научил, че френският колониализъм в крайна сметка се е отнасял към природата с доста уважение. Имат още много да учат, а френският народ не дава подобни уроци. С това ще са натоварени хората от тяхната раса. Един ден и те ще имат своя Хитлер, своя Сталин и своя Наполеон, своя фюрер и своя дуче и в този ден тяхната кръв също ще закипи във вените им с искане да се уважава живота — и в този ден ще разберат.


>	Трета част

>>	XXXIII.

	Потракването едно в друго на кехлибарените зърна в ръцете на събеседника взе да дразни Вайтари повече и от равнодушието, с което го слушаше, потънал във фотьойла си. Броеницата, провесена унило от ръката му над скръстените му крака, и глухото потропване на топчетата отмерваха всяка дума на Вайтари от един час насам. Имаше уморено и интелигентно лице с резки, но изящни черти и устни, които почти изчезваха, щом се усмихнеше; с изключение на чалмата, нахлупена над посивелите му коси, беше облечен по европейски в добре скроен костюм. Вайтари го виждаше за пръв път. Въпреки уверенията на Хабиб, който бе уговорил срещата, той се питаше дали този човек действително притежава тежестта, приписвана му от ливанеца. Опитваше се да си извади заключение по думите и поведението му, а от това разговорът не ставаше по-лесен. Беше чувал в политическите кръгове на Кайро да произнасят името му със страх непосредствено след падането на крал Фарук, в момент, когато могъществото на „Братята мюсюлмани“ изглеждаше здраво установено и предопределено за дълъг живот. Не бе в състояние да каже какво е влиянието му днес, след разгромяването на движението от Насър. Хабиб го бе уверил, че авторитетът му е останал ненакърнен, най-вече що се отнася до разпределянето на оръжието и средствата, но трябваше да е сигурен и от няколко минути Вайтари се бе вкопчил в надеждата, че съвсем не бе задължително отказът, който току-що бе получил, да обвързва и Каирския комитет. Присъствието му в Судан, където избухнаха първите безредици на юг и където щеше да се решава съдбата на съюза с Египет, беше знак, като че ли потвърждаващ уверенията на Хабиб. Придружителят му бе набит млад човек с могъщ врат, подаващ се под разкопчаната риза в защитен цвят — с четинестите си мустаци и късо подстриганите си коси той имаше типична за египетски офицер осанка. Може би беше тук като експерт или за да наблюдава другия, или и за двете, но присъствието му съвсем не бе окуражителен признак. По време на срещата не пророни и дума, но преди това явно бе говорил доста. Слънцето тегнеше над платното на сенника, покриващ вътрешната градина на хотел „Нил“ в Хартум, където се провеждаше разговорът. В центъра й струите на един фонтан вяло падаха на синьо-зелената мозайка. На всеки ъгъл на стълбището по един прислужник с бяла дреха, бял тюрбан и сребърен поднос под мишница стоеше неподвижно и сякаш отсъстващо. Вайтари усещаше как в него се надига раздразнение. Внезапно го обзе ужас от тази атмосфера на ориенталско униние, в която всяка мисъл за действие изглеждаше като подигравка.
	— Предполагам, че това е последната ви дума? — грубо попита той.
	Другият вдигна ръка.
	— Драги мой, добре знаете, че в политиката последна дума няма. Нека кажем, че в момента ни е много трудно да ви поддържаме активно. Прекалено заети сме в Тунис, Алжир и Мароко, навсякъде, където сме на път да постигнем положителните резултати, които са ви известни. А палестинският въпрос е приоритетен. Казах ви го напълно чистосърдечно. Чиста лудост би било в този момент да разпиляваме усилията си. Според нас заслугите ви са големи, толкова повече, че сте, нека си кажем, съвсем сам или почти сам. Но положението в Чад не оправдава помощта с хора, оръжие и боеприпаси в размера, в който я искате. В краен случай можем да подготвим ваши кадри, стига да разполагате с хора за обучение. Струва ми се, че все още не е така. Ще му дойде времето… Засега не е дошло. За зла участ сте от район на Африка, който не е… напълно готов. В настоящия момент всеки пълнител и всеки долар, с които разполагаме, могат да се използват много по-ефикасно другаде. Нямаме никакъв интерес да предизвикваме спорадични и незначителни размирици във Френска Екваториална Африка — това само ще подчертае липсата ни на подготовка. Много по-добре е сред общественото мнение да се създаде впечатление за сила, пазена в резерв, отколкото да демонстрираме несъществуваща мощ… Не можем да бъдем едновременно навсякъде. Такива са мотивите за отказа ни… засега. Ще му дойде времето, уверявам ви.
	Гласът и лицето му леко потръпнаха. Вайтари бе запазил достатъчно хладнокръвие, за да оцени подобаващо това горделиво движение: каквото и да беше положението на събеседника му в Египет, във вътрешен план, що се отнася до панарабското движение, той бе опазил влиянието си. Обаче Вайтари беше достатъчно запознат с конфликта между традиционалистите, привърженици на свещената война, и реформистите, поддръжници на икономическия и политическия прогрес, и го засегна по болното място.
	— Ако добре разбирам, вие служите преди всичко на религиозните си вярвания — бавно произнесе той. — В Кайро доста ми говориха за правото на народите на самоопределение…
	Събеседникът му наведе глава.
	— Ислямът е могъща мая, но все пак му трябва време, за да подейства… Длъжни сме на първо място да го защитаваме от материалистическото варварство, което ни залива от Запад…
	Не откъсваше очи от кехлибарената броеница, но устните му съвсем изтъняха: усмихваше се…
	— Впрочем вие сте наясно, че за нас марксизмът е западна доктрина…
	Вайтари знаеше, че връзките му с комунистическата партия — всъщност скорошни — бяха известни: неизменно гласуваше за нея, откак бе скъсал с центристката групировка, благодарение на която бе избран първоначално.
	— Не виждам връзка — отвърна хладно. — Що се отнася до мен, не виждам защо трябва да откажа помощта на комунистите на една впрочем ясно разграничена основа… Вие приемате на драго сърце оръжие от страните с народна демокрация…
	Отегчено махна с ръка, която бе противоположност на ръката на Вайтари — изнежена, самата изтънченост, източеност, трепетност…
	— Да не се впускаме в подобен род дискусии. Искам да ви кажа само, че ни трябва търпение. Става дума първо да подготвим почвата. Тъй наречената „черна“ Африка ще бъде с нас… Ислямът там има напредък, както знаете. Нашата вяра е по-млада, по-пламенна, тя притежава бързината и мощта на пустинния вятър, присъствал на нейното раждане — тя ще възтържествува… Една ислямизирана Африка би се превърнала в неудържима световна сила. И това ще стане…
	Отново някакво едва ли не подмолно оживление раздвижи лицето му. Едва доловимо… Но Вайтари познаваше тези престорени лица в тяхната оголеност, когато само кожата оставаше безстрастна, а кръвта пулсираше страстно: той беше хладнокръвен фанатик, нещо повече — верски фанатик; вече не се съмняваше в обосноваността на казаното от Хабиб: в основата си и въпреки разгрома на „Братята мюсюлмани“, Комитетът за освобождение на арабите си оставаше религиозно движение. Зърната отново се зарониха между тънките пръсти на събеседника му.
	— Засега трябва да се научим да се ограничаваме. Християнските мисионери се слисват пред разгръщането на вярата ни отвъд екватора… Училищата за изучаване на Корана са начело на борбата. Останалото ще дойде от само себе си. Държа да добавя, че ако неотдавнашните ви действия бяха предизвикали поне първоначален отзвук, ние може би щяхме да погледнем нещата от друг ъгъл… в границите на сегашните ни възможности.
	— Не четете ли все пак вестници? — запита Вайтари с високомерие, което трябваше да прикрие уязвимото му място, но усети, че другият го осъзна.
	Нова бегла усмивка и бавно свеждане на главата:
	— Чета. И дори ги нося със себе си… Погледнете.
	Пръсна по масата куп английски и френски вестници. В стаята си Вайтари имаше същите, но той подразбираше арабските вестници. Ядоса се на себе си: това бе последният довод, към който трябваше да прибегне. Вестниците пишеха само за Морел. Престори се, че преглежда заглавията: „Чудакът от Чад остава неуловим…“, „Най-странното приключение на света: специалният ни пратеник във Френска Екваториална Африка ще ви разкаже за безумното начинание на французин, защитаващ слоновете от ловците“. Не можа да скрие раздразнението си: жадната за сензации преса нехаеше за величавите законни въжделения на народите и свеждаше до нищо усилията му да се възползва от Морел. Сякаш стоеше пред спусната завеса, която затуляше Вайтари от очите на света — димна завеса, която трябваше да разпръсне по-бързо и без оглед на средствата. Презрително отблъсна вестниците.
	— Нормално е колониалната преса да представя събитията в такава светлина — каза той.
	— Да. Както е нормално и арабската преса да ги представя в благоприятна за вас светлина… никога не сме ви отказвали моралната си подкрепа.
	Вайтари тутакси си даде сметка, че е поел в невярна посока. В края на краищата за него не бе толкова важно да получи оръжие и „доброволци“, колкото да се заговори за него, личността и името му да се наложат в международен план. Засега можеше да се надява само на това, дори и да успееше да предприеме няколко бегли нападения във Френска Екваториална Африка. Да наложи името си, да го запомнят, в чужбина да се превърне в първостепенна личност, в необходим събеседник — понастоящем това бе единствената възможна цел. Съзнаваше по-добре от когото и да било невъзможността в обозримо бъдеще Чад да се превърне в независима нация извън рамките на доста по-обширната африканска федерация, в която лично неговото място далеч не бе сигурно. Докато се зачитаха обичаите им, племената навярно още дълго можеха да се задоволяват със свободата, която им позволяваше да живеят, както им хареса. Беше взел страната на независимостта, когато по време на студената война очевидно неизбежната окупация на цяла Европа от Червената армия и неминуемият конфликт с Америка откриха съвсем нови и така да се каже неограничени перспективи. С отцепването си смяташе да се впише в историята, да се наложи като необходим събеседник на бъдещия победител, който и да бе той. Очевидно бе сбъркал в преценката — грешка в _тайминга_, както казваха англичаните. Основанията му се потвърдиха прекалено рано. Сега можеше само да извиси ръст. За външния свят трябваше да се наложи като изключителна личност от политическата карта на Африка — да се издигне до онази международна сцена, където никой нямаше да го пита каква част от народа го подкрепя, нито какви са всъщност възможностите му, а само какъв е талантът му, какво е красноречието му и каква е убедителната мощ на гласа му. Такъв беше единственият все още възможен начин за излизане от политическата самота — с една дума, от самотата. Трябваше да се „пласира“ — ако си послужим с жаргона на парламентарните кулоари в кризисни времена — да се „пласира“ в международен план… Заговори и говори дълго. Радваше се, че беседата се води на френски — единственият език, който му позволяваше да се покаже в най-добра светлина. Когато свърши, не получи нито оръжие, нито пари, нито „доброволци“, но нямаше никакви съмнения за резултатите от срещата: неговите събеседници си тръгнаха с убеждението, че този мъж със стоманен глас, който обличаше африканската страст с добре скроената дреха на френската логика, бе нова звезда, изгряла на африканския политически небосвод. Остана за миг във фотьойла си, бършейки чело. Беше сигурен в постигнатия ефект. За съжаление тези двамата представляваха нищожна част от аудиторията, до която трябваше да достигне. Проблемът си оставаше. Първата конференция на представителите на колониалните народи щеше скоро да се събере в Бандунг, а организаторите й не бяха сметнали за необходимо да го поканят. Щеше да направи така, че подобен пропуск, подобно оскърбление да не се повтори в бъдеще. Трябваше на всяка цена да се издигне на необходимата висота и тероризмът, макар и мимолетен, дори без реално значение, оставаше единственото действие, което можеше да му осигури необходимата политическа основа в международен план. И дума не можеше да става за предизвикване на недоволство сред племената, чиито вождове и магьосници бяха все така враждебно настроени към него, отделени от непреодолимата бариера на невежеството, суеверието и примитивните обреди. Но достатъчно е на два-три пъти да предоставиш на вестниците няколко подходящи заглавия, и пред теб ще се отворят първо вратите на някой затвор, а после и на министерствата… Винаги стигаше все до същото. Трябваше да го забележат — на всяка цена да си набави оръжие, да набере добре платени „доброволци“ и да осъществи няколко акции във вътрешността на френската територия. Следователно трябваше да намери пари, а при сложните сили, които действаха в африканския континент и по света, това можеше да се уреди. Нямаше съмнения по този въпрос — може би защото не се съмняваше и в собственото си предопределение. Усещаше го в могъществото на собствения си глас, на ръцете и дори в мащабите на самотата си, на която само абсолютната власт бе способна да даде достоен отговор. Безмерният стремеж, който понякога го държеше буден цели нощи, приличаше едновременно на спомен и желание — спомен от десетте поколения племенни вождове на уле, от които бе произлязъл, и воля да извиси цяла Африка до себе си, над племенната тъма. Не ставаше дума за „вяра в щастливата си звезда“ — твърде далече бе от подобни суеверия — а за вяра в интелектуалната, моралната и физическата сила, която усещаше в себе си. Изправи се с внезапен порив и се запъти към стълбището, но един прислужник го спря мълчаливо и на сребърен поднос му протегна визитна картичка. Не можа да овладее тръпката на гордост: „Робер Дажон, депутат“. Остана за миг неподвижен и усмихнат, с картичката в ръка. „Така — помисли си — френските правителствени среди се размърдаха…“ Щом тайно му пращаха в Хартум подобен емисар, макар и да не идваше от Убанги, това вече бележеше точка в негова полза. Последва прислужника до посочената от него стая на първия етаж.


>>	XXXIV.

	Дажон го прие по пижама.
	— Мислех, че предпочиташ да не ни виждат заедно.
	С изненадващо за самия него вълнение Вайтари се върна към парламентарното „ти“. Изведнъж изпита непреодолима носталгия по бюфета в кулоарите и дори към дългите нощни заседания, след които отиваха да хапнат по една лучена супа в Халите*. Изобрази на лицето си студенина, граничеща с враждебност, за да се пребори с този неочакван наплив от спомени. Дажон беше солиден мъж, бивш лекар от Убанги и от войната насам представяше този район в парламента. И двамата бяха членували в една и съща центристка партия, заедно бяха обядвали, гласували и правили политически обиколки. В Парламента го уважаваха за задълбоченото му познаване на африканските проблеми, за често страстните му и гневни защитни речи в интерес на територията и на тезата му за ускореното развитие. Вайтари го смяташе за искрен, средно интелигентен, глуповат и некадърен поради ината му, пренебрегващ препятствията.
	[* Район в центъра на Париж. — Б.пр.]
	— Тук съм като приятел.
	Вайтари леко се усмихна.
	— Не се и съмнявам.
	Стиснаха си ръцете.
	— Сядай…
	Самият той седна на леглото под вентилатора. Вайтари подмина фотьойла и предпочете стола.
	— В Париж видях жена ти и хлапетата…
	— Редовно получавам добри новини, благодаря ти.
	— Добре — прекъсна го Дажон. — Дойдох, защото научих, че си тук. По собствена инициатива. Никой не ми е заръчвал да идвам. Никой не ме е упълномощил. Нито правителството, нито партията, нито губернаторът, никой. Ако смяташ нещо друго, разговорът ни става безполезен.
	— Нищо не смятам — отвърна Вайтари. — Ти си тук. Чудесно. Е, и?
	— Моля те да зарежеш всичко това. Върни се при нас.
	— Виж ти! Смятах, че не е заради партията…
	— Не при партията. При всички нас. При французите и африканците, които се опитват заедно да изградят нещо.
	Вайтари се подвоуми за миг. Просто му затупка сърцето. Празна работа. Силата на спомените… Беше убеден, че изражението му не го е издало.
	— Твърде късно е — каза той.
	— Заради историята с Морел ли? Голяма работа! Ще се уреди…
	Той се засмя.
	— Може дори да променим правилника за лов на едър дивеч.
	Вайтари сви рамене с раздразнение.
	— Не става дума за това — заяви той. — Морел е безумец… Човек без всякакво значение. Изтървахте удобния случай. Изпуснахте влака. Вече не можете да го догоните.
	Дажон се поуспокои. Вече двайсет години, откак бе в Африка, всеки път, щом възникнеше въпросът за политически реформи, чуваше все една и съща песен на два гласа: „много е рано“ и „много е късно“.
	— Измислици — грубо го прекъсна той. — Журналистика… Никога не е прекалено късно за модернизацията и за златната среда. Точно там се осъществява прогресът: в златната среда…
	— Моля — каза Вайтари. — Именно там той никога не се осъществява. Навярно тъкмо там приключва — след няколко века история — но не започва там… С вас бях три години: почти цял мандат… Но щом стана дума да дадете министерски портфейл на африканец, вие избрахте Боданго…
	— Дакар има по-голямо политическо и икономическо значение от Сионвил — отвърна Дажон. — Няма никакви лични подбуди и ти добре го знаеш.
	— Не го превръщам в личен въпрос — отвърна надменно Вайтари. — Но всъщност какво направихте вие за политическото ограмотяване на масите във Френска Екваториална Африка?
	— Хайде, хайде — поде Дажон — не по-зле от мен познаваш същината на проблема. Не можеш да разпростреш на дълбочина политическото ограмотяване, и въобще ограмотяването на масите, ако то не е придружено от успоредно икономическо, културно и социално развитие. Същевременно трябва да се създаде цветът на обществото, външни пазари, синдикализъм и заводи. Да правиш едното без другото, означава да съдействаш за злочестините на народа. Политическото освобождение трябва да върви ръка за ръка с икономическото, иначе резултатите ще са катастрофални. Бяхме принудени да напредваме бавно. Преди атомната ера все още не съществуваха национални и интернационални ресурси, способни да изпълнят и двете задачи едновременно… Все пак ние надскочихме жизнения минимум. А някои „независими“ страни не могат да се похвалят и с толкова…
	— Руснаците сполучиха с ловкост, без да дочакат атомното чудо — възрази Вайтари.
	— Да, но на каква цена? И ние опитахме с „Конго-Океан“… Вложихме всичките си усилия, основавайки се на хигиената, изхранването и раждаемостта. Стартовата площадка е готова, а това вече е нещо.
	— „Конго-Океан“ беше престъпление срещу човечеството, защото се разпореждахте вие, европейците, а ние африканците измирахме с хиляди от старанията ви — спокойно се отзова Вайтари. — Ако самите африканци — като господари в собствения си дом — бяха решили да построят железопътната линия, дори с двойно повече жертви, „Конго-Океан“ щеше да получи повсеместна възхвала като творение на цивилизацията и прогреса.
	Дажон го зяпна смаяно.
	— Става дума за изтръгването на Африка от отживелиците — рече Вайтари — и единствено африканците имат право да изискват от народите си подобно усилие и милионите човешки жертви, които то ще струва. Изтръгването на Африка от племенния мрак предполага енергия, каквато атомната енергия няма да осигури, а вие не сте в състояние почтено да получите тази енергия… Така че с вас идва застоят под предлог, че зачитате обичаите, обредите и човешкия живот… Но това е застой. Докато съм с развързани ръце — и той показа могъщите си длани — ще видите как с валсова стъпка се изнизват обичаите и обредите, магьосниците, там-тамите и негърките с подноси… И аз ще ги накарам да строят пътища, мини, заводи и язовири. Аз мога. Защото самият аз съм африканец, знам какво е нужно и зная каква е цената. Готов съм да я платя. Платиха я в Русия. И я ги погледни днес…
	Дажон се зачерви като рак.
	— Добре знаеш, че тук трябва да се промени самият човешки организъм, начинът на хранене — да не говорим за климата — преди да сме получили правото да искаме от африканските селяни подобно усилие… Измират като мухи.
	— Черните роби построиха Южните Съединени щати, а дядо ми казваше, че сме им продавали най-хилавите — отвърна Вайтари.
	— Хайде, хайде! Там е ставало дума само за работа в плантациите. А не за заводи, язовири и мини, а още по-малко за стахановски почини.
	— Всичките ти думи понамирисват на расизъм, което ме забавлява — отбеляза Вайтари иронично. — Черните не са способни да се приспособят към напрежението на модерното строителство… Руснаците — да, обаче негрите… Със сигурност ще измрат. И руснаците ще измрат. Но щом се отнася до бъднините на един народ, континент или до бъдещото му величие, няма място за колебания…
	Дажон мълчеше. Мислеше си каква степен на психологическа неудовлетвореност и самота предполага подобно желание за могъщество. Безспорно не биваше да се забравя и за атавизма у един потомък на вождовете уле… Искаше му се да отбележи, че зад всичко това стои някакво забравено понятие, понятие за човешко достойнство, за зачитане на човека, но езикът му като че ли се бе схванал…
	— Така или иначе, не разбирам какво очакваш и от кого — изрече най-после.
	Вайтари се изправи.
	— Във всеки случай не от вас — каза той. — Моите почитания.
	Запъти се към вратата и остави Дажон тежко отпуснат под вентилатора.

	* * *

	Влезе в стаята, свали си сакото и се изтегна на леглото. Инициативата на Дажон бе чисто лична: личеше си, пък и беше съвсем в негов стил. Изпълнен с онази плачлива добронамереност, която смята, че винаги можеш да уредиш всичко с компромиси. Златната среда… Махна раздразнено. Следователно нямаше какво повече да очаква. Погледна часовника си: в пет имаше среща с Хабиб. Последният познаваше всички търговци на оръжие в Близкия изток и може би имаше начин да получи кредити. За нещастие не виждаше какви гаранции би могъл да им осигури. А пък и „доброволци“ не се набираха с полици, издадени на името на бъдещето… Гледаше с досада гравюрите с ездачи на стената: скоро те щяха да са единствената следа от англичаните в Судан… Намръщи се, протегна ръце над възглавницата и сграбчи пречката на леглото: беше един от онези мигове, когато имаше чувството, че ще умре от нетърпение. Контрастът между съзнанието за собствените му способности и политическата му изолация му изглеждаше все по-непоносим. Цялата му воля му служеше само да се бори с обезсърчението. Единствено Франция можеше да го разбере и да го оцени: чувстваше се изгубен насред Африка на магьосниците и фетишите. Смяташе се за по-интелигентен, по-надарен и по-образован от деветдесет и девет процента от французите: доктор по право, бакалавър по филология, автор на трудове, предизвикали интерес. Но решително скъса с Франция, първо, поради грешна преценка, а после — най-вече защото френската политическа система, нейните институции и консервативни традиции бяха несъвместими с амбициите му, с влечението му към властта и с желанието му да запечата завинаги името си в историята. Чувстваше се не по-малко отдалечен и от африканските племена, тъй като представляваше заплаха за изконните им обичаи, своеобразна революция. Нямаше какво да очаква от тях: трябваше косвено да се добере до световното обществено мнение. Но щом опита да се възползва от смахнатото начинание на Морел и се постара да му придаде политическо съдържание, народните маси в Европа и Америка възприеха сериозно смехотворната басня за опазването на африканската фауна, запалиха се по защитата на слоновете и продължиха да го пренебрегват — него и каузата на африканската независимост, която той въплъщаваше. Трябваше на всяка цена да приключи с Морел и хуманния му мит, и да се издигне в очите на хората като истинския подстрекател на безредиците и на африканския бунт… Ето къде се бе озовал мислено, когато на вратата се почука и Вайтари с известно задоволство посрещна Хабиб, носещ навсякъде със себе си насмешливото си убеждение в безкрайните възможности, които земята дарява на умеещите да я обитават изкусно. Увереността му се опираше на отколешната му връзка с хората и предметите и щом само ви погледнеше, усещахте, че за него сте стар познайник и че знае всичко за вас, дори преди да ви е срещнал. Да, вече бил осведомен за отрицателния резултат от срещата с представителя на Каирския комитет. Не бивало да приема несполуката си по-сериозно, отколкото тя заслужавала. Представата им щяла да се промени: достатъчно било да докажат, че са способни да постигнат практически резултати. Точно така, може би имало начин това да се уреди. Идвал с едно хрумване, родило се в гениалния мозък на неговия приятел Дьо Ври, докато се отегчавал в болницата — да, вече напълно се бил възстановил, хвала на Всевишния — благоприятният вятър в буквалния смисъл на думата им бил донесъл тази възможност. Същинска намеса на небето в тяхна полза; и това не бил просто начин на изразяване, защото се отнасяло за ужасяващата суша, която закъснението на дъждовете навлякло на цяла Източна Африка… С малко повече късмет това можело да им донесе двайсетина милиона. Готов бил да организира експедицията с помощта на Дьо Ври, който прекрасно познавал района. Винаги бил готов да направи услуга на приятел срещу комисиона от двайсет процента — с десет процента над обичайната — но съществували някои опасности и се нагърбвал да намери необходимия транспорт и хора. Единствено благодарение наличния си авторитет успял да уреди последните да не настояват за предварително заплащане… Говореше с видима радост и въпреки изискванията му за комисионата, Вайтари долови, че у него се крие много повече от истинското призвание на авантюрист, от обикновения инстинкт за облага — може би едва ли не демоничното удоволствие да даде някой и друг урок на идеализма за начина, по който стават нещата по тая земя…
	— Фактите, фактите! — прекъсна го безцеремонно той. — Спестете ми всичко това… Познаваме се отдавна. За какво става дума?
	Хабиб извади от джоба си карта и я разгъна върху леглото.
	— Тук — каза той и сложи огромния си пръст върху някакво синьо петно. — Нарича се Куру… Езеро е. От целия район само в него има вода.
	Вайтари го слушаше внимателно, седеше на леглото и пушеше. Незабавно се усъмни в изумителната печалба, която ливанецът смяташе да извлече от експедицията, но пред този замисъл всичко останало изглеждаше второстепенно. В края на краищата Хабиб му предлагаше акция във вътрешността на френската територия — нещо, за което отдавна мечтаеше. Освен това му се предоставяше действително уникална възможност да приключи веднъж завинаги с Морел и с мита за слоновете, които до такава степен скриваха от очите на обществеността африканския бунт, че понякога се питаше дали Морел не е агент на Втори френски отдел, специално натоварен да пуска димната завеса на хуманизма и идеализма над опита за въстание и над колониалната действителност. Изгорени имения, въоръжени нападения — всичко това се представяше на общественото мнение като налудничаво начинание на един мизантроп, втълпил си, че защитава африканската фауна. Дори предложението на Хабиб да доведеше единствено до разсейване с гръм и трясък на тази двусмислица и до разпръскване на тази димна завеса, скриваща него, Вайтари, и каузата, която той въплъщаваше, от очите на световното обществено мнение, само това бе достатъчно да го превърне в достойно за съгласието му. Можеше и да им донесе няколко милиона, а при сегашното положение те не бяха за пренебрегване. И най-вече при малко късмет можеха да разчитат на сблъсък с френските части и на телеграми до вестниците като комюникетата от Орес на тема „спорадични бунтове край суданската граница“. За да се сдобие с подобна публичност, бе готов да отиде и в затвора — тя беше най-добрият способ да припомни името си на авторитетите в Бандунг, които бяха пропуснали да го поканят… Смачка цигарата си.
	— Интересно — каза с безразличие в гласа. — Но ви предупреждавам, че едва ще имам с какво да платя сметката си в хотела.


>>	XXXV.

	На 22 юни по обяд самолетът, от който американският фоторепортер Ейб Фийлдс снимаше изключителното струпване на слонове при езерото Куру, се намираше на няколко метра над водата, малко по-ниско от канарите, от които на запад започваше езерото, а след него на двеста квадратни километра се простираха пясъчни дюни, скали и тръстики. Цяла сутрин самолетът кръжа над местността и веднъж се приземи на пистата в Ел Гарани на юг от Бахър ел Газал*, за да зареди с гориво, и отново продължи полета си. Легнал по корем и забил нос във фотоапарата, Фийлдс правеше снимка след снимка за един от най-драматичните репортажи в досегашната си кариера. Цялата местност на изток от езерото бе покрита с животни — агонизиращи или все още борещи се да достигнат водата на Куру. Сто и петдесетте километра _waterless track_ — единственият път, наполовина засипан с пясък — бе осеян със скелети и щом самолетът се спуснеше към земята, стотици лешояди се вдигаха след него, но веднага се спускаха обратно тежко и вяло. Биволите дълго стояха на гъсти групи неподвижни сред червеникавия прахоляк, едва-едва повдигайки глави при прелитането на самолета, а после отново потегляха: всеки път оставяха зад себе си строполилите се животни, които не можеха повече да продължат, но все така се мъчеха да станат с онова конвулсивно движение на копитата, приличащо вече на агония; този track беше покрит с неподвижните петна на дивите зверове, а пръснатите из цялата местност след пресъхналите блата на Бахър Саламат, където обикновено се оттегляха през сухия сезон, слонове прииждаха към Куру на отделни групи или внезапно замръзваха на място, напуснати и от сетните си сили. Прословутият червеникав прахоляк в тази местност, който все още придвижващите се стада вдигаха, понякога бе толкова плътен, че слънцето се отразяваше в него и крайно затрудняваше работата на фотографа. Фийлдс изобщо не познаваше африканската фауна и беше напълно неспособен да отличи бивол от тапир, но бе наясно, че читателите винаги са особено чувствителни към страданията на животните и бе сигурен, че е налучкал добра тема, която ще ги въодушеви. За да им обясни още по-добре причините за това изключително преселение на стадата към Куру, засне последователно коритата на основните притоци и езера в околностите, напуканите дъна на Мамун и Иро и блатата на Бахър Саламат — десетки километри геологични оголености, напомнящи гледки от друга планета, за каквито читателската аудитория винаги бе ненаситна. Над пресъхналия Бахър ел Дин пилотът се спусна достатъчно ниско, за да му позволи да снима стотина каймана, изравнени със земята или обърнати по гръб: коритото на реката бе разорано от гърчовете на агонията им. Дори и във външните меандри на езерото Куру не бе останала капка вода, единствено в средата продължаваше да блещука повърхност от двайсетина квадратни километра, сред която стърчаха червеникави скали, покрити с пръст и тръстика. Няколко стотици слонове стояха неподвижно във водата и сред тръстиките, а удивителна вихрушка от птици съживяваше все още влажната кал на блатото, което се простираше на север; но бе невъзможно да заснеме това зрелище — ако самолетът се снижеше, незабавно щеше да го погълне живият облак, от който трябваше да се издигне веднага, за да не изгуби перките си. Фийлдс трябваше да се задоволи със снимка, направена на двеста метра височина, откъдето птиците изглеждаха като огромна цветна градина. Много неща бе заснел през живота си Ейб Фийлдс — от обстрелваните пътища на Франция до опустошенията на урагана Хейзъл на Карибите, като се мине през плажовете на Нормандия и разкъсаните от мини френски войници в Индокитай, да не говорим за множество други теми, но досега не бе виждал подобно зрелище. Впрочем не си правеше никакви илюзии за спецификата на чувствата, които изпитваше: те бяха строго професионални и се дължаха на уникалния характер на репортажа, който бе на път да осъществи далеч от всякакви конкуренти. Отдавна бе отвикнал да реагира другояче: толкова беше видял, че ако бе принуден да участва и с душа, освен с очи във всичко, което бе заснел в кариерата си на ловец на образи, откога да е свършил удавен в алкохол. (Фийлдс пръв си призна, че вече си пийва прекалено.) Но изпитаната черупка, с каквато смяташе, че се е сдобил, днес му осигуряваше едно от първите места в професията, в която при все това не липсваха хладнокръвни, опитни ръце и привикнали към какво ли не очи.
	[* Река в Судан, ляв приток на Бели Нил. — Б.р.]
	Фийлдс беше дребен, пъргав човек, срещнал трудности в началото на живота си и отишъл в Испания през гражданската война със свирепата решимост да загине или да се върне с действително сензационен репортаж; успя от няколко метра да направи две снимки — станали прочути — на републиканци, убити от картечен огън при първата атака на Гуадалахара: и си създаде име. (Самият той беше получил куршум в ръката, но в ентусиазма си не бе усетил нищо.) Оттогава единственото събитие, което не бе успял да заснеме, беше избиването на собственото му семейство в Полша, а и според неприятелите му не било по негова вина: нямало го там. Беше късоглед, с много тъжни очи, решени веднъж завинаги да гледат света с толкова чувство, колкото и фотографският обектив. От известно време все нямаше късмет: изтърва първите кланета в Северна Африка и пристигна в Чад с надеждата да направи репортаж за Морел, но не сполучи повече от двайсетината други журналисти, сменящи се един след друг във Фор Лами; после замина в Хартум, хванал вяра на уж точни сведения, че предстои бунт по време на сблъсъка между привърженици и противници на присъединяването към Египет, но при пристигането му разбунтувалите се войскови части бяха вече заловени. Разбира се, беше в течение, че дъждовете закъсняват, но това не извика в съзнанието му никакви конкретни представи. Но в Хартум чу да се говори за агонията на стадата слонове, побеснели от жажда и отишли да се хвърлят в океана от плажовете на Мозамбик, а после и за всеобщата миграция на стадата към последните водоизточници. Надуши нещо интересно и реши да провери на място. Нае самолет; още при първия полет си даде сметка за журналистическия късмет, който се криеше там. Сега беше в разгара на акцията си и благодареше на небето за неочакваното щастие. Единственият самолет, който намери, бе един стар „Бленхайм“, изоставен от англичаните, а сега използван от собственика му — бившия капитан от Кралските военновъздушни сили Дейвис — обучаващ „доброволци“ за всички невралгични точки в Близкия изток; нае и единия, и другия. Самолетът изглеждаше в състояние да прави единствено обиколки по пистата, но Ейб както винаги трябваше да пристигне пръв: това не ви оставя време да се тревожите за безопасността си. (Фийлдс не се боеше от катастрофи: това често му осигуряваше възможност да направи най-добрите си снимки. Впрочем той хранеше твърдото и странно убеждение, че няма да умре при катастрофа, а от рак на простатата или ануса. Не бе в състояние да каже откъде идваше тази увереност. Може би от схващанията му за положението на човека…) Щракна още няколко кадъра и се върна да седне до пилота. Закопча шлема, за да могат да си говорят.
	— Не разбирам — каза той — какво ядат. Естествено, вода има. Но земята наоколо е напълно гола.
	— Тръстика — отвърна Дейвис. — Има я в изобилие. Във всеки случай слоновете я обожават…
	През войната Дейвис се бе проявил блестящо. Прекалено възрастен след нея, за да остане на служба в летателния състав на Кралските военновъздушни сили, и неспособен да живее, без да лети, той се бе превърнал в една от онези летящи отломки, готови на всичко, за да останат в стихията си, намираща се все едно къде, само да е от хиляда стъпки нагоре над земята. От 1945 г. разхождаше из всички барове от Хартум до Александрия апоплектичните си бузи, доста високия си глас, демодирания си авиационен жаргон и мустаците си като велосипедно кормило, но най-вече дълбоката си носталгия по летенето. До пристигането на немците беше инструктор в египетската авиация, после пренасяше оръжие до Триполитания и Судан, а накрая се озова с един „Бленхайм“ и един „Бийчкрафт“ за клиентите си на една площадка в съседство с летището „Гордън’с Трий“, където бе преживял и по-добри времена. Извън часовете за обучение обслужваше всевъзможни немислими кътчета, където сериозните транспортни самолети с погнуса отказваха да кацат.
	— Хранят се с тръстики. Май тръстиката доста я бива, ако я похапваш от корените…
	Левият двигател взе да се дави, самолетът потрепери и в същия миг десният двигател внезапно замлъкна, Фийлдс стисна чантата с негативите и заедно с двата фотоапарата я окачи на врата си. (Фийлдс беше свикнал със самолетните аварии и принудителните кацания и винаги бе подготвен.) В този миг се намираха на пет метра над стадата. Дейвис потърси незаета пясъчна дюна и забеляза една точно пред себе си, откъдето бе излетяло ято птици; с парите от застраховката можеше да си купи две какви да е машини — самолетът прелетя досами главите на група слонове, застанали във водата, но тъкмо да се приземи, две животни, легнали на хълбок и наполовина подаващи се от водата, внезапно се изправиха под лявото крило, Фийлдс изхвръкна от кабината и се озова седнал на пясъка с чантичката си с негативи и по чудо непокътнатите фотоапарати. Незабавно стана, сложи си очилата, настрои обектива, направи снимка на самолета със слоновете на заден план и още няколко кадъра на Дейвис, рухнал върху командното табло с премазан гръден кош. После се огледа наоколо си.
	От земята езерото изглеждаше много по-голямо, а стадата още по-многобройни: слоновете го заобикаляха почти отвсякъде. За момент Фийлдс изпита страх, но животните бяха толкова изтощени, че падането на самолета не бе предизвикало никаква реакция — бяха излетели само птиците до една: сред тях Фийлдс разпозна единствено многобройните марабу и гигантските жабиру, защото всяка сутрин ги бе гледал от прозореца на хотела във Фор Лами. Птиците вече се завръщаха — сред тях и дребните блатни разновидности, които понякога кацаха по гърбовете или хълбоците на слоновете. А на изток, върху фона на големите червеникави канари се открояваше жълто-червеникаво, живо и гъсто множество, което Фийлдс сметна за антилопи, напълно неподвижни в искрящия блясък на въздуха, водата и червената скала. Фийлдс прецени, че при тези обстоятелства не се излага на никаква опасност, ако се осмели да влезе във водата: езерото бе на стотина метра пред него отвъд пясъчните дюни, върху които се издигаха сламени колиби — някои наполовина съборени и наглед изоставени. Бяха пръснати по продължение на дюната, на около два километра. В северния край на дюната, свършваща пред стена от тръстики, забеляза силуета на тичащ към него мъж. Отправи се предпазливо насреща му, вдигнал във въздуха над главата си чантата с филмите и двата фотоапарата, но откри, че водата никъде не е по-дълбока от метър. Добра се до дюната без затруднения и скоро при него дотича мъжът, който се оказа бял — едър, риж младеж, гол до кръста, с бяла кърпа на червени точки, вързана на една страна на врата му; лицето му, покрито с лунички, му се стори смътно познато.
	— Имаше ли друг на борда?
	— Да, мъртъв е — отвърна Фийлдс на лош френски. Опитваше се да си спомни къде беше виждал тази глава. Извади цигарите от джоба на ризата си и механично подаде пакета. Внезапно луничките проявиха неудържима радост, несъизмерима с всякакво желание за цигара, познато дотогава на Фийлдс.
	— Американски! Виждам ги за пръв път, откак…
	Фийлдс не го чу. Беше разпознал луничките. През войната в Корея те се появяваха в американските вестници по начин, който би могъл да се нарече биещ на очи — изложени на показ като белег за безчестие. След пълно и продължило дълго затъмнение луничките отново изгряха на първа страница, но с обратен знак: още щом Фийлдс тръгна от Париж за Чад, те се бяха превърнали в едва ли не героични. В този миг фоторепортерът съобрази къде го беше довела щастливата му звезда. Онова, което двайсетина журналисти напразно се опитваха да уловят месеци наред, само се бе натъкнало на обектива му благодарение на една банална, но своевременна самолетна авария.
	— Задръжте пакета. Надявам се, че марката не ви връща към прекалено неприятни спомени за страната…
	Форсайт се засмя, за да скрие стеснението си. Размениха няколко думи за обстоятелствата около злополуката, прави на дюната сред хилядите неподвижни птици, биволи и слонове, като заседнали в жегата, в трептящия въздух, в който миражите умножаваха броя на стадата до безкрайност. (Преценката на Фийлдс за броя на слоновете около Куру в момента на пристигането му варираше от хиляда до две хиляди. Когато проявиха направените от самолета снимки, броят на слоновете, събрани около езерото в сутринта на злополуката, беше изчислен на около петстотин.) Той се отдръпна леко и фотографира Форсайт. После поеха по дюната към колибите. По-късно Фийлдс сподели, че от онзи момент насетне в главата му се въртяла една-единствена мисъл: да улови Морел. Държеше фотоапарата зареден и го обзе такова вълнение, че коленете му се разтрепериха. (Пресметна наум, че репортажът може да му донесе поне петдесет хиляди долара.) Същевременно се бореше с друго чувство, много по-дълбоко и истинско, в чието естество обаче не държеше да се задълбочава. Действията на Морел докоснаха в душата му една скрита струна: няма как да си безнаказано двайсет и пет години в първите редици на световното новинарство и възмущение като това на „човека, сменил лагера“ да не срещне у теб напълно подготвена почва. Изпитваше и едно съвсем реално притеснение: не бе изключено Морел чисто и просто да е невероятно ловък политически подстрекател на служба в Кайро, в СССР или и на двете места. Фийлдс се раздвояваше между скептицизма и надеждата, което се изявяваше в крайна възбуда: озърташе се навред да търси фигурата, която предварително си представяше като величава, легендарна, внезапно откроила се на хоризонта, с карабина на рамо, но съзираше единствено многобройни слонове, които почти не го интересуваха. Отговаряше разсеяно на въпросите на Форсайт. От професионална гледна точка това само по себе си бе странна непоследователност от негова страна: в Съединените щати Форсайт предизвикваше силно любопитство. Но Фийлдс бе наясно с Форсайт — познаваше случая издъно. Докато Морел му предлагаше хоризонти, които тепърва щяха да се разкриват и може би криеха много близки на сърцето му въжделения. Все пак потвърди пред Форсайт онова, което последният вече бе научил след акцията в Сионвил: за американската общественост той се бе превърнал в герой на деня — в нещо средно между Дейви Крокет*, Линдберг и летяща чиния и всичко това издигнато до ореол на мъченичество. Един от онези обрати в мнението, с които обществеността беше свикнала и които отдавна не изненадваха Фийлдс. Да, припомняли корейската му история само за да му намерят извинение: обяснявали с душевната му чистота защо не подложил на съмнение истинността на „доказателствата“, предоставени от неприятеля, че американската авиация е пръскала над Корея заразени мухи. Колкото до изявленията му по радиото, бил се поддал на напълно разбираемото възмущение у един млад американец идеалист, внезапно изправен пред „доказателства“ за употребата на бактериологично оръжие от армията на неговата страна. И щом накрая схванал гнусната измама, от погнуса заминал да живее сред слоновете в африканската савана, да ги защитава с оръжие в ръка от вида, с който вече не искал да има нищо общо. Било много романтично, много трогателно и човек имал желание да стори нещо за горкото момче: с други думи, сигурна журналистическа находка.
	[* Дейвид Крокет (1786–1836) — пионер заселник и политик в САЩ. — Б.р.]
	— Оттогава „те“ са се запалили по вашето приключение. Трябва да благодарите на Орнандо, макар да не го прави заради вас: обожава да подмята тълпата като палачинка и това отчасти заради ненавистта, която тя му вдъхва. Във всеки случай „те“ са изцяло на ваша страна.
	Фийлдс не уточни кои са „те“: очевидно за него тази дума не подлежеше на уточнения. В края на краищата той си възвърна професионалния усет и си спомни, че има подръка тема за напълно готов репортаж; направи още една-две снимки на Форсайт и се зае да задава въпроси. Форсайт отговаряше с известна нервност.
	— Знаете, че отказах да остана в Китай и настоях да ме репатрират… Знаете и как ме посрещнаха. Нямаше вестник, който да не публикува снимката ми с известните ви коментари. Позорно ме изгониха от армията и се заврях в миша дупка в Чад, та дано ме забравят… освен това трябваше да замина нелегално през Мексико, защото страната ми се отвърна от мен, но ми отказа паспорта, необходим за напускане на границите й. Прекарвах повечето си време в пиянство. Класическо изпадане в немилост, нали, с всички степени на деградация… Не наблягам на това. Баща ми ми осигури малка рента, при условие повече дума да не е чул за мен: ние на юг имаме силно развито чувство за чест. И във Фор Лами не потръгна по-добре: веднъж ми се наложи да разбия мутрата на един тип, който ми предложи да ме почерпи, „за да ми помогне да забравя“… После дойде ден, когато същият тип отново ми предложи едно питие, вярно, без нищо да каже — само се усмихна — и аз приех: вече нямах достатъчно пари да си набавям необходимия алкохол. Само негрите се държаха мило: смееха се, но не на мен, просто така гледат на нещата. Накратко, вървях на зле. И точно тогава при мен дойде Морел с петицията си. Питате се дали съм я подписал! Няма друг човек на този свят, по-предразположен от мен да го разбере. Защото е много лесно да кажеш, че са ме подвели комунистите и стига само да се избавим от комунизма… и така нататък. В Корея имаше комисия от световноизвестни учени, стотина мъже на различна възраст и от различни страни, които неопровержимо доказваха на мен — нищо и никакъв двайсет и пет годишен офицер от авиацията — че страната ми е сяла мор, холера над мирното население: „И ето ги, господине, за доказателство заразените мухи…“. Човешки лица, честни, порядъчни, с човешки бръчки и човешки очи, които ме гледаха и настояваха да изпълня човешкия си дълг, като разоблича това престъпление… Ах! Все за комунизъм, фашизъм, демокрация и не знам какво още става дума… Те бяха човеци. По радиото казах всичко, което искаха от мен. Когато се завърнах в Съединените щати, неопровержимо ми доказаха, че във всичко това няма и една вярна дума. Било пропаганда, студена война… Длъжен съм бил да зная, че армията ни не била способна на подобни низости. И отново човешки лица — сериозни, достойни, учени със световна известност, сборище от международни корифеи… Странно обаче, всичко ми изглеждаше без значение. Дали бяха виновни американците или не, дали бяха виновни комунистите или не, все едно. Човекът тънеше в безмерна мръсотия — от главата до петите. Бе започнало отдавна и продължаваше. Нито по-добре, нито по-зле от мау-мау или Хитлер и неговите евреи — все същата история, историята на човека, която продължаваше… Да, много добре разбирах какво се мъчи да изкрещи Морел. Помогнах му. Като се видя какво донесе петицията му, тоест нищо, напълно загубена работа, складирахме оръжие… Знаете какво последва. Ето ни тук…
	Фийлдс кимна с глава, за да даде знак, че разбира. Обърна джобовете си за цигари и си спомни, че ги бе дал на Форсайт. Поиска му една без всякакъв коментар и Форсайт се запита дали изобщо го беше слушал. Бившият офицер изпита инстинктивно уважение към журналиста: дребничкият човек току-що бе претърпял ужасна самолетна злополука, а го видя да шляпа спокойно с очилата и фотоапаратите си сред слоновете, сякаш пресичаше по пешеходна пътека. Вярно, занаятът му сигурно го бе закалил. Този човек беше видял какво ли не! „Евреин“ — реши той, загледан скришом в лицето му и в нещо, стаено в очите. Внезапно се изненада, че редом с Морел от самото начало нямаше евреи. Каза му, че се озовали с хората му край Куру след акцията в Сионвил, чиято цел била да привлече вниманието на света към Конференцията за опазване на африканската фауна в Букаву; че живеят в изоставени колиби в рибарско селище на племето кай, прогонено от наводненията през 1947 г.: тогава им помогнали да се настанят по височините, в западния край на езерото. Преди два дни Морел заминал за Гфат, кръстовище на камиларските пътища между Чад и Судан оттатък границата. Единственият търговец в околността, изглежда, имал радио и Морел се надявал да научи нещо за резултатите от току-що приключилата конференция.
	— Убеден е, че ще вземат необходимите мерки, и ако го сторят, възнамерява да влезе в затвора… Сигурен е, че френските съдилища победоносно ще го оправдаят. Но вероятно се заблуждава. Не зная.
	После замлъкна и добави със следа от притеснение в гласа, че що се отнасяло до него самия, смятал да се завърне в Съединените щати веднага щом можел. И този път Фийлдс не направи никакъв коментар. Бяха прехвърлили дюната и Фийлдс отдалече позна младата жена, която ги очакваше зад колибите, застанала до конете. Преди да се приближи, спря и я снима. В „Чадиен“ често бе слушал да се говори за Мина и с любопитство разглеждаше любителските снимки, които един или друг посетител й бяха правили и всички ги показваха на драго сърце: впрочем тя доста бе измъчвала въображението му и сега се чувстваше измамен. Беше доста хубава, но по твърде банален начин, само в устата й с едновременно плоски и месести устни имаше нещо вълнуващо, нещо скръбно; и все пак бе невъзможно да си представиш у това момиче дотолкова силна ненавист или мизантропия, че чак да тръгне да носи оръжие и муниции на онзи, когото наричаха „враг на човешкия род“. Мина каза на Фийлдс, че видяла катастрофата от дюната, но не й стигнала смелост да се приближи. Сметнала, че всички в самолета са загинали на място — отметна глава и изгледа Фийлдс с някаква недоверчивост, сякаш да се увери, че наистина е цял-целеничък. Фийлдс отвърна, че пилотът загинал, но самият той бил невредим. (От рентгеновата снимка в болницата на Фор Лами щеше да се изясни, че има три счупени ребра.) Заговори й на немски, все така търсейки с очи благоприятен ракурс; помоли я да свали окачената с каишка на врата й филцова шапка и я снима: на фона на слоновете, застанали неподвижно сред огромното, вертикално огледало на миражите, на обраслите с тръстика скали и бели блатни птици… „Така не е зле“, реши той, сменяйки филма. Докато той работеше, тя вдъхновено, с най-искрено съчувствие, разказваше за бедстващите стада и Фийлдс се запита дали това момиче не осъзнава поне донякъде колко странна е срещата им сред този пейзаж от зараждането на света и какво любопитство предизвиква почти навсякъде нейната история — по-късно щеше да каже, че нито за миг не се бе чувствал сред терористи, а сред членовете на мирна научна експедиция, интересуващи се най-вече от мисията си.
	— Най-добре да се погрижа за вашия приятел — каза Форсайт. — При тази жега…
	Фийлдс обеща да му помогне, след като направи още няколко снимки. Умираше от желание най-после да улови Морел, но трябваше да се примирява търпеливо и прие с готовност, когато Мина му предложи да се срещне с Пер Квист; опита се да си спомни всичко, което му бяха казвали за прочутия датски естественик, чийто опак характер и всеизвестна мизантропия този път бяха избрали слоновете като оправдание да се проявят. Мненията за него доста се различаваха: някои твърдяха, че под външността му на патриарх се крие душата на славолюбив скитник, жадуващ за известност, други го смятаха за искрен, но луд, трети още си спомняха, че е сред основателите на подписката под Стокхолмското възвание за забрана на атомното оръжие, че се е намесил във войната в Испания, а после Хитлер го е хвърлил в затвора — последните го приемаха като най-обикновен агент на световния комунистически заговор. (По-късно Фийлдс има възможността да зададе на Пер Квист няколко въпроса по повод на подписа, който беше поставил под Стокхолмското възвание. Естественикът му отговори, че единствената му подбуда били ужасяващите последствия от атомната радиация върху животинския и растителния свят. Не се отнасяло само до въоръжаването, а и до отпадъците от ядрените реактори, използвани за мирни цели, които запазвали безкрайно дълго силата си на действие във въздуха и в моретата и представлявали опасност за морската фауна и птиците.)
	Докато крачеха по дюната към колибата на датчанина — Фийлдс забеляза, че всички бяха предпочели да живеят доста далеч един от друг, което му се видя чудно — Мина отбеляза, че прекомерната суша предизвиквала бавно изпаряване с размерите на отлив. Всяка сутрин тръстиките, дюните и скалите изглеждали като нараснали през нощта. Достатъчно било да видиш в какво изтощено състояние пристигали стадата при Куру, където оставали изнемощели дни наред, без да се хранят, за да си представиш какво става другаде…
	— Schrecklich! — промълви тя. — So Schrecklich!*
	[* Ужасно, толкова ужасно (нем.). — Б.пр.]
	Фийлдс намери подходящи за случая думи. Не можеше да каже, че обича кой знае колко животните. Понякога му се приискваше да си купи куче — замисъл, неосъществим при скитническия му занаят, а веднъж на една корида в Мексико от все сърце пожела смъртта на матадора, толкова се отврати при вида на прободения бик. През живота си рядко вземаше изцяло нечия страна, но тогава го направи: беше на страната на бика. Не се дължеше на професионална деформация: носеше си фотоапарата, но затвори очи. „Гледайте го тоя, затваря си очите! — каза някакъв американец до него. — Знаете ли, господине, бикът е само ходещо месо!“ Фийлдс го огледа студено: „Бронкс“, реши той, напук на алената му риза и тексаската шапка, които му подхождаха толкова, колкото и пура в задника. „Много трудно е да се разбере къде започва и къде свършва ходещото месо“, обори го с тон, който не оставяше и сянка от съмнение за недоброжелателното му отношение. Ейб Фийлдс не хранеше особена нежност към животните и се почувства леко засегнат, слушайки как момичето говори за съдбата на африканската фауна като за единственото съществено нещо. Това оскърбяваше нравствените му представи: в един свят, в който шейсет процента от човечеството умираха от глад и думата „свобода“ за тях нямаше никакъв смисъл, съществуваха все пак по-неотложни неща за защитаване от опазването на природата. Но последната мисъл внезапно пробуди в съзнанието му толкова неочакван отзвук, че се запита дали както момичето, така и Морел не криеха някаква задна мисъл. Опазването на природата, за което настояваха така шумно, така упорито, не прикриваше ли някаква великодушна нежност към всичко страдащо, подчиняващо се и умиращо — като се започне от нас самите — доста надхвърляща очевидната простота на преследваните от тях цели? Усети тръпката на преследвача, която го спохождаше всеки път, щом надушеше следите на някоя изключителна тема. Опита се да сдържа обзелата го професионална свръхвъзбуда: много важно, че бе предусетил истината, след като не можеше да я заснеме. А и това нещастно момиче, най-вероятно доста невежо, типична рожба на нощните берлински клубове, в действителност не можеше да бъде заподозряно, че крие под баналната си и дори малко вулгарна хубост, зад този син и настойчив поглед, сякаш неизменно оскърбен, подобно вникване в най-древния и при все това най-неотложен проблем на човечеството в несигурното му движение; наистина бе невъзможно да я смяташ за способна да проумее тези неща; тя сигурно наивно вярваше, че французинът защитава единствено слоновете от плът и кръв и нищо друго; дори бе възможно чисто и просто да е влюбена в него. Но щом тя се поспря за миг да погледа птиците, спускащи се със стотици на пясъчния бряг и върху листака на тръстиките във вече порозовяващата вечерна светлина, прочете в израза на лицето й такова щастие, че инстинктивно сграбчи фотоапарата си.
	— Как стигнахте дотук? — попита все пак той за успокоение на съвестта и едва ли не грубо: винаги бе предпочитал внезапността.
	Тя извърна очи и на Фийлдс му се стори, че така прикрива насмешливата си усмивка.
	— Изненадан ли сте? През войната и… след нея научих някои неща…
	— Не виждам връзката.
	— Да, сигурно не я виждате. Е, добре. Във Фор Лами прочетох петициите, с които обикаляше господин Морел, и ми се прииска и аз да направя нещо за опазването на природата… Това без съмнение ви изненадва, понеже съм германка, а вие смятате, че…
	— Нищо не смятам. И не разбирам какво общо има това с останалото. То не обяснява защо сте се изложили на опасността да занесете оръжие и муниции на човек извън закона…
	— Аз съм от Берлин — заяви тя с някакво упорство. — Какво ли не видяхме в Берлин… Ох, не знам как да ви обясня. Човек или го усеща, или не. Навярно в някой миг ми е дошло до гуша. Внезапно усетих потребност от… от нещо друго.
	Тя сви рамене. „Очевидно“, помисли си Фийлдс. Познато му беше. Нещо друго… Нещо различно. Точно това искаха непрекъснато и издателите на вестници. Имаха основание. Щеше да излезе страхотен фоторепортаж… Бяха стигнали края на дюната и Мина му посочи последната колиба от селото, разположена малко настрани от останалите.
	— Там е.
	Намериха датчанина да дреме на земята върху някаква постелка с полуотворени и неподвижни клепачи. Фийлдс не го бе срещал дотогава, но често четеше статии за него, а списанията многократно публикуваха снимката му. Нямаше нищо чудно: биваше го за фотографиране. Лице, отишло възможно най-далеч в израза си на старост и на някаква аскетична строгост — във всеки случай, щом става дума за европеец. (Фийлдс го бе виждал също така ясно изразено, ако не и по-добре, у китайците и индусите. Единствените лица на бели, които издържаха при сравняване, бяха някои лица на мисионери в Азия — те чак губеха европейските си черти и накрая дори очите им се присвиваха.) Фийлдс се наведе, за да погледне книгата до спящия — Библията. „С такава глава — помисли си — човек наистина няма нужда от визитна картичка.“ Снима го с книгата на видно място. Датчанинът отвори очи и се втренчи в двамата: Фийлдс усети, че човекът все още е далеч, че пред погледа му все още витае току-що напуснатото. Фийлдс му разказа за самолетната катастрофа, обясни му кой е и какво прави по тези места. Поведоха разговор и Мина ги остави сами. Пер Квист потвърди, че подобно закъснение на дъждовете, доколкото знаел, било безпрецедентно, а последствията щели да бъдат ужасяващи за африканската фауна. Говореше с такова вълнение и с такъв израз — едва ли не фанатичен — в обезцветените си гледци, че Фийлдс усети у него някакво състрадание, надхвърлящо безпокойството на естественика.
	— Да — продължи датчанинът след кратко мълчание — има моменти, когато си казваш, че небето е решило да изтръгне най-красивите си корени от земята…
	Фийлдс машинално измърмори нещо. Не беше вярващ. Помоли го за позволение да направи няколко снимки и това предизвика любопитно недоразумение. Фийлдс, естествено, имаше предвид позволение да фотографира възрастния пътешественик, но той разбра друго.
	— Иска ли питане — рече той с широк жест на собственик — снимайте колкото ви душа иска. Отдавна човешко око не е виждало такова грандиозно струпване на птици. Ще ви бъда благодарен, ако ми изпратите снимките си в Дания — за колекцията ми.
	Фийлдс обеща на драго сърце. Преди да излезе, датчанинът вдигна Библията и я мушна в джоба си. Докато вървяха по дюната, Фийлдс го запита при какви обстоятелства е влязъл във връзка с Морел.
	— Можете да кажете, че Копенхагенският природонаучен музей ми е възложил мисия при него — рече датчанинът с мрачна искрица в очите.
	Изглежда не обичаше много официалните органи. Фийлдс настоя и Пер Квист накрая все пак му обясни, че бил сред първите получатели на Мореловата петиция. Молел го да мобилизира скандинавското обществено мнение в подкрепа на слоновете. В писмо, придружаващо петицията, Морел говорел за Дания, Швеция, Норвегия и Финландия, „които отчасти разрешиха проблемите си по опазването на природата и сега трябва да помогнат за решаването им навсякъде по света“. Пер Квист замълча за миг.
	— В известно отношение, той може би има право… И през ум не ми минава да го казвам на сънародниците си, които бездруго са прекалено самодоволни — а аз се ужасявам да угаждам — но няма съмнение, че у нас инстинктивно изпитват уважение към всички прояви на природата…
	Като получил петицията на Морел, първо се обърнал към Женевския комитет — без друг резултат, освен благоразумна сдържаност от тяхна страна… Впрочем, той бил скаран с тях. Неотдавна били отказали да подкрепят протеста му срещу разполагането на военни бази с телеуправление на две островчета в Южен Тихи океан — единственото място за почивка на хиляди редки птици при миграцията им към Арктика.
	— Бояха се да не ги обвинят, че се занимават с политика…
	В края на краищата не могъл да устои и взел самолета.
	Морел все още бил във Фор Лами и обикалял навред с чантата си, натъпкана със статистически данни.
	— Изложи ми плановете си… Не бих казал, че го обезсърчих. Зад гърба си имах петдесет години подобни битки и знаех, че в такива случаи трябва преди всичко да се събуди любопитството и интересът на тълпите… Впрочем Морел не е от хората, които се оставят да ги обезсърчат… Все пак наблегнах на трудностите. Той ми каза: „О, знаете ли, свикнал съм. Веднъж вече се занимавах с нещо подобно… Най-ужасната битка, която съм водил през живота си, беше за майските бръмбари…“.
	Пер Квист очевидно щеше да се впусне в разказа за Морел и майските му бръмбари, но Фийлдс учтиво го върна към темата. Майските бръмбари и тихоокеанските острови го интересуваха само наполовина. Старикът очевидно проявяваше склонност да говори врели-некипели. (Няколко години по-късно Фийлдс се срещна с Пер Квист в Швеция, в Упсала, малко преди смъртта на естественика, и той, преследван от спомените си, най-сетне му разказа историята с майските бръмбари и така фоторепортерът узна до каква степен въпреки чудесните си, високо оценени снимки, бе съсипал репортажа си за Морел.) След като Фийлдс го прекъсна възможно най-тактично, Пер Квист млъкна и го изгледа иронично.
	— В края на краищата — каза той — виждам, че ви губя времето. Дошли сте тук да снимате… А не да слушате моите обяснения. Впрочем, бихте могли да разпитате и самия Морел. Трябва да се върне всеки момент.
	Зад тръстиките Фийлдс съзря дълга върволица рибари каи, съвсем голи, с кошове на гърба, които напредваха във вода до корем и на всяка втора крачка забиваха копия пред себе си. Пееха някакъв задъхано — насечен речитатив, накъсвайки ритъма му с вик, придружаващ всяко движение на ръката. Пер Квист му каза, че така понякога убивали до три сома с един удар на копието. В началото идвали и да режат сухожилията на изнемощелите слонове — вид лов, практикуван с повече смелост и на кон от крейхите в Судан, които нападали с ятагани стадата в областта Бонго. Но с пристигането на Морел желанието им за това се изпарило. Щом заобиколиха преградата от тръстики, Фийлдс видя как почти плътните птичи ята се издигаха и после отново падаха, като пъстроцветни камъчета изпод копитата на гигантски галопиращ конник. После се появи група от пет слона, плътно притиснати един до друг, сред облак червен прах, който тръстиките помитаха от хълбоците им — още с навлизането във водата те се разпръснаха, две от животните в средата буквално рухнаха и останаха по хълбок, без да помръднат, а останалите продължиха към по-дълбоката вода.
	— Подкрепяха онези, които паднаха — отбеляза Пер Квист. — Един Господ знае колко време са вървели така. Откак сме тук, пристигат между петдесет и сто дневно…
	Фийлдс бе изтървал пристигането им и пусна фотоапарата на гърдите си. (Преди три месеца беше прекратил договора, обвързващ го само с едно американско списание. Беше създал своя собствена агенция в Париж. Репортажът от Куру трябваше да му донесе над сто хиляди долара — най-голямата сума, изплащана някога за един-единствен фоторепортаж.) Двата следващи часа прекара в правене на цветни снимки на десетките хиляди птици, покриващи цялото дъно на блатото — плавно движение в бяло, черно, червено, сиво и розово, ту разноцветно, ту равномерно разделено на големи едноцветни петна от компактни птичи ята; същинска жива плантация, блатна фауна, сякаш внезапно изникнала от земните недра, а не спуснала се от небето. (Фийлдс открай време изпитваше известна враждебност към красотата. В нейно присъствие се чувстваше още по-самотен. Имаше по-скоро благ характер и се нуждаеше от хармония и съзвучие, а не обичаше да се чувства като фалшива нота сред всеобщата съгласуваност. Беше му се наложило да направи репортаж за фреските на Карпачо и се прибра болен. Пак така реагираше пред величествените пейзажи и затова предпочиташе малките задимени барове, където се чувстваше като у дома си.) Докато снимаше, Пер Квист му назоваваше имената на всеки вид с гордостта на собственик, но Фийлдс не се и опитваше да ги запомни; не искаше да го отвличат: много по-просто беше после да предостави снимките на някой специалист, който да ги идентифицира. (Един експерт от Природонаучния музей в Ню Йорк разпозна на снимките двайсет и седем вида птици, половината — от Европа.) Скришом фотографира датчанина няколко пъти. Образът на стария пазител с острия му поглед изпод огромната южноафриканска шапка, застанал с карабината си пред морето от птици, бе едно от най-странно вълнуващите неща, които Фийлдс бе съзерцавал през живота си. Пер Квист изглеждаше благосклонно впечатлен от страстта и бързината, с които журналистът се отдаде на работата си. На връщане беше в по-приветливо разположение на духа и Фийлдс усети, че малко се е издигнал в очите му. Възползва се от това да го разпита за някои кампании, които бе водил за опазване на природата, и доста се изненада, че датчанинът, след като дълго изброява защитаваните от него видове, включващи май всички създания, заключи малко неочаквано:
	— И свободата — навсякъде! — и веднага се затвори в мрачно мълчание, което изглежда се дължеше на нахлулите спомени за всички отминали борби. Фийлдс започваше да разпознава настроенията на събеседника си и благоразумно се въздържа да прекъсне мечтанието му; вървяха мълчаливо дотам, където в края на дюната Мина приготвяше ядене: прав до нея, Форсайт се шегуваше и както говореше, с помощта на ножа си омиташе съдържанието на кутия американска консерва. (Фийлдс не закъсня да отбележи, че Морел навярно бе подготвял начинанието си грижливо и дълго преди началото му. Освен голямо разнообразие от хранителни запаси под формата на консерви, сандъци с муниции, аптечки за оказване на първа помощ и необходимото за лагеруване, екипировката им носеше белега на несъмнено елементарна подготовка, изключваше мисълта за „безразсъдството“ на „единака“, както все още обичаха да наричат Морел почти навсякъде. Всъщност на процеса се изясни, че този зачатък на организация бе дело на Вайтари, който малко преди да се отцепи, бе започнал да изгражда край Куру тренировъчен лагер за бъдещата Армия за африканска независимост. По онова време за съществуването на лагера във Френска Екваториална Африка редовно се съобщаваше във вестниците, а властите опровергаваха тези твърдения. Вайтари се бе заел да подготви опорни пунктове за „партизанската си дейност“ през 1948 година — в момент, когато третата световна война му изглеждаше неизбежна — тогава бе направил последните си депутатски обиколки във Френска Екваториална Африка, преди да избяга в Кайро и да произнесе по радиото прословутата си реч за скъсване с Франция. С помощта на Хабиб успя да изгради три все още зачатъчни ядра за бъдеща партизанска дейност, но възнамеряваше по-късно да ги зареди. Ала племенните вождове, които му се покоряваха, докато имаше официална власт, издадоха укритията му на властите — изключение правеше само старият Галити, старейшина на селце край Куру и един от най-уважаваните контрабандисти по суданската граница. Езерото вече чезнеше в сумрака; щом се зачу ревът на слоновете, на които първата вечерна прохлада носеше малко живот. Фийлдс го втресе и ребрата го заболяха; усещаше как върху му натежава цялата умора, насъбрала се след вълненията през деня. Едва се докосна до консервите и до кюфтетата от риба и просено брашно, които Мина му поднесе в една тенджера; извини се и отиде да легне на пясъка. Една-едничка мисъл го държеше буден: да бъде на линия, ако Морел се върне преди падането на нощта, за да го заснеме. Попита все пак Пер Квист дали очаква кой знае какво от конференцията в Букаву.
	— Мисля, че най-после ще вземат решение — отвърна естественикът. — Цял свят настоява най-сетне да се разберат… А и, както знаете, ние по доста зрелищен начин привлякохме вниманието на обществеността към разискванията им.
	Малко по-късно Форсайт му заговори за неговия пилот.
	— Не можеше да остане в кабината… Реших, че е най-добре да го оставя във водата, докато чакаме…
	Подаде на Фийлдс пакета с цигари, които той му бе подарил.
	— Взех неговите.
	На Фийлдс му стана неприятно: съвсем бе забравил за Дейвис.
	— Изправих го между две скали, на два метра дълбочина — да не го стъпчат слоновете. Оставих личните му вещи във вашата колиба ей там, ако пожелаете да ги изпратите на семейството му.
	— Знаете ли, почти не го познавах.
	Едва бе изрекъл думите си, когато видя трима конници да се появяват откъм върха на дюната. Единият беше бял. Фийлдс се изправи с един скок и грабна фотоапарата. Изчезнаха всички следи от умората му и направи първата си снимка на Морел след няма и трийсет секунди от появата му. В същия миг пресметна, че разполага с не повече от петдесет минути подходяща светлина, и ги използва максимално. Отдавна не бе изпитвал подобна професионална свръхвъзбуда, по-точно от първите часове на освобождението на Париж. (Фийлдс не обичаше кой знае колко французите, но обожаваше Париж.) Изщрака половин филм, преди да установи какъвто и да било контакт с Морел. Двамата му спътници африканци недоверчиво се вглеждаха в журналиста, но Морел като че ли се забавляваше, докато Фийлдс с няколко думи му даваше обяснение. Остави повода на юношата с бяла роба, който го придружаваше, седна на пясъка, започна да се храни с апетит и се остави да го снимат с известно самодоволство, което — така се стори на Фийлдс — си личеше. По-едрият и по-възрастен от двамата африканци имаше подчертано арабски черти: гърбав нос и тънък контур от прошарени косми под и над устата. Фийлдс си спомни, че във Фор Лами отдаваха ловкостта, с която Морел се измъкваше от властите, на присъствието редом с него на един от най-добрите водачи във Френска Екваториална Африка, когото всички отдавна смятаха за умрял. Вероятно беше тъкмо той. Другият беше юноша с мрачно и будно лице. В изражението му имаше нещо едновременно напрегнато и потайно, някаква скрита зад застиналите му черти буйност, която тутакси привлече Фийлдс — спотаена страст, интелигентност и донейде тайнствено желание за невъзмутимост. Но драматичните часове след пристигането му край Куру отвлякоха вниманието му от юношата и чак на процеса разбра каква решаваща роля бе изиграл той в приключението на Морел. А и до ден-днешен никой не може да каже със сигурност дали французинът е излязъл от изпитанието като победител или усмихнатото му и спокойно доверие към човешката почтеност накрая го е довело в някой затънтен гъсталак на екваториалната гора, където само мравките могат да са сигурни, че ще имат последната дума. Докато се хранеше, Морел разказваше на останалите за резултатите от експедицията му в Гфат. Тамошният търговец — един съмнителен чешит — действително имал радио, но в двете емисии от Бразавил, които успял да чуе, изобщо не се споменавало за работата на конференцията за опазване на африканската фауна. Затова пък успял да купи тютюн, малко провизии, ризи и гащета. Най-добре било да се присъединят към Вайтари в Хартум, както се били разбрали: ако силите, представени на конференцията, са поели необходимите задължения — толкова по-добре; ако ли не, трябвало да се продължи. При всички случаи нямало как да се ориентират в тази работа, ако останат край Куру. Първо трябвало да преценят с какъв ентусиазъм общественото мнение подкрепя кампанията им. Щели да решат как да действат след пълно изясняване на обстоятелствата. Фийлдс, който го слушаше внимателно, се почувства доста объркан. У Морел имаше нещо безхитростно, прямо, което предполагаше здрав разум и практичен дух. Беше само впечатление, но Фийлдс бе свикнал да улавя мига. Морел имаше уверения вид на човек, който спокойно си гледа работата. С ясния си глас, малко простонародния си изговор, с правилните си черти той напомняше на Фийлдс бедните квартали на Париж и беше странно да го гледаш и слушаш тук, сред слоновете на Африка. Най-забележителната черта на лицето му бе упоритостта, изпъкваща в линиите на челото и устата, която не изключваше ироничната веселост в дъното на очите му. Фийлдс реши най-после да му зададе няколко въпроса, които си бе намислил през деня. (Нямаше навика да взема интервюта. Когато репортажът се нуждаеше от текст, което при него рядко се случваше, му прикрепяха някого. Такава работа не бе за завиждане, защото на Фийлдс му се носеше славата, че предава снимки, неизменно съкрушаващи текста.) Заговори на Морел за любопитството, предизвикано навсякъде от личността и петицията му, обсипана със стотици хиляди подписи…
	— Приписват ви подмолни политически замисли… Твърди се, че за вас слоновете са символ на африканската независимост. Националистите го провъзгласяват открито и ви оказват подкрепа…
	Морел се съгласи.
	— Видях. Всички смятат за голяма хитрина използването на слоновете, но никой не прави нищо за тях. Забележете, всеки свързва слоновете с онова, на което държи най-много, а за мен това е добре дошло. Впрочем все ми е едно дали са комунисти, титовисти, националисти, араби или чехи и словаци… Не ме интересува. Ако постигнат съгласие по този въпрос, за мен е добре дошло. Аз защитавам само един простор — искам нациите, партиите и политическите системи да се посвият малко, за да освободят място за нещо друго, за едно въжделение, което не бива никога да бъде застрашавано… Ние тук се занимаваме със строго определена работа — опазването на природата, като се започне от най-големите й деца… Няма защо да ходим по-далеч.
	— Ето вече месеци наред живеете партизански живот. Как обяснявате лекотата, с която се изплъзвате от властите?
	Морел се засмя.
	— Всички ми мислят доброто!…
	— Вие ранявахте ловци и подпалвахте ферми. Но никога никого не убихте. Това случайност ли е?
	— Прицелвах се възможно най-добре.
	— За да избегнете убийство ли?
	— Няма да научиш някого на нещо, ако го убиеш… Напротив, помагаш му да забрави всичко. А?
	Изглеждаше много горд с формулировката си.
	— Властите — и ловците — твърдят, че противно на изявленията ви, слоновете изобщо не са застрашени от изчезване. И че на тях всъщност им се осигурява цялата необходима защита.
	— И следователно можем да продължим да ги убиваме?
	Фийлдс не знаеше какво да отвърне.
	— Има цели райони, където вече са изчезнали — подхвана Морел. — И тези райони ги знаят всички: има ги на картата. И дори заемат по-голямата й част… Но в останалите райони те са сериозно застрашени… Знам, съществуват резерватите, но стигнем ли дотам да хвалим резерватите, това вече казва всичко за ставащото другаде. Мога да ви посоча райони пет-шест пъти по-големи от Франция, където вече две поколения не са виждали слонове, но местната администрация спокойно ще ви заяви, че ги има навсякъде, че живеят свободно и в охолство, а вие сте недобронамерен и не искате да ги забележите…
	За пръв път в гласа му прозвуча нотка на гняв. Фийлдс получи сърцебиене. Не се чувстваше на висота. Разбираше, че същината на случая се крие тук, че е достижима, стига да зададе подходящ въпрос. Но успя да каже само:
	— Ще се радвам, ако уточните още веднъж естеството на взаимоотношенията си с националистите… Ние в Америка много се интересуваме от този въпрос.
	— Всички, които искат да ми помогнат, са добре дошли. Знаете ли, национализмът… Дали ловците ще са бели, или чернокожи, старите или ще са нови. Ще застана на страната на онези, които вземат необходимите мерки за опазването на свободния живот. Раси, класи и нации, все ми е тая… Ако напускайки Африка, Франция може да осигури зачитането на слоновете, това ще означава, че Франция остава в Африка завинаги… Малко ще се изненадам, но искам само да го видя с очите си. — И добави, сякаш между другото: — По време на окупацията бях в Съпротивата… Не толкова, за да защитавам Франция от Германия, колкото за да защитя слоновете от ловците…
	Фийлдс стискаше фотоапарата с ръце. От нерви. Нямаше никакво намерение да снима. А и беше станало прекалено тъмно. Едва виждаше Морел: просто една сянка, седнала на пясъка. Мъчеше се да нагоди късогледите си очи към звездите. Самият той седеше разкрачен на пясъка. За да се пази от слънцето, бе сложил на главата си вързаната в четирите края носна кърпа и бе забравил да я свали. Вече почти не виждаше Морел, но го чуваше изключително добре. А започваше и да вижда звездите.
	— Нямам вкус към политиката. Дори към сериозната политика — винаги съм бил неин противник. Когато работник в заводите „Рено“ прави стачка, то не е по политически причини, а за да живее като човек… Всъщност той също защитава природата. — Замълча за миг. — Колкото до национализма, отдавна трябваше да не съществува, освен на футболни мачове… Тук правя онова, което бих могъл да правя със същия успех в която и да било страна… — Избухна в смях. — Може би без скандинавските страни. Все пак един ден ще трябва да отида там, за да видя как става на място. Нещо стоят доста настрана…
	Фийлдс все още търсеше въпроса, който да зададе. Усещаше, че са необходими само няколко думи, за да се каже всичко. Бяха почти на върха на езика му… Но реши, че френският му не е на висота. Не му достигаше речников запас. Поне такова оправдание си намери. А може би беше прекалено неуловимо, прекалено трудно за формулиране. Фийлдс се насочи към един конкретен проблем.
	— Вие изглежда сте се заловили предимно с европейските ловци, с плантаторите, с любителите на сафарита. Но май от приказките във Фор Лами разбрах, че най-вече местните хора избиват слоновете…
	Морел кимна.
	— Точно така. Около пет хиляди — миналата година, и то само в Конго. Според официалните данни, което ще рече — поне два пъти повече… А в останалите краища на Африка…
	Погледна Фийлдс, докато дръпваше от цигарата си.
	— Само че чернокожите си имат страхотно извинение: те просто се подуват от глад. Имат нужда от месо. Всички носим тази необходимост в кръвта си и нищо не може да се направи, поне засега. И за да си напълнят стомасите, те избиват слонове. На научен език го наричат потребност от протеини. И каква е поуката? Трябва да им се осигурят достатъчно протеини в храната, за да си позволят лукса да уважават слоновете. Да направим за тях същото, което правим за самите себе си. Всъщност виждате, че и аз имам политическа програма: да се повиши жизненото равнище на чернокожия африканец. Това автоматично се превръща в част от опазването на природата… Дайте им да лапат и ще можете да им обясните останалото… Като си напълнят стомасите, ще разберат. Ако искаме да останат слонове на земята, за да са винаги с нас, докато свят светува, първо трябва да попречим на хората да измират от глад… Тези неща са свързани. Въпрос на достойнство. Ето, достатъчно е ясно, нали?
	Стана и се отдалечи — залутан сред звездите силует. Сега Фийлдс имаше съвсем ясна представа за случая, но способен ли бе да напише за всичко това? Отново усети болката, която се впиваше в ребрата му, щом помръднеше: напрежението, което го крепеше, започна да спада. Вече се тревожеше за най-бързия и сигурен начин да изпрати снимките и интервюто си в своята парижка агенция. Много се вълнуваше от търговската стойност на репортажа, който държеше в ръце и по навик го обзе страх да не пострадат филмите. Най-доброто решение бе да се добере до Хартум. Самият Морел възнамеряваше да отиде там, но още не знаеше кога и Фийлдс усещаше, че самият той ще направи добре, ако тръгне веднага. Още повече че петдесетте километра, които трябваше да измине, за да излезе на пътя при един пункт, наречен Кладенецът на Гфат — където според Форсайт можел да се надява, че ще срещне керван, който да го закара поне до пътя за Ел Фашер — изискваха усилие и по-добре да го положи веднага, а не да чака болката да нараства — защото тя тъкмо това правеше — докато се превърне в нетърпима. (Дотогава Фийлдс никога не бе предприемал големи преходи на кон.) Все пак реши да остане. Прекрасно съзнаваше, че това решение няма професионален характер: беше му трудно да се раздели с Морел.


>>	XXXVI.

	Камионите бавно следваха пътя, което сякаш още повече подчертаваше трудностите пред начинанието, жегата и безбрежността на пейзажа на Бахър ел Газал с неговите бодливи храсти, не по-високи от камънака, със снопчетата суха трева, където облаците прах, вдигани от дебнеща хиена, се превръщаха в събитие. Самият път изглеждаше илюзорен на Вайтари: няколко туфи трева по-малко и това беше цялата разлика.
	— Ще бъде чудно, ако завали — изрече той.
	— В прогнозата не споменаха за дъжд — отвърна Хабиб. — Но ще се разбере, инш’ Аллах!
	Дьо Ври караше от четиринайсет часа. Вайтари гледаше чистия му профил със сякаш смалени черти, брутални в месестата си дребнавост с резки очертания, със слепнали коси и безцветни очи, чиято синкава втренченост не се откъсваше от пътя. Хабиб седеше между двамата с изгаснала пура на уста и гнусната й, застояла миризма само дето не довърши Вайтари. Кабината беше прегряла до такава степен, че вълните пот сами по себе си го облекчаваха. Беше притеснен, изтощен от дългото друсане в камиона и заслепен от светлината в пустинята, от която напълно бе отвикнал, ядосан на самия себе си, че не се е сетил да си вземе слънчеви очила. Всеки път, щом погледнеше Дьо Ври, се питаше как успява да не откъсва часове наред поглед от нажежения път, който буквално трябваше да отгатва сред камънака с прозрачните си, та чак избелели очи. Постепенно, с приближаване на целта, шансовете за успех му се струваха все по-съмнителни. Като гаранция разполагаше единствено с уверенията на Дьо Ври, който претендираше да е специалист по този въпрос, а изглежда действително познаваше района, както и с оптимизма на Хабиб, но за последния оптимизмът бе втора природа. Сега бе вече късничко за колебания. А и ако трябваше отново да избира, навярно пак щеше да постъпи така: това бе единственият начин да си набави значителна сума пари. И дори ако опитът се окажеше материално фиаско, все още съществуваше възможността да се натъкнат на френски отряд: при четирийсетте въоръжени мъже с униформи в камиона, едно комюнике от рода „нашите части атакуваха група бунтовници“ всъщност бе най-доброто, което можеше да се случи. На всяка цена трябваше да се избегне да ги вземат за „разбойници“, пресекли границата със Судан — но той бе тук да изглажда нещата, а радиото в Кайро щеше да свърши останалото. За съжаление, бе отвикнал от подобни физически натоварвания. Двайсет години, като се изключат няколкото предизборни обиколки, беше живял в градовете… и те жестоко му липсваха. А повече от всичко обичаше продължителните разисквания, многолюдните събрания, където можеше да се чуе гласът му, чиято мощ познаваше, както и трибуните — тези тронове на демокрацията. Мъчеше го носталгия по Париж, по ястията на жена му, по атмосферата на политическите събрания, където черното му лице незабавно привличаше вниманието. Може би допусна грешка. Но жребият бе хвърлен. В мига, когато взе решението си, новият световен конфликт изглеждаше толкова близък, че дори не можеше да се каже дали е сбъркал. Просто обстоятелствата го бяха предали. Така или иначе, бяха го изместили и победили на изборите под предлог, че е напуснал партията си две години преди края на мандата, за да се сближи с крайната левица. Значи и дума не можеше да става за нов парламентарен мандат. Оставаше му единствено международната сцена и в момента той бе поел най-краткия път, който можеше да го изведе на нея. Още повече че се отнасяше не толкова за експлоатация на националното самосъзнание на уле, които все още настояваха единствено за своите магьосници и фетиши, колкото на Америка, Индия, Азия… Дори във френския парламент съвсем не бе представлявал демократичните разбирания на племената уле, а схващанията на самите французи за собствените им демократични стремежи. Във всеки случай, станеше ли дума за прогрес, значи ставаше дума за чужбина. Следователно просто трябваше да говори много високо и бляскаво, за да го чуят надалеч. Ставаше дума да достигне направо и без междинни спирки до световните трибуни и международната сцена по примера на палестинските ръководители. Чисто и просто трябваше да прескочи африканския етап и да стигне до върховете на националистическия интернационал, чийто расистки и верски характер съставляваше дълбоката му спойка, а после от тези висини да слезе при африканските маси с целия авторитет, който щеше да му отреди подобно положение. Ако се наложеше да дочака национални въжделения от уле, да не говорим пък за потомците им, това значеше да се откаже от всякаква лична съдба. Сред уле, маса и го не съществуваше думата „нация“ и бариерите между племената си оставаха. Същото беше и с езика: по-голямата част от политическата му дейност мина да разпространява и насърчава обучението на френски език, премахвайки диалектите, за да подготви пътищата за национална пропаганда и обединение. Това бе единственият начин да се образоват масите и да се пробуди у тях дух на взискателност. Засега единственото изискване на уле, от което успя да се възползва с успех, бе тяхната потребност от месо — изконната потребност от месо на африканеца, а и на човека изобщо. Това бе най-насъщната нужда, по-неотложна от каквато и да било национална структура. В младостта си често бе виждал животни, убити и изядени на място от селяните, а най-лакомите поглъщаха до кило и половина месо наведнъж. От Чад до Кап ненаситността на африканеца за месо, постоянно разпалвана от глада, бе онова, което в континента като цяло бе най-силното и най-сродяващото. То бе неизменна мечта, носталгия, въжделение — физиологичен вик на организма, по-могъщ от сексуалния нагон. Месото! То е едно древно въжделение, напълно реално и общочовешко. Помисли си за Морел и се усмихна горчиво. За белия човек слонът открай време е означавал единствено слонова кост, а за чернокожия — само месо във възможно най-големи количества, което може да си достави с едно удачно мятане на отровното копие. Представата за „красотата“ на слоновете, за „благородството“ на слоновете е понятие на сития човек, на човека от ресторантите, хранещ се два пъти дневно, и на музеите за абстрактно изкуство — схващане на елитарния дух, бягащ от уродливата социална действителност, която е неспособен да погледне в очите, сред възвишените облаци на красотата и опиянен от мъгливите и неясни понятия за „красиво“, „благородно“ и „братско“, просто защото историята му е позволила да заеме само такава, изцяло поетична поза. Буржоазните интелектуалци изискваха от своето упадъчно общество да се обремени със слоновете по единствената причина че с това се надяваха самите те да избягнат разрухата. Чувстваха се анахронични и излишни като тези праисторически животни: просто това бе най-лесният начин да призоват за милост и пощада. Подобен бе и случаят с Морел — типичен случай, и още как. Много по-удобно е да превърнеш слоновете в символ на свободата и човешкото достойнство, отколкото да преведеш същите идеи на политически език и да вложиш реално съдържание в тях. Да, наистина беше удобно: в името на прогреса да настояваш за забрана на лова на слонове, а после с умиление да им се възхищаваш на хоризонта и съвестта ти да е спокойна, че с това си възвърнал достойнството на всички човеци. Да се изплъзваш от действието, но да се криеш зад жеста. Поведение, класическо за западния идеалист, а Морел бе съвършен пример за такъв. Но за африканеца слонът нямаше друга красота, освен теглото на мръвките, а колкото до човешкото достойнство, то се заключаваше най-вече в пълния стомах. Във всеки случай оттам започваше. Когато африканецът си напълни стомаха, може би ще се поинтересува и от естетическата стойност на слона и ще се отдаде на приятни размисли за красотата на природата като цяло. Принцип. Засега природата го съветваше да разпори корема на слона, да впие зъби в него и да яде ли, яде до изнемога, защото не се знае откъде ще дойде следващия къс месо. Но ставаше дума за неща, за които бе изключено да се говори открито. Понастоящем дори марксизмът беше непостижим лукс. Новите националисти искаха да постигнат всичко незабавно, заемайки позициите на упадъчното буржоазно сантименталничене, където „красотата на идеите“ често бе решаващият довод, а не на историческия материализъм, надзърнал в самите недра на буржоазията. Вайтари направи всичко възможно да се присъедини към защитата, „зачитането“ на слоновете и цялата дейност на Морел. Но при все това сантименталността на тълпите от Запада надмина всичко познато дотогава: трябваше да преустанови извъртанията, скриващи от очите на света неговата — на Вайтари — значимост. А и да си набави средствата, необходими да организира солидна организация. В трите камиона разполагаше с двайсет мъже, до един въоръжени и екипирани: не бе платил на никого от тях. Ако акцията не сполучеше, щеше да се озове в безизходно положение. Бе успял да плати единствено, и то благодарение на хартумски трафикант, съгласил се да му отпусне аванс, за униформите в защитен цвят от останките на английската армия — от боклуците й. Бе напълно в ръцете на Хабиб и Дьо Ври. Чудно, как всички велики човешки начинания в историята зависеха в определени периоди от най-обикновени мошеници. Търговци на оръжие, шпиони, агенти провокатори, лица със съмнителни средства — до един бяха замесени отблизо в някои от най-благородните постижения на човека. Това за съжаление не означава, че щом са до вас, успехът ви е гарантиран.
	Обърна се към Хабиб и улови присмехулния му поглед, спрян на кепето, което Вайтари държеше на коленете се. Едно старо светлосиньо кепе на запасен лейтенант от френската армия, което винаги пазеше старателно за авторитет пред племената. Само беше свалил лейтенантските нашивки и ги бе заменил с петте генералски звезди. Но не със златни френски звезди, а с черни, които бе поръчал да му избродират на синия фон. „Генерал без войска, разбира се“, помисли си под този подигравателен поглед. Неговите войски обаче се намираха в Индия, в Азия, в Америка и дори във Франция. Достатъчно беше само да извиси по-силно глас, и можеше да стигне до тях.
	— Не ми е необходима армия — каза той. — Идеите нямат нужда от войски: сами си пробиват път. Но ако възникне схватка, трябва да сме с униформи, за да получим право на сериозно комюнике.
	Хабиб си помисли, че Вайтари напълно се заблуждаваше за смисъла на възхитения му поглед. Не откъсна очарования си и възхитен поглед от светлосиньото кепе с черни звезди… За пореден път изпита безкрайна благодарност към живота за безценните радости, с които така обилно бе осеял пътя му. Това бе едно напълно френско кепе, а петте звездички, избродирани вместо лейтенантските нашивки, красноречиво казваха, каквото искаха да кажат… и преди всичко — докъде могат да се докарат хората от самотия.
	— Много вярно — отвърна Хабиб.
	Колкото до него, той енергично отказа да облече униформа, остави само фуражката си на яхтсмен. Винаги бе плавал, ако не под собствен флаг, то поне за своя сметка и не мислеше да спира. Бе авантюрист по рождение, не се обвързваше с никакви каузи и ако се вдъхновеше все пак от някоя, то бе просто за да бъде на висотата на всички прекрасни възможности в живота. А също, в дадения случай, да осигури на младия си и интересен приятел някое и друго спортно развлечение, защото нуждата от тях е разбираема за възрастта му, и същевременно да му даде възможност да уреди личните си сметки с природата.
	— Няма да възникне схватка — обади се Дьо Ври. — Познавам онзи край. Единственият военен пост е на границата, двеста километра на север: шест човека са…
	— И няма да вали — добави Хабиб. — Може да разчитате на мен. Имам си ба`рака*.
	[* Аллах ме пази, благословен съм (араб). — Б.р.]
	Форсайт започваше да губи търпение. Не разбираше противенето на Морел да напуснат Куру. Не виждаше какво печелят, оставайки до езерото. Морел можеше да повтаря, колкото си иска, че в района няма военни части, той беше допуснал неблагоразумието да се появи в Гфат — известно и наблюдавано кръстовище на контрабандистки кервани; би било без значение, ако бяха напуснали езерото в разумен срок, но Форсайт беше готов да се обзаложи, че вестта за присъствието им тук не бе потънала в небитието. Рискуваха да ги пипнат като глупаци, точно когато той самият можеше да се върне в Америка и да започне живота си отначало. Резултатите от конференцията в Конго несъмнено се знаеха в Хартум, а и Морел признаваше, че ще трябва да се предадат, преди да решат какво ще правят по-нататък. Форсайт беше убеден, че дори делегатите в Букаву единодушно да вземат необходимите решения, Морел щеше да продължи до края на живота си да се навърта край стадата. И понеже нямаше пукната пара, и той след последния проблясък на мимолетната си слава щеше да се превърне в една от онези африкански отломки — пълно е с тях — за които, щом се мернеха неочаквано в някой бар, хората си разказваха с окайваща усмивка, без дори да снишат глас. „Я виж, ето ти го и Морел. Отдавна го мислех за умрял. Въпреки че, Господ ми е свидетел, много приказки се изприказваха за него… Да, както се казва, и той е имал своя миг на слава.“ И следваше дълъг разказ, който събуждаше у събеседника смътен отглас, а после едно: „Ах! Да, разбира се, спомням си… Човекът, който защитаваше слоновете…“, придружено с повторен, развеселен поглед на интересуващия се, в който се долавяше състрадание… и задоволство, че той самият винаги си е гледал само собствената работа… Форсайт горчиво се усмихна: познаваше всичко това много добре и не искаше да последва Морел в падението. Естествено можеше да ги остави, да замине сам, но от опита си в Корея бе запазил едва ли не болезнена потребност от почтеност. А и Мина. Напразно се опитваше да проумее поведението й, пълното й безразличие към всичко, което й говореше. Тя се усмихваше и толкова. Всъщност почти не се виждаха. Все пак бе странно: и четиримата живееха в отделни колиби, всеки в своето кътче, и извън храненето, което тя приготвяше, изобщо не си говореха. Форсайт, у когото стадното чувство на сънародниците му бе много силно и имаше потребност от компания, накрая се възмути. Четири чудовищни самотности, които отказваха да общуват, взаимно да си помогнат. Дори Идрис и Юсеф страняха: живееха поотделно и почти не си говореха. Морел прекарваше дните си в езерото сред слоновете. Пер Квист се губеше сред блатата, зает несъмнено с преброяването на десетките хиляди птици, за да види дали някоя не липсва. Мина оставаше сама на дюната, седнала досами водата, гледаше слоновете с радостно, едва ли не щастливо изражение, което го дразнеше, но бе принуден да се съобразява с него. И Форсайт за пореден път се озоваваше сам. Навремето щеше да го смята за напълно естествено. Него самия човешките лица, човешкото присъствие не го привличаше кой знае колко. Но сега психологическата връзка между тримата се бе прекъснала. Като че ли упорството на Морел, Пер Квист и Мина надхвърляше човешките граници, непримиримостта им, изискванията им започваха да придобиват нещо безмерно и невъзможно и те щяха напълно да се разтворят в стремежа си към синевата, в битката да достигнат хоризонти, в които вече нямаше нищо земно. Една сутрин се опита да убеди Мина, че вече е невъзможно все така да се скитат из тази _no man’s land_*, иначе са загубени. Завари я да разговаря с двамата каи, дошли като всяка сутрин да донесат рибните кюфтета — само при вида им на него му се повдигаше. Не знаеше какво толкова обсъждат — всеки се изразяваше на език, който другият не разбираше: Мина им говореше на немски, а те й отговаряха на каи, поклащаха сговорчиво глави и изразително ръкомахаха; това траеше по четвърт час всеки ден, а после, видимо много доволни едни от други, те се разотиваха с широки усмивки. Каза й, че няма никакво основание да стои повече тук, че става опасно, че са направили всичко възможно за Морел и неговите слонове и че се кани да замине за Хартум. За негово голямо учудване тя веднага се съгласи.
	[* Ничия земя (англ.). — Б.р.]
	— Сигурно в Гфат ще намерите някакъв камион. Изглежда минават понякога.
	— А вие? — запита той с възмущение.
	— Какво аз?
	— Няма ли да дойдете?
	— Къде искате да дойда?
	— С мен…
	— И къде искате да дойда с вас, майор Форсайт? Може би ще поискате и да се омъжа за вас?
	— Разбира се — заяви той. Положи доста неубедително усилие да влезе в циничния си тон. И веднага добави: — Това е сериозно, както знаете.
	Тя му се усмихна много мило.
	— Благодаря — отвърна. — Не мога да се омъжа за вас, само защото не зная къде да се дяна… Знаете ли, майор Форсайт, любовта съществува…
	— Морел ли? — попита той предпазливо.
	Тя поклати глава.
	— Не, не е Морел. Морел може би е нещо повече, но не и това… Не, не е Морел… Никой не е… поне в момента.
	Извърна глава и се отдалечи. Форсайт я гледаше как върви по дюната към ниския хоризонт, сведен над тръстиките. Замисли се над приказките в Лами, над разказите за трагичната й връзка с руски офицер, който бил разстрелян. „Сигурно е това“, помисли си, докато я гледаше как се отдалечава по дюната, и от все сърце си пожела да бъде разстрелян руски офицер.


	— Край Куру ли? — повтори губернаторът. — Ами че то, кажи-речи, не е при мен…
	Но _все пак_ бе при него. Винаги при него. По право все на него се падаха всички ядове. Щом някое племе най-неочаквано реши, че и секунда не може да мине без слонски тестиси за магическите си обреди и впоследствие се втурне да троши наред, защото не му позволяват да си отреже достатъчно, непременно се оказваше някое от неговите племена уле, и то не от Чад, където при все това бяха доста многобройни. Щом хората леопарди започнат да смятат, че отдавна не е ставало дума за тях, и за един месец разкъсат с нокти петима селяни, и това трябва да се случи при него. Ако някой мъртвец изчезне загадъчно точно преди да го боядисат в зелено, синьо и жълто — първоначално целта на ритуала е била телата да останат неприкосновени и да се запазят за духове — и после от него намерят само оглозгани кости, това трябва непременно да се случи при него и точно тогава там да се озове на минаване някой журналист и да си пъхне носа, след като подобен случай на канибализъм не е имало от петнайсет години. По принцип, щом дойде някой журналист да си пъха носа в някоя история, обезателно ще е при него. Щом в Африка се развилнее сушата, публикуваните информации неизбежно споменават тукашните плантации и национални паркове, за да дадат показател за размерите на бедствието. А щом някой обезумял мизантроп реши „да предпочете слоновете“, то ще е при него, под носа му, и ще си върши сензационните подвизи в негов административен център. Можеше да иде при Дю Ниарк, който разполагаше с най-гъстите и най-недостъпни гори и щеше да се чувства прекрасно там, при Бардасие, под чийто дебел задник се простираха сто хиляди изключително гостоприемни километра — стига да подминем с мълчание мухата цеце, филариатозата и най-великолепното съсредоточаване на африкански тригоноцефали, или пък при Вандарем, където също ще има всичко за пълно щастие. Но не, той трябва да дойде при него. Впрочем очакваше го още от самото начало. Още като чу да се говори за първите подвизи на Морел в Чад, му стана зле и дори се разтревожи: „Виж ти — беше си казал — този път не е при мен! И как така?“. Очевидно бе станало недоразумение. Морел сигурно си е дал сметка. Щом реши да се изяви в самия център на един град, избра Сионвил, а щом изпита потребност да натупа някого по дупето, за да се поуспокои, спря се на малката Шалю и както вече се разбра, с политическата подкрепа на съпруга й… Така нямаше да продължава безкрайно. Говореше се, че заместникът му вече си бил купил билет за самолета. При все това губернаторът на Уле не би си сменил длъжността и района за нищо на света. Това е то Африка: все изскачаше нещо ново, неочаквано. Водиш я кротко в някаква нова посока, а тя не спира да те изненадва, да вади пред очите ти нещо изумително, нещо напълно безразсъдно и ако все още съществува земя, където човекът можеше да поражда легенди, това е тя. Морел навярно щеше да му струва поста, но не му се сърдеше. Откак му се качи на главата, губернаторът в края на краищата взе да изпитва дори истинска нежност към този луд. Достоен за Африка авантюрист — по мярката на нейните суеверия, приказки и абсурди. След него ще има и други авантюристи — бели, червенокожи, черни, жълти, защото в Африка фантастичното никога нямаше да има край. Но този човек му беше по сърце. Колкото до заместника му… Може би имаше средство да уреди този въпрос. Усмихна се. Губернаторът на Уле бе младеж с весело, енергично лице, и не се даваше лесно да го водят за носа. Обърна се към Борю. Офицерът бе командирован при него от Чад специално за случая — защото в момента всичко ставаше тук — и се бе занимавал с Морел от самото начало. „Това доказва — помисли си губернаторът — вече известни неща: че военните по` ги бива от чиновниците.“
	— Е, и?
	Борю незабавно докосна картата с пръст.
	— Тази синя точка, която виждате тук и която не е при вас, както се изразявате, а в Судан, е кладенецът на Гфат… Кръстопът на кервани, важност във времената на търговията с роби. Търговията продължава, но стоката е друга… Пътят към Ел Фашер минава доста по` на север, но за онези, които имат интерес да избягват наблюдаваните пътища, този кръстопът е безценен… Затова изпратихме там човек. Ще остане, колкото може, защото рано или късно, след напускането на англичаните и намеренията за обединяване… Затова е прекалено взискателен, но си струва… Морел се появил в дюкянчето му преди четири дни. Изникнал ей така, направо от пустинята, с двама негри — като че ли единият е Идрис, но искам да го видя с очите си — Идрис би трябвало отдавна да е мъртъв. Отишъл направо при радиото и пет часа слушал новините. Като всички мегаломани, несъмнено не е могъл да устои на желанието да научи какво се говори за него…
	Губернаторът размишляваше. Току-що се бе върнал от срещата в Бразавил, провеждаща се на всеки две години, където се натъкваше само на иронични или съчувствени погледи. Дори дребният Сантекс, този псевдодебелак с име на хартиена носна кърпичка, го потупа по рамото и го запита: „Е, драги, как е вашето протеже?“. Дори колегите му се държаха с него като с тежко болен или чуплив предмет. Сред тях имаше и хора, които продължаваха да твърдят, че слоновете са само мит, а Морел е чужд агент, и ако бе настоял на противното, щеше да настрои мнозинството против себе си. До един бяха съгласни: трябваше много да се пазят да не разрушат тази измислица, защото целият свят вярваше в нея, но повечето бяха убедени, че става дума за прикрит опит — всъщност без никакво реално значение — на панафриканските националисти. И наистина, общественото мнение „пое“, както се изразяваха те, и обществеността вярваше в Морел и неговите слонове. Телеграми и петиции в негова защита пристигаха с хиляди от всички краища на света. За тях Морел бе героят на една кауза, която нямаше нищо общо с нациите и политическите идеологии, на една кауза, която нямаше нищо общо с Африка и ги затрогваше дълбоко, защото всички несъмнено се завръщаха в лоното на една тайна ненавист, но също така и най-вече, защото навярно всички те повече или по-малко смътно мечтаеха един ден да излязат победители от трудностите на човешкото положение. Настояваха за кътче за човечността. И вярваха в него. И самият губернатор вярваше в него. Човекът първоначално се бе появил в Африка преди милиони години — още една твърде характерна история — и беше естествено да се завърне в Африка, за да протестира възможно най-яростно против самия себе си…
	— Добре, а после?
	— Купил цигари „Голоаз“ и сто пакета грис, предназначени за тукашните керванджии. После си тръгнал към Куру. Нашият човек го проследил до пътя. За това няма никакво съмнение.
	— Чад предприе ли нещо?
	— Изпратиха една рота мехаристи от Афна. С тях е Шолшер.
	— Мехаристи край Куру?
	— Зная… Но в радиус от петстотин километра няма други войски… Случи се в лош момент. В момента се проучва план за реорганизацията на наблюдението по суданската граница… Повече от четирийсет години тук бяха англичаните. Работеха не една, а две полиции. И трябваше да имаме предвид единствено крейхите, нахлуващи за слонова кост на юг от племената буга. Сега… има около хиляда и триста километра нови граници за наблюдение.
	Полковникът проследи с пръст една от линиите на картата.
	— Главното е да му попречим да избяга в Судан. После няма как да не го пипнем… Въпрос на четирийсет и осем часа.
	— Охо! — възкликна губернаторът.
	Полковникът изглежда се засегна.
	— Всъщност няма да крия от вас, че ще се успокоя едва когато всичко свърши — дружелюбно започна губернаторът. — Прекалено известен стана… Може да прекара предварителния си арест в четене на личната си поща. Предполагам, че след процеса ще го обявят за невменяем. Между другото, знаете, че заместникът ми е, така да се каже, определен.
	Борю прие подобаващо изражение.
	— Сайяг… Питам се какво ли го води тук.
	— Голям ловец е — отвърна Борю. — Поне веднъж годишно идва на лов в Африка.
	Губернаторът като че ли живо се заинтересува.
	— Точен стрелец, а?
	— О, световноизвестен… Преди двайсет-трийсет години е бил един от най-известните професионални ловци на слонова кост.
	Лицето на губернатора видимо се разведри. Изключително любезно изпрати Борю чак до вратата. Дотогава полковникът не бе виждал по-издръжлив осъден. След като той си тръгна, губернаторът влезе в съседната стая и повика своя началник на кабинета.
	— Кажете ми… останаха ли някакви журналисти или всички си заминаха?
	— Има още двама-трима. Обядвахме заедно преди малко.
	— Добре. Познавате ли Сайяг?
	— Срещнах го у вас миналата година. Беше дошъл на лов…
	— Вярно, спомням си. И така, ето какво, драги мой, изглежда той ще ме замести. Можете да го кажете на журналистите: вече не е тайна. Кажете, че господинът прекрасно познава Африка… Всяка година редовно идва тук на лов. Постарайте се да ги заинтересувате. Като че ли е най-прочутият ни ловец на слонове във Франция. В списъка си има поне петстотин… Да, може да тръгвате. Обяснете им, че докато заема поста на губернатор, той по-добре от всеки друг ще даде нов тласък на ловния туризъм… Схващате ли замисъла? Кажете им, че с негова помощ можем да изместим Кения като страна на сафаритата… Това е, виждам, че ме разбрахте. Хайде, тръгвайте…
	Върна се, седна на бюрото си и се замисли за миг. После избухна в смях.

	* * *

	Беше най-хубавият час. Не бе горещо и птиците над стадата се обагряха в цветовете на залеза. Хиляди блатни птици — марабу, жабиру — обикаляха край животните по дюните и скалите, а за пеликаните оставаше място, колкото да се засилят преди излитане. Всяка сутрин виждаха червената земя да се появява още малко изпод водата; обикновено сред скалите с туфите трева и тръстика множеството птици бяха като островчета, едва подаващи се от езерото: сега се виждаха до пет метра скали и пръст, простиращи се от едните до другите канари; можеше да пресечеш езерото, без да си намокриш краката. През нощта броят на животните бе нараснал. Новодошлите понякога не се отдалечаваха от водата по четирийсет и осем часа и с дни оставаха в пълна изнемога. Очевидно не ставаше дума само за физическо изтощение, но и за нервна реакция след седмиците, които бяха преживели: Морел знаеше, че слоновете се възстановяват по-бавно от другите животни след вълнение. В статиите, които им беше посветил, Хаас, живял двайсет и пет години сред слоновете от Кения до Чад, твърдеше, че често виждал как някоя майка, чието малко е отвлякъл, след няколко часа буйстване и бясно препускане да го търси, внезапно губела цялата си енергия и лягала неподвижно, а останалите членове на стадото напразно се опитвали да я побутнат с чело, да й помогнат да се изправи. Твърдеше, че успял да се приближи до една от рухналите майки, която събратята й току-що били изоставили, уморени да я увещават, и да я погали по хобота, без да забележи каквато и да било реакция. Да я погали по хобота — точно тези думи бе използвал този забележителен човек. Това не му бе попречило все така да им задига малките и да ги изпраща в плен. В плен. Слонове в плен… Морел усети как кръвта запулсира в главата му и стисна карабината с пълна, дива омраза към всички, които откарват другите в плен. Когато най-после успя да изпрати един куршум в задника на Хаас, почувства, че не е живял напразно. Приближи се до холандеца, за да е наясно той откъде му е дошло. Помощниците му се държаха на почтително разстояние под акациите. „Прочетох статията ви за пленените от вас животни — заяви Морел. — И си казах: ще добавя нещо към авторските му права…“ Кратък изблик на смях разтърси Хаас, но тутакси болка изкриви лицето му. После се привдигна на лакът: „Стиснете ми ръка, ако не ви отвращавам прекалено“, каза той.
	Слонът лежеше на левия си хълбок; по другия още имаше червен прахоляк от пустинята, прекалено ситен поради сушата; две чапли се мотаеха в краката му. Отначало Морел го взе за мъртъв, но като излезе иззад тръстиките, забеляза кратко потрепване на ухото — зачатък на тревожен рефлекс: видя окото му да мръдва и да се спира на него. Докосна прахоляка с пръст: животното нямаше сили дори да се полее с хобот. В плитчината имаше само трийсетина сантиметра вода; на места калната повърхност бълбукаше, пронизвана от къси и дълги изплющявания — като нескончаемо пърпорене: дънните риби напускаха езерото, отскачайки с опашните си перки. За първи път ги чуваше да се придвижват денем; обикновено изчакваха нощта, за да предприемат миграцията си. Запита се къде ли се надяваха да стигнат и защо бяха изчаквали толкова. Можеха да изминат така, подскачайки, десетки километри, но този път това не бе достатъчно. И при все това рядко му се случваше да попадне на мъртва дънна риба. Седна на една скала с карабина на коленете, с миризма на тиня и гниещи растения в ноздрите и със зигзази от насекоми пред очите. Вече беше изненадвал селяните каи да режат тестисите на самотни животни като това. Не мислеше, че ще започнат отново, след наказателната мярка, която им наложи. Колкото до самия него, не му оставаше друго, освен да стои на пост, след като така или иначе бе дошъл само за това. След половин час слонът повдигна глава и се напръска вяло. Морел му намигна.
	— Точно така, момчето ми — каза той. — Не бива никога да се отчайваме. Напротив: трябва да сме луди; ами първото влечуго, изпълзяло по корем от водата, за да заживее на сушата без дробове, а все пак се е опитвало да диша — и то ли е било лудо? Нищо, че накрая се е появил човекът. Трябва винаги да опитваме до предела на възможностите си.
	Запита се дали само си е мислел, или наистина го е изрекъл и се обърна към Юсеф: вече година бяха заедно и той несъмнено от нищо не се изненадваше.
	— Не стой там — каза Морел — има крокодили.
	Юношата бавно излезе от тръстиките.
	— Юсеф!
	— Да, г’сине.
	— Когато ти станеш командир, трябва да се грижиш за слоновете…
	— Добре, г’сине.
	Но той не се интересуваше от стадата. Даже не ги поглеждаше. Морел дори имаше усещането, че ги мрази. При все това се присъедини съвсем непринудено към кампанията му за защита на африканската фауна. В самото начало на борбата един ден излезе от гората, без дума да пророни, и оттогава го следваше навсякъде с автомат в ръка като черен ангел хранител. Понякога на Морел му хрумваха какви ли не мисли за Юсеф. Гледаше го втренчено и внимателно, като сега, с развеселен, дружелюбен поглед. По лицето му нямаше и следа от раболепие, а в очите му се таяха дълбока страст и сериозност, които бе невъзможно да пренебрегнеш. Бяха заедно почти година, ядяха и спяха рамо до рамо и веднъж Морел чу момчето да говори насън. В една ясна нощ в Сахел пристъпи няколко крачки в синята светлина и спря пред Юсеф, който лежеше на хълбок, с лице към земята. Юношата внезапно произнесе няколко думи и така Морел успя да проумее защо се държи за него: само тези няколко секунди бяха достатъчни, за да проумее силите, които си оспорваха душата на Африка, и той без колебание се довери на най-добрата сред тях. Оттогава присъствието на Юсеф всеки миг му напомняше значимостта на залога, той не беше само собственият му живот.
	— Омръзна ли ти все подире ми да ходиш?
	— Не, г’сине.
	— Ти ми мислиш доброто, нали?
	По лицето му премина сянка на безпокойство, но той бързо го сподави. Морел вече беше отворил уста да каже най-после на какво бе попаднал, какво беше узнал, но се спря навреме. Нямаше да постигне нищо. Нямаше пряк път. Трябваше да остави юношата сам със собственото му обучение по човещина — да успее или да се провали. Имаше му доверие. Нямаше основание да се провали. Усмихна му се.
	— Страхуваш се да не ми се случи нещо ли?
	Юношата сведе поглед. По лицето му, където единствено очертанието на ноздрите издаваше кръвта на първите арабски завоеватели, проличаха следи от вътрешна борба.
	— Ще бъде с теб навсякъде.
	Пер Квист беше казал: върховната доверчивост на Африка. Вайтари го наричаше иначе — патернализъм. Верността на слугата към господаря… Морел се надвеси над слона, докосна неподвижния хобот, усмихна се на окото, загледано в него насред бръчките:
	— Да не ти пука, хайде, с всички ще се справим — каза му той. — В кърпа са ни вързани. Бели, черни, сиви, жълти и червенокожи. Ще се справим с тях. Тинята е само до време. Ще се измъкнем оттам. И ще видиш как накрая ще им се появят дробове, за да дишат.


>>	XXXVII.

	Фийлдс прекара втората си нощ в колибата, увит в завивката, която Мина му беше дала. Спа зле, а ребрата му причиняваха страдание; на два пъти му се наложи да стане, за да повърне. Третия път се събуди от нечие женско присъствие до себе си и изведнъж скочи ужасен, но беше само африканската нощ с нейната походка на забулена жена. Доста дълго остана седнал, стараейки се да овладее вълнението си: потребността от женско присъствие идваше от толкова далече у него, че никога нямаше да свикне със самотата. Разболееше ли се, налегнеше ли го голяма умора — тя се превръщаше в натрапчива мисъл. Изпуши цигара, седнал в мрака, стараейки се да убеди сам себе си, че става дума за най-обикновен инстинкт за възпроизводство и че не биваше да се оставя той да го подвежда. Но всички доводи само подчертаваха отчаяния характер на битката със самотата, която водеше отдавна. Запита се също дали някоя жена би била достатъчна при подобна потребност от насъщно присъствие. Смешно беше да смяташ, че две ръце, обгърнали шията ти, могат да те измъкнат от това. Впрочем той бе спал със забележителен брой жени. Не беше това. Имаше някакво недоразумение. Усмихна се и изгаси цигарата в пясъка: трябваше му едно добро куче, което да му дава лапа от време на време. Беше два часът след полунощ. Ревът на слоновете се носеше в мрака, тътнещ и съвсем близък — помисли си, че нищо не пречи на гигантите да прекатурят колибата и да го смачкат… Най-сетне заспа, но се пробуди почти веднага — всъщност, бе спал дълбоко три часа — от пукот на престрелка. Фийлдс се заслуша за миг, решил, че отново е жертва на обичайните си нощни натрапчиви мисли: престрелката бе на промеждутъци и едновременно с това гъста, като на предмостовото укрепление в Анцио на петия ден след десанта или като по плажовете на Нормандия — не се доверяваше на спомените си. Не, не сънуваше. Единственото възможно обяснение беше, че силите на реда са изненадали Морел и той се отбранява. Но това не обясняваше тази непрекъсната стрелба. Грабна фотоапаратите и чантичката с филмите и хукна към дюната. Оставаше му още един неразпечатан филм и половина от заредения в ролката. Без да смята резервния филм: имаше правило винаги да пази известна част от лентата, колкото и да го притискаха събитията. Това му позволяваше да запази присъствие на духа при всякакви обстоятелства. (Фийлдс бе обладан от представата, че някакво събитие — сензационно и едва ли не чудодейно, нечувано, несвързано със съответния репортаж — ще се случи точно когато в апарата му не е останал филм.) Очите му сълзяха, както от съня, така и от безсънието, но направи първата снимка, преди да е разбрал какво става. В утринния въздух, подобен на един вид проблясък на разум, цялата гледка като че се бе приближила и зад всички купчини червена пръст, туфи трева и тръстика, покриващи скалите, лежаха по корем хора и стреляха по слоновете. Стрелбата идваше отвсякъде, от цялото езеро, а Фийлдс забеляза почти навсякъде прави силуети по скалите: те се прицелваха непрекъснато, а слънцето искреше по арабските им шапчици, които напомняха на Фийлдс за британската пустинна полиция през войната. Ревовете на обезумелите животни се сливаха в чудовищен тътен, който все повече заглушаваше пукота на стрелбата. Стотина слона в плътна сива маса стояха насред езерото, притиснати един в друг сред пръските от експлозиите — сгушени до скалите, ловците хвърляха в краката им пръчки динамит. Един поглед стигаше на Фийлдс, за да установи, че същата сцена се разиграва по цялото протежение на Куру и чак до блатата на север, където сякаш всички птици на света внезапно бяха затулили небето, а множество стада се струпваха под крайните канари на запад, в най-дълбоката част, отдалечена на триста метра от първите островърхи канари. (Фийлдс по-късно каза, че според първото му впечатление през нощта цял батальон въоръжени мъже е заел позиция около Куру.) Направи половин дузина снимки и се опита да слезе до водата за една close up* на група от седем неподвижни слона, които бавно рухваха под несекващата стрелба на автоматичните оръжия откъм скалата, разположена на по-малко от пет метра, но покрай ушите му изсвистя куршум и той реши да не се излага на опасност с всички безценни филми у себе си, тъй като съществуваше голям риск те да се озоват под водата. Върна се назад към върха на дюната и се опита да се поориентира в настъпилата суматоха, за да прецени какви най-добри снимки да направи. Фийлдс бе изцяло погълнат: не си губеше времето да се пита какви са причините за това методично избиване на изтощените слонове, а се ограничи до хладнокръвното му запечатване върху лентата. (Фийлдс щеше да публикува по-късно една от снимките с обяснение под нея, в което се цитираше в кавички разяснението, дадено му от Вайтари: „Направихме го, за да сложим край на мита за слоновете. Опитват се да скрият борбата ни за независимост зад димната завеса на така наречената кампания за защита на природата. Това е класическа машинация на Запада: да забулва уродливата действителност зад гръмки думи и високо хуманни принципи. Трябваше да се прекрати тази тактика. Занапред — край с нея“.) Фийлдс най-сетне пусна фотоапарата на гърдите си и хукна към колибата на Морел. В същия миг изтърва една уникална снимка. Както тичаше, забеляза, че великолепен слон с вдигнати към небето огромни бивници е успял да се изкачи до средата на една скала под куршумите, изстрелвани в него почти от упор; в мига, в който Фийлдс насочи обектива си натам, животното успя да сграбчи ловеца с хобота си и се сгромоляса с него във водата. Фийлдс изтърва сцената за част от секундата, и то само защото тялото на ловеца при падането остана скрито зад туловището на слона. Въпреки грохота, ясно чу воя на човека.
	[* Снимка в едър план (англ.). — Б.р.]
	Фийлдс напълно се обърка в преценката си за избитите в Куру животни. След завръщането си във Фор Лами посочи приблизителната цифра от четиристотин слона, убити през двата дни стрелба. Официалните данни на властите в Чад, предоставени на британските власти след доклада на Инспекцията по лова и повторени от пресата, бяха двеста и седемдесет убити слона, от които двеста животни бяха носители на слонова кост. Грешката на Фийлдс се обясняваше със състоянието на професионална свръхвъзбуда, в което се е намирал, както и с обстоятелството, че преценката му обхващала цялото езеро само въз основа на случилото се в централната му част. Цифрите, които той посочи, а също и цитираните в официалното комюнике, се натъкнаха на недоверието на всички специалисти по лов на едър дивеч. Професионалистите сметнаха за неправдоподобно и използването на автоматично оръжие. Дори да се приеме, че Дьо Ври е успял преспокойно да разположи през нощта по канарите на Куру трийсет и петте си човека и да се възползва от изтощението на стадата, предположението за над седем убити животни на стрелец надхвърляше пределите на ловните възможности. При най-голямото избиване на слонове, документирано през 1910 година в Убанги, на двайсет човека се падаха седемдесет животни и ставаше дума за почти затънало, едва-едва придвижващо се в блатата на Банду стадо, поради което ловците разполагали с напълно достатъчно време. Експертите поставиха под съмнение и твърдението на Фийлдс, че през двата дни, докато траела операцията, много от животните се върнали при езерото, след като първоначално били успели да избягат от стрелбата. Цифрите предизвикаха обсъждане и след завръщането на Шолшер, въпреки необоримите доказателства, които той донесе оттам. Арабските радиостанции цитираха равносметката от изтреблението, публикувана от европейските вестници, като пример за пропагандна кампания срещу африканските националистически движения. Фийлдс постави под съмнение най-напред данните на Шолшер, които се основаваха на броя на задържаните бивници и изобщо не отчитаха ранените животни, оттеглили се от езерото, за да умрат. Броят им навярно е бил значителен, ако се има предвид, че стрелците държаха много повече на интензивността на стрелбата, отколкото на нейната точност. Изискванията за качествата на един добър войник не са задължителни за добрия ловец, а Хабиб беше наел мнозинството от хората измежду дезертьорите от суданските подразделения, разбунтували се през април, а после прегрупирани в малки части, старателно скрити и пазени като резерв в градовете за евентуални бъдещи нужди по време на референдума за независимост или обединяване. Сред стотиците завърнали се имаше и неколцина дезертьори от Чуждестранния легион, наскачали от кораба при преминаването през Суец: някои умираха от скука в Хартум в очакване на събитията и обещаното заплащане. Впрочем цялата експедиция бе проведена като военна акция, да не говорим за униформите: много от животните бяха избити с автоматни откоси, а на други главите бяха пръснати от експлозиви. Наистина липсваха само пикиращи самолети, ракети и напалм.
	Фийлдс откри Морел с окървавено лице, седнал на пода в колибата си заедно с другарите си. По-късно узна, че в началото на стрелбата грабнал карабината си и изтичал при езерото, като спрял само за секунда, за да стреля от дюната, и продължил да стреля прав, до колене във водата, сред прииждащите отвсякъде слонове. Убил един човек при третия изстрел и се прицелил повторно, когато припаднал от удар с приклад по тила. Малко преди това стрелбата стреснала Форсайт и Мина от сън, но те не успели да открият Морел, който спял в самия край на дюната, близо до слоновете, свит под завивката си. Хабиб го търсил напразно, докато не го зърнал неочаквано да стреля сред стадата. С изключение на Мина, всички те бяха с вързани на гърба ръце, а двама суданци държаха автоматите си насочени към тях. Сред тях стоеше мъж, когото Фийлдс не бе виждал дотогава, но веднага го позна. Имаше лице на чернокож, много изпито, което придаваше на чертите му — изящни и едновременно с това почти класически сурови — незабравима мъжествена красота. (Първата реакция на Фийлдс при вида му бе чувство за малоценност.) И все пак очарова го не толкова лицето. Фийлдс не откъсваше очи от кепето върху главата на този чернокож Цезар. Беше небесносиньо кепе на офицер от френската кавалерия с петте звезди на армейски генерал в средата. Но звездичките не бяха златни, а черни. Фийлдс ги гледаше със зяпнала уста. Беше едновременно ужасно и вълнуващо — един от най-превъзходните случаи на параноя, които бе виждал дотогава. Инстинктивно посегна с ръце към фотоапарата и направи снимка, крещейки: „Журналист, журналист…“, убеден, че това е последната снимка в живота му. (Година по-рано Фийлдс се бе срещнал в Ню Йорк с чернокожия писател Джордж Пен, бленуващ за Акра. Той му каза: „В черна Африка има редица политически мъже с размах. НʼКрумах в Акра, Азикиве в Нигерия, Аволува — при ямбасите и Кенията, който е в затвор в Танганайка. Но има и още един — от най-изключителните, които съм срещал, както сред белите, така и сред черните — Вайтари от Френска Екваториална Африка. Чуем ли наистина да се говори за Африка, ще чуем преди всичко неговото име… Освен ако французите междувременно не го направят свой премиер: достатъчно са хитри за това“.) Зад Вайтари стоеше някакъв тип, който сякаш се наслаждаваше на гледката поне толкова, колкото и от угасналата пура между зъбите си. Носеше морска фуражка, риза и панталон от синьо платно, обувки в бяло и черно и с вида си на великодушен подлец напомняше по-скоро за малко средиземноморско пристанище, където между приятели се урежда благородна контрабандна сделка, отколкото за недрата на Африка и за най-древния конфликт на всички времена. Пер Квист седеше в един ъгъл на колибата до Идрис с брадичка, отпусната на гърдите. Форсайт навярно бе оказал сериозна съпротива, защото плюеше кръв. Отначало го бе подвела военната униформа на мъжете, дошли да го разбудят с ритник в хълбоците. Сметна, че го арестува редовен полицейски отряд от Судан, действащ съвместно с властите на Френска Екваториална Африка. Разбра какво става едва когато видя Вайтари и Хабиб — но и тогава трябваше да чуе първите изстрели откъм езерото, за да схване всичко. Нахвърли се върху войниците, които го водеха, и сериозно си изпати от тях. Юсеф го нямаше; колкото до Мина — с разкъсана блуза в защитен цвят, с потръпващо, едва ли не истерично лице, тя се мяташе, плачейки, в ръцете на някакъв суданец, който я държеше здраво за раменете с оголени в очарована усмивка зъби. При влизането си в колибата Фийлдс бе посрещнат от автомати, насочени към него с трогателна задружност, но след гневен миг на мъчително очакване той сграбчи фотоапарата, осланяйки се изцяло на неприкосновеното си положение на американски журналист. (Фийлдс имаше непоклатима представа за своята съдба. Убеждението, че един ден със сигурност ще умре от рак на простатата или на ануса, допринасяше много за славата му на смелчак дори сред неговите конкуренти.) В момента се безпокоеше единствено за фотоапарата и филмите си: очакваше да му ги конфискуват. Но Вайтари напротив — като че ли остана очарован от присъствието му. Цялото му поведение излъчваше задоволство и усърдие, които едва успяваше да прикрие. Фийлдс имаше набито око за този тип отношение на политиците към него и веднага се успокои. Прекрасно разбираше какъв интерес може да има бившият депутат от Уле, ако се заговори за него, и то най-вече в Съединените щати. Във всеки случай, като че ли напълно забрави за Морел и се обърна към Фийлдс любезно, опитвайки се да го очарова, което прекрасно сочеше какво значение отдава на журналистическия му статут. (По-късно Фийлдс щеше да каже, че не го напускало съзнанието, че разговаря с френски интелектуалец.)
	— Надявам се да ни отдадете справедливост в онова, което ще напишете — каза той. (Фийлдс забеляза, че отначало Вайтари заговори донякъде натъртено, което изчезна и отстъпи място на глуха необузданост — необуздаността на убежденията. Фийлдс бе сигурен още от първата му дума, че е напълно искрен и вярва в себе си. Умееше да привлича вниманието по оня необясним начин, в който се състои тайната на големите демагози и истинските трибуни. Фийлдс не се заблуждаваше, че не става дума за чисто ораторско изкуство — дотогава не бе се натъквал на политик, който да забравя за обществеността, докато се обръща към един или друг журналист — впечатляваше се от размаха му, може би защото съзнаваше, че самият той бе изцяло лишен от такъв, а при Вайтари той се основаваше и на някакво физическо достойнство, което дразнеше Фийлдс, но едновременно събуждаше и лека завист у него.) — Присъствието ви тук ми дава възможност да разсея едно недоразумение. Нямам думи да изразя с каква ярост и с какво възмущение героите на независимостта следят старанията на колониалната преса да прикрие истинската цел на нашата борба — освобождаването на Африка — и да я подмени с това възмутително, смехотворно и обидно тълкование, което Морел бе специално натоварен да разпространи. Знаем кой му плаща и защо толкова време все успяваше да се изплъзне от властите. „Кампанията“ му е димната завеса, зад която искаха да скрият нашите национални стремления. А още по-възмутително, по-обидното за нас е, че ни е дошло до гуша да служим за зоологическа градина на света, изоставена за ползване на западняците, преситени от небостъргачите и автомобилите си, които идват тук, за да се потопят повторно в първобитното и да се разнежат от нашата голота и от стадата ни. Дотук ни дойде… до гуша… и ви моля да наблегнете на това — искаме да измъкнем Африка от дивачеството и мога да ви се закълна, че в нашите очи заводските комини са хиляди пъти по-красиви от вратовете на жирафите, така обожавани от туристи безделници. Тук сме, за да сложим край на това недоразумение. А също — забележете, това е по-маловажно — и за да си набавим колкото се може повече слонова кост и със средствата от продажбата да си закупим ново оръжие — то все не ни стига. Лично на мен ловът никога не ми е бил по вкуса. Ще ми се дори народът ни да забрави, че открай време е народ от ловци. Още една връзка с първобитните времена, с древна епоха, от която трябва да излезем на всяка цена. Присъствието ни тук показва, че никой не ни издържа. В Кайро ми предложиха помощ — отказах. Но търговците на оръжие не дават стоката си току-така. За нея трябва да се плаща. Общественото мнение у вас съчувства на слоновете: съдбата на африканските народи или му е безразлична, или неизвестна. Възнамерявам да разбудя вниманието му и разчитам на професионалната ви съвест да кажете истината за нашето движение. Ако се наложи да пожертваме всички слонове в Африка, за да постигнем целите си — ще ги избием без колебание…
	Фийлдс живееше в Париж от години, но дотогава не беше чувал някой да импровизира на френски с подобна лекота. Запита се на какъв ли език се е обръщал Вайтари към племената на Френска Екваториална Африка при пропагандните си обиколки. (И се опита да се сдобие със сведения. Вайтари владееше в съвършенство единствено диалекта на уле. Изобщо не знаеше останалите двайсет и седем диалекта по нейната територия. Той бе сред онези, които от 1945 година водеха най-настойчиво кампанията за изучаване на френски език от племената и за постепенно изкореняване на туземните диалекти. Причината бе повече от ясна. Езиковата преграда служеше за защита на магьосниците и племенните вождове. За Вайтари използването на френския език бе основното оръжие за освобождаване, уеднаквяване и пропаганда, единственият начин за борба с обичаите. В диалекта уле не съществуваше думата „нация“, думата „отечество“, думата „политика“, думите „работник, труженик, пролетариат“, а изразът „право на народите на самоопределение“ се превръщаше в „победа на уле над техните врагове“. Следователно очевидният парадокс, превърнал Вайтари в непримирим ратник за използване на френския език, ставаше лесен за обяснение. Докато Вайтари говореше, стрелбата край езерото продължаваше — нагледен урок на изявленията му. Като мнозина свои сънародници, Фийлдс нямаше особена склонност към философски размишления и едва след приемането на гражданство донякъде се увлече по абстракциите. Той бе по-чувствителен към използваните средства, към осезаемите неща, които можеха да се заснемат — а те не бяха малко край езерото — отколкото към величието на преследваните цели. Докато черният трибун пред него призоваваше с тръпнещ глас образа на бъдеща индустриализирана и електрифицирана Африка, избавена от шубраците и примитивните си обичаи, Фийлдс мислеше най-вече за стрелбата навън и безспир пресмяташе наум броя на убитите слонове (силно преувеличен под въздействието на вълнението). Снима отново Морел, Форсайт, Пер Квист и Идрис, седящи с кръстосани крака и вързани зад гърба ръце в полумрака на гъстите тръстики — в позата на победените имаше някаква неподдаваща се на определение частица от вечността. Отстрани Мина с разкъсана блуза хлипаше почти безгласно и от време на време прокарваше ръка по лицето си. (В тази връзка Фийлдс заяви в едно парижко кафене, където обичаше да се среща със свои сънародници: „Вярвам единствено в биологичната революция. Някой ден човекът ще стане нещо възможно. Прогресът все повече се оттегля в биологическите лаборатории“.) Морел бе най-спокоен от всички — нито бе изненадан, нито възмутен. Личеше си, че по своя път вече се бе натъквал на всичко това, че знае на какво се дължи то, но нищо не бе в състояние да го обезсърчи. Този човек не умееше да се отчайва. По-късно Фийлдс го запита доста сприхаво за какво е мислил през цялото време, докато избиваха слоновете, той отвърна спокойно с нотка на ирония:
	— За Юсеф. Това зависи от него. Трябва да е наясно… Той ще избира.
	(На отиване и връщане Фийлдс няколко пъти го видя до конете, за които юношата се грижеше. Седеше на пясъка със скръстени крака. Навярно бе скрил оръжието си или му го бяха отнели, но — очевидно поради младостта му — хората на Хабиб го бяха оставили на свобода. Когато журналистът му отправи няколко думи, младежът вдигна очи, погледна го, без да отвърне — а може би без да го вижда — и Фийлдс се порази от силната мъка, изписана по лицето му, обикновено скрито зад маска на невъзмутимост. Устните му потръпваха, очите горяха болезнено, чертите му бяха изгубили своята непоколебимост и разкриваха дълбока скръб, колебание, вътрешен конфликт, чиито причини журналистът напразно се опита да изясни. Момчето сведе бавно глава, без да реагира, без да отвърне на приятелския въпрос, който Фийлдс му бе отправил.)
	Докато Вайтари произнасяше речта си — защото едва ли може да се нарече иначе страстната му тирада — Морел само веднъж излезе от видимото си безразличие. Усмихна се и кимна утвърдително, когато бившият депутат от Уле им подхвърли гневно:
	— Разбира се, обвиняват ме в симпатия към комунистите. Много е удобно. Но не комунистите, а един френски писател от крайната десница, Шарл Мора, е казал, че от всички човешки свободи, най-скъпоценна е независимостта на отечеството…
	Единственият, който носеше някакво облекчение на Фийлдс по време на тази очна ставка, беше човекът с моряшката фуражка, в чиято пура, стърчаща насред явно боядисаната му в катраненочерно брада, имаше нещо непристойно; той изглежда се наслаждаваше на сцената с изключително удоволствие, с ликуване, проявяващо се навремени в безмълвен смях. Форсайт слушаше с цинична усмивка, чийто секрет май отново бе открил покрай създалите се обстоятелства. Пер Квист единствен се опита да се намеси. Неведнъж бе хвърлял на Вайтари нетърпеливи погледи; най-после с пресекващ от гняв глас с провлечен скандинавски акцент го прекъсна:
	— Десетките хиляди негри, умрели при строителството на железопътната линия „Конго-Океан“, са нищо наред с онова, което предлагате на Африка… Вие ще се превърнете в един от най-безмилостните колонизатори — от онези, които са й най-чужди — и цветът на кожата ви няма никакво значение: вие сте типична рожба на Запада, едно от най-прекрасните ни творения. Чернокожите знаят какво са търговците на роби, людоедството, колонизацията и мау-мау, но те са нищо редом с онова, което ще познаят покрай вас, щом станете новите тирани на Африка… и ми се свива сърцето за останалите живи…
	Вайтари се усмихна — гласът му прозвуча едва ли не любезно.
	— Жалко, че в Африка няма повече бели като вас, Пер Квист. Задачата ни щеше да бъде много по-лесна. Най-опасни за нас са европейците, опитващи се да изградят това или онова, а не онези, които се задоволявате простодушна честност и бял лен… Вие сте анахронизъм дори в Европа и няма никакъв смисъл да ви убеждавам. Вие сте миналото и вече сте без значение. Изтънчената мизантропия на Морел, отвращението му от човешките ръце, недостатъчно чисти според него, са типично буржоазно нервно разстройство и от наша страна ще бъде лудост да се занимаваме с него: за разлика от нашите магьосници отдавна съм престанал да виждам в душевните заболявания проява на злотворно свръхестествено присъствие… Нашият приятел Форсайт е тук по съвсем лични причини… Идрис защитава най-изостаналото минало на Африка — на свободните диви стада: лъвове, леопарди, слонове и биволи чак до хоризонта… Тази млада жена, към която изпитвам най-приятелски чувства, е тук от погнуса към мъжете: тя би трябвало да се задоволи с компанията на някое куче. Вие всички сте продукт на общество, страдащо от душевно разстройство. И не на вас говоря, а на представителя на американското обществено мнение, който може да направи много за нашето движение… Колкото до вас, Пер Квист, ще повторя, че много ви харесвам, защото ме забавлявате и ми е известно каква тайна мечта ви терзае… Отгледаха ме монасите белодрешковци. Позволете да ви кажа, че времето на земния рай вече мина. Чернокожите народи се напатиха от суеверията и потребността си от чудеса и няма да сте добре дошъл, когато дойдете да добавите и вашите. Подобно на отец Фарг и още неколцина прочути тук мисионери, вие все още мечтаете за тайнствени пастири, а нощем търсите Витлеемската звезда; всеки път, щом през пустинята премине жена на магаре, вие се питате дали под фереджето й не се крие някой младенец. Нищо чудно, че щом се изправите после пред непоносимата действителност на машините, пролетариата и условията му на живот, вие обезумявате от гняв и като приятеля си Сен-Дьони побягвате в недрата на „магическа“ Африка, Африка на религиозните обреди и магьосниците, или сред стадата слонове, подтикващи ви да мечтаете за библейските времена: никога няма да простите на младежта в тази изоставена земя, че иска да ви лиши от шеметните ви блянове… Но мигар не знаете цената им, старче? Тя е невежество, проказа, фрамбезия, елефантиазът, филариатозата — това също влиза в „чудесата“ — тя е детска смъртност и хронично недояждане на сто милиона души. Ето каква цена плаща народът ни за вашата потребност от бягство и заради стадата слонове, от които направихте събитие. И това — с радост, че ги гледаме как изчезват до едно. И няма да има Ноев ковчег. Ще ви посъветвам, Пер Квист, да се върнете в природонаучния си музей в Копенхаген… Там екземпляр като вас ще си бъде на мястото.
	Обърна се към Фийлдс.
	— Ще се видим след минута. Държа да разсея недоразумението пред световното обществено мнение, което в този миг е обърнало поглед към Африка. Моля ви да ми помогнете почтено и да сте верен на занаята си.
	В гласа му нямаше и помен от цинизъм — долавяше се едва ли не благородство и вълнение. Фийлдс не се заблуждаваше. Имаше солиден професионален опит в това отношение. Този негър не бе по-различен от всички останали революционни трибуни, които изписваха на знамената си „свобода“, „справедливост“ и „прогрес“, а същевременно хвърляха милиони хора в лагерите за принудителен труд, за да ги измъчват човек по човек. Не можеше да му се сърди: задачата му бе непосилна. Бавно натрупвана през вековете, вечно отлагана, накрая тя бе придобила титанични размери. Да, Фийлдс знаеше всичко това. Най-важното бе да направи добри снимки, без да се занимава с останалото. Снима още веднъж Вайтари, но се наложи да смени лентата и го обзе ужас, че не разполага с достатъчно филм. Когато бившият депутат от Сионвил излезе от колибата, мъжът с моряшката фуражка се приближи до Морел, извади пакета тютюн от джоба му и сви цигара, сложи я между устните му, после му подаде огънче. Морел прие и вдъхна дима. Като че ли изпитваше някаква симпатия към този тип, може би защото последният несъмнено бе истински мошеник наемник, напълно лишен от каквито и да било идеологически или безкористни мотиви. Двамата войници с лъщящи лица изпод жълтите каски държаха автоматите си насочени към задържаните с много повече безпокойство, отколкото със заплаха, което само правеше нещата по-опасни. Фийлдс се притесняваше от привилегированото си положение и се питаше дали не може да се застъпи пред Вайтари да развържат Морел и съратниците му. Мъжът с моряшката фуражка, за когото Фийлдс разбра по-късно, че бил някакъв авантюрист на име Хабиб, приятелски сложи ръка на Мореловото рамо.
	— Боя се, че днешният ден не е добър за теб, приятелю — каза той с известна нежност. — Не знам дали си в течение, но преди три дни конференцията за защита на африканската фауна е била отложена, без да реши нищо по въпроса за слоновете… Сегашният ловен статут бил леко променен, но общо взето всичко си е все същото…
	Повторно запали угасналата му цигара. Морел като че ли се огорчи много повече от тази новина, отколкото от събитията край Куру. Лицето му се изопна и той сведе глава. Фийлдс усети до каква степен този човек, когото толкова хора смятаха за саможивец и безумец, е разчитал на здравия разум и великодушието дори на онези, на които бе отправил предизвикателство или бе победил. (По-късно Фийлдс има възможността да поговори с някои от делегатите на конференцията в Букаву. Един от тях му представи нещата по следния начин: „Задачата ни бе да преразгледаме статута за защита на африканската фауна и в частност — застрашените от изчезване видове. Не са ни призовавали нито да се произнасяме за моралната страна на лова на едър дивеч, за неговото достойнство или презряност, нито пък да се занимаваме с Морел и неговата мания. Вярно, в някои райони броят на африканските слонове намалява, но това върви ръка за ръка с отдръпването на горите и настъплението на обработваемите земи. По принцип, а и за Африка като цяло, е напълно невярно да се твърди, че слоновете са на път да изчезнат. Те са на път да намалеят, а това съвсем не е същото. Винаги ще се намери време да бъде променен статута, за да се опази такъв брой животни, какъвто е необходим за съхраняване на вида. За момента са доста многобройни и представляват сериозна заплаха за посевите. Неизбежен е моментът, когато ще се наложи числеността на тези обемисти гиганти, нуждаещи се от безкрайни открити пространства, значително да се намали. Засега все още не е настъпил. Но ще дойде. Само си представете какво значи това: огромни стада слонове на свобода в някоя от нашите индустриализирани страни, като Белгия например. Един Господ знае какво ли не би дал Неру да отърве Индия от свещените крави. По същия начин и ние няма да гледаме на африканските слонове като на неприкосновени, само заради някакъв си маниак…“.) Другарите му изглеждаха отчаяни, с изключение на Форсайт: по-късно той каза на Фийлдс, че никога не е имал кой знае какви илюзии за резултатите от конференцията в Букаву. (Впоследствие Форсайт повторно изпадна в лека криза на цинизъм. Няколко пъти заяви на Фийлдс с разочарована усмивка: „Все ми е едно. Зарязвам всичко. Искам само да се прибера у дома. Всъщност най-добрият начин да обърнеш гръб на всичко, е да си стоиш кротко вкъщи“. Но това трая едва няколко часа и той изглежда бързо си върна гневното изражение, което бе признак на здраве.) Хабиб проследи реакцията на Морел с израз на наслада: имаше вид на човек, който печели по точки. Но може би просто се наслаждаваше на пурата си. Морел внезапно вдигна очи към Форсайт.
	— Джак, оня тип на скалите… Първия, по когото стрелях… Знаеш ли дали го улучих?
	— Видях го да пада в езерото. Не се показа. Впрочем слоновете минаха отгоре му.
	— Добре. — Обърна се към Хабиб. — Още отначало бях сигурен, че хрумването е на вашия приятел Дьо Ври — каза той. — Само той познава района достатъчно, за да пресметне удара… Предупреждавал съм го. И вас съм предупреждавал. Казах му, че ако пак го хвана да се навърта край някое стадо, тежко му и горко. Хванах го.
	За миг Хабиб се смути. Лицето му посивя, а зъбите му се впиха дълбоко в пурата. После чертите му се отпуснаха и насмешливата му усмивка се появи отново. Кимна с глава и стисна пурата в дебелите си пръсти.
	— Ако добре разбирам, той най-накрая все пак ми се изплъзна от ръцете — отвърна едва ли не весело. — На два-три пъти успях да го удържа, но нямаше как да не се случи. Инш’ Аллах! Ще трябва да си избирам друг другар по неволя…
	Изплю на пода остатъка от пурата с леко унесен вид. После избухна в гръмък смях, който не изглеждаше престорен.
	— Е, хайде! Това все пак няма да ми пречи да плавам!
	Когато Фийлдс по-късно научи за естеството на взаимоотношенията, свързващи Хабиб с младото му протеже, той все пак се възхити от гръдния кош и пращящото здраве на този мръсник с могъщи прасци, чиято сила не бе успял да забележи при първата им среща.
	(Фийлдс се натъкна отново на Хабиб няколко години по-късно в Истанбул, в бара на хотел „Хилтън“, където беше отседнал. Мръщеше се пред някакво мартини, когато чу звучен смях и нечия грамадна лапа се стовари върху рамото му. Беше Хабиб с прясно боядисана брада и чувстващ се великолепно в униформата на капитан далечно плаване от търговската флота на централноафриканска страна. „Товар портокали, господине, няма да ми повярвате! Този път наистина са портокали, кълна ви се!“ Фийлдс бе дошъл в Истанбул по време на гръцко-турската криза; очакваха се инциденти и Хабиб можеше да му даде някои любопитни подробности. (Блокадата на Кипър от английски военни кораби не пречеше на контрабандата с оръжие.) Изглеждаше забележително добре осведомен. После отново заговориха за случая Морел и за срещата си край Куру.
	— Спомняте ли си как се обърнахте към Морел и го попитахте дали можете да направите нещо за него? Ужасно ме разсмяхте. Защо ли? Ами защото вече му бяхте спасили живота — ето защо въпросът ви ми се стори много забавен. Разбира се, че мога да ви обясня с какво: невръстните последователи на Вайтари Маджумба, Ндоло и… третият — не си спомням името му, но беше забележително красив — и така, те бяха решили да го екзекутират като предател. Дори бяха организирали нещо като съд от трима в Хартум и вече бяха го съдили и осъдили като предател, преди да дойдат на Куру. Изглежда Морел ги бе измамил при акцията в Сионвил и напълно бе пропуснал да спомене идеологическите подбуди, заради които бе поискал помощта им. Дума не беше казал за независимостта на Африка. В манифеста си — спомняте си, че го бе отпечатал в местния вестник — заявяваше, че действията му не носят политически характер и това ги беше влудило, защото бяха отишли само заради това. Пристигнали в Хартум, кипящи от възмущение, заседавали най-тържествено и го осъдили на смърт. Още с пристигането си на Куру настояха пред Вайтари да им позволи да изпълнят присъдата си. Ако не бяхте се случили там, Морел щеше да умре като плъх, но за Вайтари не представляваше трудност да им обясни, че и дума не може да става за това в присъствие на известен журналист като вас… Спомняте ли си колко стремглаво излезе от колибата? То бе, за да насвие трите момчета… А вие питахте Морел можете ли да направите нещо за него… Как да не умреш от смях? Ах! Да не си кривя душата, хубави времена бяха. За съжаление, хора като Морел, които ви дават повод за радост, не се срещат всеки ден… Жалко. Човек рядко има случай да се понаслаждава… — Замълча за миг, чистейки си зъбите. — В края на краищата, такъв е животът, инш’Аллах! — заключи той с нотка на съжаление.)
	Фийлдс остана още миг в колибата, където никой дума не продумваше, мъчейки се да измисли нещо насърчително. Но измисли само някакви мъгляви неубедителни думи за реакцията на американското обществено мнение, „което взе този случай присърце и ще настоява за защита на слоновете“ — фразата му спечели ироничния поглед на Форсайт. Морел не му обърна ни най-малко внимание. Мина въздъхна дълбоко и изтри очи.
	— Ще продължаваме, докато е необходимо — каза Пер Квист.
	Морел само запита:
	— С какво оръжие? — И се обърна към Фийлдс. — Преди малко ме попитахте какво можете да направите за нас. Опитайте се да убедите Вайтари да ни остави оръжие и муниции. В крайна сметка, след като го интересува единствено да се говори за бунтове в Африка, не виждам защо да откаже…
	Фийлдс внезапно осъзна, че откак бе разбрал за неуспеха на конференцията в Букаву, Морел нито за миг не бе преставал да крои планове за бъдещи кампании. Журналистът изпита облекчение, че все пак ще се опита да направи поне нещо за него; обеща да се заеме незабавно и излезе от колибата, твърдо решен да издейства на Морел оръжие и муниции, дори ако трябва да злоупотреби с положението си на журналист и да ги открадне през нощта. Откри Вайтари малко по-долу на дюната да спори оживено с двама млади негри, които изглежда му възразяваха. Третият стоеше малко встрани с притеснен и смутен вид. В гласа на Вайтари звучаха гневни нотки. С приближаването на Фийлдс спорът секна отведнъж и двамата младежи го изгледаха неприветливо. Молбата на журналиста като че ли изненада и подразни Вайтари, но след като размисли за миг, той прие да я удовлетвори. После, сякаш напълно забравил за Морел, се поинтересува какъв ефект са оказали върху Фийлдс думите му и събитията. Журналистът, който все повече се чувстваше като скъпоценен предмет в ръцете на бившия депутат от Уле, прояви доста сдържаност и просто отвърна, че все още не е имал време да размисли; после отиде да направи няколко снимки на езерото, където стрелбата, макар и доста разредена, продължаваше във външните ръкави и сред тръстиките. Опита се също да си даде сметка какви хора бе наел Вайтари. Установи, че бяха най-вече суданци от юга, които поназнайваха английски и го наричаха „сър“ с тон без почти нищо военно в него. Но на всичките му въпроси разкриваха зъбите си в широка усмивка и отказваха да отговорят. С почуда откри сред тях четирима бели: двама германци, балтиец и словак, до един дезертьори от Легиона, отдавна напълно безразлични „срещу кого или с кого“ са, стига да получават добро възнаграждение за професионалните си услуги — а това очевидно не се отнасяше за Легиона и бе един от упреците им към него, докато течеше договорът им. Докато се хранеха, с лекота се оставиха да ги снима — като хора, откъснати от всякакви връзки, които биха ги подтикнали да останат в анонимност. Оплакаха се от суданците, стрелящи „така, сякаш отбиват военната си служба“, а в устата на едрия рус словак това звучеше като върховна обида; пресмятаха, че с добре тренирани стрелци при липсата на реакция у слоновете в началото, можели да достигнат средно от седем до десет животни на човек. Проявиха доста по-голяма дискретност, когато Фийлдс се помъчи да научи какво ги е довело в Хартум; накрая германецът каза, че просто „чакали“ и били „на разположение“… Фийлдс отбеляза, че цялата операция протича при военна организация с готвач и провизии, а единствените опасения, които чу от тях бяха, че може на връщане да се сблъскат със суданската полиция, „макар тя да си имала други грижи“.
	Жегата беше в апогея си; прииждащите отвсякъде лешояди кръжаха над езерото, Фийлдс се изненада и от стичащото се неизвестно откъде чернокожо население, което се нахвърляше с ножове върху месото.
	Постара се да пресметне броя на животните, убити през този първи ден, но сметките всеки път излизаха различни. Беше особено заинтересуван от цифрите, тъй като се опитваше да прецени поне приблизително на каква печалба от експедицията разчита Вайтари и какво количество оръжие представлява това. В края на първия ден стигна до следните предварителни изчисления: сто и петдесет убити слона, от които осемдесет и четири носители на слонова кост; ако сметнеше по четирийсет лири средно за чифт бивници, получаваше се най-много три хиляди и петстотин египетски лири. Един автомат „Томпсън“ в момента вървеше в Близкия изток по петдесет лири, една каса с две дузини гранати — по сто лири, ръчни мини — десет-петнайсет лири в зависимост от състоянието им; пушка „Берета“ — двайсет лири; при това ставаше дума за цифри, които често варираха от един до петдесет процента според тенденциите на пазара и политическата ситуация. Един дезертьор от Чуждестранния легион можеше да бъде вербуван за петдесет лири месечно. Фийлдс изчисли, че с полученото от експедицията Вайтари можеше да екипира и три месеца да издържа двайсетина „доброволци“. Това със сигурност не беше на висотата на амбициите му, а не бе дори достатъчно, за да смути реда в една от най-мирните и най-добре управлявани територии на Африка. Но за Вайтари несъмнено, бе най-важно да приключи веднъж завинаги с мита за слоновете и да се утвърди в очите на света като истинския водач на африканския бунт. Накрая Фийлдс постави въпроса на човека от бъдеща Африка доста грубо. Той го прие спокойно, за да покаже, че и за това беше помислил.
	— Не храня и най-малката надежда да предизвикам размирици при сегашното състояние на нещата. А още по-малко да вдигна племената на бунт: те, уви, далеч не са готови да ме последват в подобно начинание поради първобитното състояние, в което ги държат техните вождове, царе и магьосници, с благословията на властите, загрижени да запазят „обичаите“. Засега, що се отнася до местните резултати, задоволявам се да се впиша в историята. Трябва да се знае, че движението съществува, ако не сред масите, то поне сред елита, способен да изрази мнението си. Колкото до останалото, заявявам ви откровено, необходимо е да се добера до общественото мнение извън страната — до онова, което е напълно готово да ни изслуша. А се налага да приключим и с мита за слоновете — времето на големите думи отмина. Стремя се гласът ми да се чуе, въпреки всички хитрини, с които се опитаха да го заглушат. Останалото ще дойде по-късно. А и… Кенията е в затвора, Н’Крумах излезе само да вземе властта… Чудно ли е, че организаторите на онази конференция на колониалните народи, която трябва да се проведе неизвестно кога в Бандунг, не са сметнали за нужно да ме поканят? Затворите днес са преддверие към министерствата. За онова, което искам да постигна, двайсет човека са напълно достатъчни…
	Фийлдс направи знак, че разбира, но сигурно се чувстваше доста неловко пред неговата откровеност и навярно дори леко шокиран, макар обикновено да не проявяваше чувствата си по време на работа. Лицето на Вайтари прие едва ли не скръбен израз и Фийлдс за първи път усети, че най-накрая ще се докосне до сърцевината на проблема.
	— Няма съмнение, че ви шокирам — заяви той почти тъжно — а може би си мислите, че се правя на някакъв негърски Макиавели, но опитайте само да станете напълно еволюирал негър и — защо да не го кажем? — уверен във вътрешните си сили и във възможностите си в страна, която все още е такава…
	Протегна ръка към трупа на измършавял слон във водата, на двайсетина метра от мястото, където се намираха: двама съвсем голи негри седяха в разпрания, кървав корем на животното и ръфаха вътрешностите му с прекрасните си зъби…
	— Да, можете да вдигнете фотоапарата… Но за нас тази гледка е всекидневие…
	Остана за миг с протегната натам ръка, после обърна гръб на Фийлдс и се отдалечи с достойнство, още по-вълнуващо заради тъжния израз на лицето му.
	Малко по-късно Вайтари трябваше още веднъж да се върне към същата тема. Хабиб бе наредил на хората си да прекратят стрелбата, за да подмамят стадата да се върнат след една спокойна нощ. Фийлдс седеше на пясъка до водата напълно изтощен и дишаше с половин гърди, за да намали болката в ребрата си. Телосложението му бе по-скоро крехко, а естествената му физическа издръжливост бе доста слаба. Докато работеше, понякога проявяваше издръжливост на атлет, но единствено в резултат на нервна свръхвъзбуда, един вид „второ дихание“, което нахлуваше в него, щом попаднеше на добра тема. Тъкмо този тайнствен източник на енергия, от който бе напълно лишен във всекидневния живот — задъхваше се от изкачване до апартамента си на петия етаж на площад „Дофин“ — му позволяваше да остава нащрек ден и нощ. Цял ден не спря да тича по дюните и във водата с фотоапарата и чантичката си с филми, с които неистово се боеше да се раздели. Оставаше му само половин филм. Усещаше приближаването на жесток нервен пристъп, който щеше да го свали на легло. Това бе едно от онези състояния, когато имаше нужда от алкохол и нов пакет цигари. А изпитваше и потребност от женско присъствие до себе си. (Не стига това, но трябваше да е хубавичка.) Беше станало доста прохладно, почти студено и рязката промяна на температурата след изпепеляващата жега го довърши. Седеше на пясъка в здрача с увесен нос. Всеки път, щом вдигнеше очи, небето отново бе променило цвета си — от бледосиньо до жълто и виолетово, за да се стопи накрая в мрак, напомнящ му за Мексиканския залив с млечно — фосфоресциращ планктон около лодката му. Направи вял опит да си спомни какво правеше в онази лодка насред Мексиканския залив и се сети, че бе отишъл там за серия цветни снимки на живота в морето за едно екологично списание, което неуморно публикуваше специални броеве за земята, небето, морето, животните и хората и за което казваха, че един ден щяло да издаде специален брой за Господ, подкрепен с цветни фотографии. Полагаше усилия да не чува предсмъртния рев на ранените животни, който изпълваше нощта. Последната снимка, преди да се стъмни, бе на купчина слонова кост, която жителите на селището пренасяха парче по парче до камионите, спрели на пътя на седем километра оттам. Корените на бивниците още бяха в кръв. Всъщност нямаше разлика с останалите кланици по света. Може би защото бе прекалено уморен, мислите му потекоха в насока, която той определи като „безплодна“. Един от първите му детски спомени бе усмивката на майка му — усмивка, цялата искряща от многобройните златни коронки, които омагьосваха детето. Всеки път, изпаднеше ли в униние, този спомен се връщаше едновременно със спомена за купчината златни коронки и зъби, които нацистите бяха „иззели“ от жертвите на газовите камери и крематориумите. Бе прекарал часове, взирайки се втренчено в снимките на купчината, публикувани във вестниците от онова време: търсеше усмивката на майка си.
	Дотам беше стигнал в размишленията си, когато видя нечий силует да крачи към него в синкавата светлина. Беше Вайтари. Размениха няколко думи. Фийлдс отправи реплика за изключителното разнообразие от всевъзможни крясъци и шумове, носещи се откъм езерото, и най-вече един глух, почти непрестанен пукот, надигащ се откъм пресъхналите блата. Вайтари отвърна, че шумът идвал от рибите, които се опитвали да напуснат пресъхналите места и да се доберат до водата. Понякога човек ги намирал на десетки километри от всякакви водоизточници неспирно да подскачат с опашните си перки.
	— Каква земя на чудесата — каза Фийлдс.
	Вайтари замълча за миг.
	— Да. Но ще дойде време да сложим край на всичко това. Да сложим край на праисторията… Знаете ли какво изпитвам, видя ли край някой от редките ни пътища тези стада — единственото, което привлича туристите тук? Срам. Срам, защото зная, че тази „красота“ върви ръка за ръка с голите задници на нашите негри, с шарката, живота сред дърветата, суеверията и допотопното невежество. Всеки лъв, всеки носорог, всеки слон на свобода означава още чакане, търпеливо понасяне на дивачеството и примитивността и надменните усмивки на белите „специалисти“, които ви потупват по рамото с думите: „Както виждате, драги, все още не можете да минете без нас…“. Ние обаче искаме да бъдем континент във възход, а не сгушен в мрака на фетишите си материк, съвременник на праисторическия слон и на лъва, все още разкъсващ деца по селата. За нас храсталакът е паразит, от който трябва да се избавим. Нямам никакви скрупули да избивам животните, които вие наричате прекрасни, но на нас те само ни напомнят какви сме си останали. Велик ще е денят, в който Африка ще отпразнува изчезването и на последното голямо стадо. Ще запазим няколко екземпляра в клетки, та внуците ни да знаят какво е било миналото и с гордост да съдят за изминатия път. Нека спрат да ни смятат за кътче, където чудесата са останали по-дълго от другаде, а на жителите му за пълно щастие е достатъчен само един банан, един полов орган и един кокосов орех… Получих образование във Франция, в най-цивилизованата страна на света, и години наред заседавах по скамейките на френския парламент… Можете ли да си представите колко самотен съм тук?
	Гласът му трепна и той махна към светлинките на нощта.
	— Аз и още неколцина? Очите на Африка няма да се отворят за съдбата й, докато не престане да бъде зоологическата градина на света… Докато не заприиждат тук, не за да гледат нашите негърки с подноси, а градовете и природните ни богатства, използвани най-сетне за собственото ни благоденствие. Докато се говори за „нашите безгранични пространства“ и за народа ни „от ловци, земеделци и воини“, все така ще сме във ваши ръце и дори по-лошо — ще сме нечия „опашка“… Америка излезе от своите лутания с изчезването на бизоните и биволите; докато вълците преследваха шейните в руските степи, мужикът гинеше от мръсотия и невежество, а в деня, в който в Африка не останат лъвове и слонове, на тяхно място ще се появи народ, господар на съдбата си. За нашата младеж, за нашия елит — бездруго отпускан ни с капкомер — големите свободни стада са мерилото за закъснението, което трябва да се навакса… Готови сме да наваксаме това закъснение не само с цената на слоновете, но и на живота си…
	Въпреки умората си, болката в лявата част на гръдния кош и усещането за затъпяване, Фийлдс прекрасно си даваше сметка каква пламенност влагаше бившият депутат от Сионвил, за да го убеди. Това му се бе случвало често и преди, но никога толкова разгорещено, с такава буйна неумолимост, с толкова поразителен в мъжествената си красота глас. Пък и го измъчваше едно недоразумение, което се опита да разсее.
	— Знаете ли — отбеляза той — аз съм само фоторепортер и никога през живота си нищо не съм публикувал — имам предвид никакъв текст… Оставям фотоапарата си да говори. Разбирам прекрасно мотивите ви, но никога не бих могъл да ги изложа ясно като вас… — Поколеба се. — Това изисква професионализъм.
	Вайтари запази мълчание. Когато заговори, в гласа му прозвуча нотка на недоверие, близка до гняв.
	— Искате да кажете, че ще се задоволите да публикувате снимките на убитите слонове без всякакви… обяснения?
	— Моят занаят не е писането…
	— Тогава репортажът ви ще излезе напълно тенденциозен. Снимките ви ще представят само второстепенното в случая… Знаете, че мога да ги унищожа.
	— Зная.
	— Слушайте, необходимо ми е да ме чуят в Америка. Имате най-еволюиралите негри в света. Най-асимилираните…
	Изрече „асимилирани“ като комплимент. Фийлдс си каза, че не е виждал по-изненадващ французин от този.
	— И през ум не ви минава на какъв заговор за мълчание съм подложен… Арабското радио и арабската преса говорят за мен само когато няма какво повече да кажат, ваш дълг на журналист е да ми помогнете да ме чуят…
	— Дайте ми някакво писмено изявление. После ще направя каквото мога. Но нямам никаква дарба. Имам добро око и толкова… Необходим е голям талант…
	Щеше да каже „за да се оправдае всичко това“, но замълча.
	— Преди да заминете, ще ви дам цялата необходима документация. Искате ли да ме придружите до Хартум? Това ще ви позволи да изпратите репортажа си с първия самолет.
	— Не. Мисля да остана с Морел.
	— От симпатия ли? Подозирам, че той ви интересува много повече от съдбата на африканските народи… Сигурно мислите, че този сюжет ще погъделичка по-силно преситения вкус на читателите ви…
	— Нищо подобно.
	— Не виждам друга причина.
	— Аз пък не виждам какво ще снимам в Хартум. Остава ми половин филм… Искам… — Замисли се, сякаш убеждаваше самия себе си. — Пък и искам да приключа със случая Морел.
	Вайтари изглежда се развесели.
	— Е, няма да чакате дълго… Без мен няма да стигне далеч.
	— Именно, бих искал да бъда там.
	Вайтари се изправи. В ясната нощ той закри звездите с плещи и на Ейб Фийлдс, който остана седнал, му се привидя, че ръстът му е едва ли не гигантски.
	— Господин Фийлдс, вие сте опитен професионалист.
	— Професионалист — да.
	— Утре сутринта ще ви дам curriculum vitae*, декларация и цялата свързана с мен документация. Не забравяйте, че в тях се съдържа сюжет, златен за страна като вашата, която се стреми да се освободи в Африка от собствения си черен комплекс…
	[* Биография (лат.). — Б.р.]
	Отдалечи се с гъвкавата си походка — навярно най-африканското, останало у него. Фийлдс си каза, че дори последното му изречение прозвуча като думи на истински французин: бе го чувал хиляди пъти от устата на своите събратя журналисти французи, подразнени от някоя кампания на американската преса против „френския колониализъм“. Внезапно си помисли, че може би Вайтари е по-скоро нов пример за разделението на французите помежду им, отколкото африкански националист. Дори тази curriculum vitae, която щеше да му остави на следващия ден, заедно с изложението на целите му и „смисъла“ на действията му, бе типично френска: лицеите, споменатите с гордост учебни стипендии, докторатът по право, публикуваните статии, различните групировки и политически партии, в които бе членувал, непрекъснатите му оставки, парламентарните комисии — нищо не липсваше в нея. Нито един чернокож в Америка не бе в състояние да премине през подобни митарства в собствената си страна, нито да настоява за такава степен на расова интеграция. Вайтари беше френски шедьовър и единственият недостатък на това творение бе, че е прекалено сполучливо, а си остава в изолация: амбицията му бе равностойна на самотата му. Нито едно кътче в областта Уле и в цяла Френска Екваториална Африка не бе съизмеримо с подобна потребност от величие: образованието бе направило от Вайтари човек, обречен на върховете, Фийлдс отново си спомни думите на своя приятел, чернокожия писател Джордж Пен за бившия депутат от Сионвил след завръщането от Акра: „Чуем ли наистина да се говори за Африка, ще чуем преди всичко неговото име… Освен ако французите междувременно не го направят свой премиер: достатъчно са хитри за това“. (Фийлдс удържа на думата си и разпространи декларацията и изложенията на Вайтари навсякъде, където можа. Но резултатите бяха доста скромни. Обществеността в Съединените щати се вълнуваше от Форсайт и Морел и отказваше да види зад действията им политически мотиви. Както обикновено, американските читатели реагираха много повече на неща, вълнуващи чувствата им, отколкото на обръщения към идеологическите им схващания. Така че репортажът на Фийлдс от Куру със снимките на слонове, убити при условията, представени в предходните, запечатали сушата и страданията на стадата, подчертаващи още повече извършеното зверство, вълнуваха чувствата им много по-пряко от политическите подбуди, които в краен случай можеха да оправдаят подобна експедиция. Всичко, засягащо животните, събуждаше у читателите симпатия и непосредствен интерес и това бе добре известно на вестникарските издатели, които в мъртви периоди разчитаха да правят удар благодарение на тях. По този повод Фийлдс обичаше да разказва следния анекдот: преди войната бе публикувал в многотиражно списание снимков репортаж за гигантски костенурки, които обръщаха по гръб, преди да ги хвърлят живи в тенджерите с вряла вода, за да се превърнат в консерви със супа. След публикацията продажбите на списанието нараснаха с пет процента. Фийлдс така и не узна какъв ефект е имал репортажът му върху продажбата на консервирана супа от костенурки. Предполагаше, че са си останали същите като преди.)


>>	XXXVIII.

	През цялото време, докато се намираше край Куру, Фийлдс правеше всичко възможно да издейства от Вайтари подобряване на отношението към Морел и неговите сподвижници. Още в началото буйно възрази срещу „мъченията“, на които бяха подложени, с толкова искрено вълнение и възмущение, та Вайтари отбеляза донякъде презрително, че американците са прекалено склонни да определят като „мъчение“ обикновената липса на удобства.
	— Когато вашите военнопленници се върнаха от Корея, те наричаха „комунистически мъчения“ вековните условия на живот за огромната маса от азиатските народи, които е трябвало да споделят само няколко месеца…
	— Може би — отвърна Ейб Фийлдс — но въпросът е дали искате да спечелите симпатиите на американската общественост за вашето движение, или нейните реакции са ви безразлични… В момента тя нехае за вас, но се вълнува от преживелиците на Морел. А какво правите вие? В името на свободата и правото на народите на самоопределение вие започвате с избиване на слонове по причини, които са прекалено теоретични и идеологизирани за читателите на американските вестници, а Морел, когото пресата, с право или не, превърна в народен, в едва ли не легендарен герой, и другарите му държите с вързани ръце и крака вече двайсет и четири часа в убийствената жега… Казвам ви го, защото изглеждате искрено загрижен да развълнувате общественото мнение в Съединените щати. Знам, че е глупаво, но у нас хората реагират много повече на всичко, свързано с чувствата, отколкото на идеологиите… А моят занаят е да казвам всичко, което виждам, както го виждам. Аз съм фотограф.
	Вайтари го прекъсна с раздразнение, което се превръщаше едва ли не в гняв.
	— Смятам, че бих постъпил най-добре, ако още сега ви поставя един-два въпроса.
	— Давайте.
	— Вие сте против свободата на африканските народи — да или не? Вие сте против колониализма — да или не? Вие сте единственият журналист тук и е прекалено лесно да представите действията ни в тенденциозна светлина.
	Ейб Фийлдс засумтя от раздразнение.
	— Чуйте ме, господине — леко повиши глас той — определено съм против колониализма. Аз съм за свободата на всеки човек. Дори на французите, а не си падам кой знае колко по тях… Нито по когото и да било. Просто от четвърт век снимам Историята с голямо И, а в края на краищата това въпреки всичко води до чудновато съчувствие към слоновете… Не мисля, че се заблуждавам, като ви казвам, че милиони хора по света изпитват към Морел много повече симпатия, отколкото изглежда предполагате… Трябва да си дадете сметка за това. Ще е добре за тактиката ви…
	— Вие сте същински изразител на Запада, господине — отсече Вайтари.
	Нотка на осмиване… но Фийлдс беше свикнал с френските интелектуалци.
	— Не зная. Не зная до каква степен съветската общественост например е в течение на случая Морел. Ако там са наясно, струва ми се, че един руски работник, който се трепе осем часа на ден да завинтва болтове, а през останалото време слуша речи за необходимостта болтовете да се завинтват все по-бързо и с повече ентусиазъм, та струва ми се, че този съветски работник ще изпитва много голяма симпатия към Морел и онова, което той се опитва да спаси…
	Разговорът се водеше в една от колибите, която Вайтари беше превърнал в щабквартира. Седеше до сандък с боеприпаси, който му служеше за маса. Под ръката му, до пакет цигари, запалка и синьото кепе с черните звезди, бе разгъната карта на района. Суданец с жълт шлем стоеше пред входа на колибата. Отдясно на бившия депутат неподвижно стоеше единият от младежите, който го следваше навсякъде — изпънат по военному, с ръка на пистолета, окачен на кожен колан. Ейб Фийлдс от време на време поглеждаше накриво грижливо лъснатия портупей. Изпитваше ужас от портупеи и въобще от кожени изделия: между кожата и жестокостта съществуваше тясна връзка, идваща от дълбините на вековете. Младият африканец имаше квадратни плещи, сурови черти — красиви в своята суровост поне от лична гледна точка на фотографа. Целият мизансцен бе толкова по-смущаващ, защото не беше търсен, а отговаряше на някаква дълбока психологическа необходимост: това навяваше мъчителни спомени на Фийлдс. Ейб Фийлдс несъмнено бе най-големият противник на кожените вещи по света: накрая това се бе превърнало в същинска фобия. Откакто влезе в колибата, се бореше с ненавистта си. Опита се да си внуши, че тази атмосфера на „партийна приемна“ или „щабквартира“ не беше непременно знак за нов, подготвящ се сезон за събиране на кожи, а за самотата на един човек, който се стремеше да си създаде илюзията за принадлежност, за организация, за сплотени действия. А този африканец бе дотам закърмен с традициите на френското военно величие, че нямаше как да не мечтае за равняване по него. Синьото кепе с черните звезди бе последна и трагична почест към Франция. „Чудно до каква степен французите са успели в завоеванията си навсякъде, откъдето са минали“, помисли си Фийлдс. Този чернокож всеки момент щеше да се позове на Жана д’Арк или Лафайет, на Съпротивата, на Шарл дьо Гол или на Революцията. Фийлдс навярно щеше напълно да се откъсне от тази мъчителна „историческа“ атмосфера, ако отвън не се чуваха гърмежите и рева на умиращите слонове.
	— Изобщо няма да разберете — заяви Вайтари.
	И си взе цигара от пакета. На китката си носеше много сложен златен часовник с три циферблата. Съвсем очевидно това бе последната дума, що се отнася до съвременната точност. Фийлдс бе чувствителен и към красотата на ръцете. „Направо е трогателно, като видиш до каква степен човешките ръце все още могат да бъдат красиви, независимо от всичко“, помисли си той.
	— Както знаете, не искам нищо друго, освен да разбера.
	— Изнемогващата френска буржоазия използва хора като Морел, за да скрие зад димните им хуманни и идеалистки завеси някои уродливи реалности. А за дима има само гръмки думи, високопарни ораторски изявления, свобода, равенство, братство, благородната грижа за защита преди всичко и най-вече на африканската фауна… Ето какво са слоновете на Морел. Уродливите реалности са колониализмът, физиологичната нищета, поддържането на допотопно невежество у двеста милиона души, за да се забави политическото им освобождение. На път съм с гръм и трясък да разсея тази димна завеса. С всички средства, с които разполагам… Както сам виждате. Много е ловко, много е удобно да оставим някакъв „народен герой“, ако използваме вашия израз, да ни се пречка в краката, да се преструваме, че всички размирици се дължат на действията на един ексцентрик, загрижен най-вече да защитава слоновете от ловците. Красива легенда, впрочем вероломно изфабрикувана, за да приспи общественото мнение… Но ето — действителността не го допусна. Ние вече отказваме да оставаме скрити сред облаците на легендарното и приказното… Трябва да ни видят, да видят африканската действителност с всичките й бедствия. Навярно колониалистите щедро плащат на вашия „народен герой“, за да сее заблуда…
	— Искрено ли сте убеден?
	— Как иначе да си обясним странното, меко казано, съучастничество на властите спрямо него? Дори да допуснем, че е безумец, който действително вярва в делата си. Мой дълг е да разсея недоразумението около него. От значение е единствено независимостта на Африка. А не слоновете…
	Рязко махна с ръка.
	— Нека бъдем сериозни. Съдбата на африканските народи ни е по-скъпа от красивите легенди. Не казвам, че Морел е агент на Втори отдел, а че заслужава да бъде. И сега ние сме на път да разсеем димната завеса. Не желаят да ни виждат, но ще им се наложи.
	Фийлдс се запита каква част „аз“ се съдържаше в това „ние“.
	— Тоест, що се отнася до скрупулите ви, ако вашият „народен герой“ ми даде дума, че ще седи мирен и няма да предприеме нищо, докато сме тук, готов съм да го развържа. Не мога да си позволя лукса да мобилизирам трима мои хора да го пазят, трябват ми другаде.
	Фийлдс и за секунда не си помисли, че Морел ще приеме условието, но за негово учудване французинът прие без затруднения. Очевидно смяташе загубената битка само за обикновено премеждие в борбата, която беше повел и чиито възходи и спадове бе приел предварително. Не изглеждаше сломен, а още по-малко обезсърчен. Неописуемо мръсен, с обрасли в черни косми бузи, с вързани на гърба ръце, миришещ на обор, под дулото на насочения към него автомат на един неспокоен суданец, от него лъхаше някаква невероятна и вироглава увереност, някакво несломимо упорство. Безумието му сигурно се състоеше в това — никога да не пада духом. „Un con“*, помисли си Ейб Фийлдс на френски: това бе единствената подходяща дума. Щастлив идиот, отказващ да се предаде пред очевидното. Още повече че доказателства не липсваха: не само ревът на слоновете, умиращи в езерото, но и провалът на конференцията за защита на африканската фауна, която се бе разпуснала, без да промени статута за лов на едър дивеч. Все така щяха да избиват слоновете: в името на прогреса, на ускорената индустриализация, на нуждата от месо или от любов към точната стрелба. А Морел се държеше, като че ли не бе достатъчно осведомен. Очевидно не се бе научил да живее. В гласа му се долавяше тъжна нотка, но едва-едва:
	[* Глупак (фр.). — Б.пр.]
	— Трябва да се измисли специална инжекция — избоботи той. — Или хапчета. Един ден ще ги изобретят. Аз открай време съм доверчив. Вярвам в прогреса. Някой ден със сигурност ще се продават хапчета за човечност. И човек ще взема сутрин по едно на гладно, преди да се срещне с другите. Виж, тогава ще стане интересно и дори ще можем да се занимаваме с политика… Иска думата ми, че няма да мръдна от колибата, ако ни развърже? Давам му я. При условие че ни остави оръжие и конете ни, като си тръгне.
	— Обеща.
	— Добре. Пък и какво ли друго ни остава? Всъщност ние нямаме оръжие. Вероятно можем да плюем на това, но няма да е ефективно. Аз съм за ефективността. Обичам конкретните, скромни, изпълними задачи… Не съм мечтател. Затова съм тук…
	Едва не прихна. Фийлдс за първи път забеляза, че той носи, забоден на ризата си, малък Лотарингски кръст. Отличителен знак, приет през последната война от шепа французи, отказали да приемат поражението от 1940 година и групирали се около един отдавнашен генерал, Шарл дьо Гол, още един човек, който вярваше в слоновете. Този малък знак обясняваше доста неща и във всеки случай уверения вид на Морел. Сподвижниците му изглежда също бяха прихванали от заразата. Защото си беше заразно, Ейб Фийлдс нямаше ни най-малко съмнение. Самият той започваше да улавя признаците: в сърцето му се бяха появили почти непристойни пориви, а на устните му — съзнаваше го напълно — бе изписана крайно идиотска усмивка. Пер Квист с една прошарена вежда, приспусната над клепача, и другата — повдигната над лукавата бучка лед, наблюдаваше с интерес репортера, но за стария естественик се говореше, че под външността му на патриарх се крие изключително безжалостно чувство за хумор, както и подчертаната потребност да не слиза от устата на хората. Естествено бе да се намира там, в сърцевината на стълкновението, защото от петдесет години името му беше свързано с всички кампании за защита на животинския и растителния свят. Гледаше си занаята, поддържайки славата си — човек дори се питаше дали тази слава не му е по-скъпа от видовете, които защитава, както открито твърдяха някои от събратята му. Но какво да кажем за момичето, за германката, която стоеше до Морел с гордото си лице, екзалтирана, едва ли не щастлива, сякаш най-сетне бе постигнала нещо, което никой вече не можеше да й отнеме? Беше просто най-обикновена проститутка и изглеждаше трудно да си представиш, че също е дошла да се забърка в тази авантюра, като свидетелство за някакво дълбоко доверие, за отказ да сведе глава и да се отчае, а и че може да си се измъкнал от нацистка Германия, от развалините на Берлин и ръцете на войниците завоеватели с непокътнати илюзии и твърдоглава увереност в красотата на природата. Беше много по-лесно и по-правдоподобно да си представиш, че е дошла просто като придружителка — всъщност Морел бе „хубаво момче“, от онези, малко простоватите, с непокорни къдри, с кафяви очи, красива брадичка, въпреки лошия му навик да покашля, с типично френски устни, в чийто присмех понякога се долавяше оттенък на безсмъртие.
	(Фийлдс трябваше да се брани от пристъпите на симпатия със задна дата, щом се случеше да заговори на сънародниците си за Морел в малкия американски бар в Париж, където провеждаше своеобразните си заседания. „Във Фор Лами някой, вече не помня кой, беше измислил много подходящ прякор на Морел: «Той е _esperado_*». Нов вид човек, победоносно възникнал от дълбините на позора. Безполезно е да ви казвам, че не се отнася за мен. Признавам все пак, че е приятно да узнаеш, че някой някъде върви право по пътя си, напук и против всички — това ви дава възможност да спите спокойно.“)
	[* Хранещ надежда (исп.). — Б.р.]
	Дори Форсайт бе не по-малко засегнат от останалите, от тази радостна зараза, от тази крайност на надеждата, която сякаш никаква очевидна противоположност не бе в състояние да накърни. Луничките върху отеклото му лице продължаваха да си намират достатъчно място сред синините, за да оформят радостното изражение.
	— Ще видите, всичко ще се нареди — подхвърли той на Фийлдс. — Западът вече е на път да ни възхвалява, ако се съди по собствените ви твърдения. Трябва само да изчакаме страните с народна демокрация. Около нас ще се изгради съюз, казвам ви. Очаквам в един момент да получа телеграма от „мъчителите“ си в Китай и Корея, гласяща долу-горе следното: „Искрено съжаляваме за някогашното недоразумение точка вземаме незабавни мерки за осигуряване защитата на слоновете точка комисията от учени дали лъжливи показания за използване на бактериологично оръжие от нашите американски братя току-що призна саботьорската си и провокаторска дейност за антипартийна служба точка членовете й осъдени на доживотен принудителен труд точка да живее приятелството между народите братски обединени в защита на природата“. Уверявам ви, няма място за униние.
	Ейб Фийлдс провери фотоапарата и му направи хубава снимка с червените му коси сред лъчите светлина, които се процеждаха през сухите треви на колибата, с кърпата му на червени точки, вързана на врата, с мутрата му на боксьор между два рунда и голия му торс — направи снимката повече, за да се защити от заливащата го вълна заразна симпатия, отколкото поради други основания.
	— Можете да му дадете думата ми — повтори Морел, — при условие че ни остави оръжие и конете ни, за да продължим…
	Проследи Ейб Фийлдс с приятелски поглед. Смелчага беше този дребничък фотограф. Смел и петимен да помогне, кипящ от добри намерения под привидното си безразличие. Нямаше защо да го притискат кой знае колко, за да замени фотоапарата с автомат и да се хвърли решително в помощ на застрашените гиганти.
	Непохватен, хилав, късоглед, с коса и нос на евреин, безспорно по-тежко ранен при злополуката, отколкото му се щеше да допусне — чувстваше се, че е готов да се притече на помощ на някое безсмъртно дело. Впрочем какво щастие, че е тук, и е важно, че прави добри снимки: щеше да раздвижи общественото мнение, а тъкмо това им трябваше. Защото общественото мнение трябваше да узнае, че в този век на пораженчество и примирение хората продължаваха да се борят за честта на званието човек, за да придадат нов устрем на надеждите си. Рано или късно неосмисленото стремление, дремещо в тях, щеше да си проправи път и да излезе на свобода, да придобие форма и да избухне на повърхността като победоносен цъфтеж. От Байкал до Гранада и от Питсбърг до Чад подземната пролет, която живееше, скрита в недрата на корените, щеше да избликне на земната повърхност с неустоимата мощ на милиардите си крехки и неуверени кълнове. Почти долавяше това бавно движение към простора и светлината, свенливото и потайно шумолене. Много трудно бе да усетиш тънките пукнатини, едва доловими и чудновати, на делящите се клетки, устремени да си проправят път през непробиваемия пласт на хилядолетно примирение. Но ухото му бе много чувствително и опитно и следеше по цялата повърхност на земното кълбо бавните тласъци — милиметър по милиметър — на тази стара и трудна пролет…

	* * *

C>
	СЪВЕТСКОТО КИНО?
	КАКВО ТРЯБВА ДА БЪДЕ НАШЕТО СЪВЕТСКО КИНО.
	ЕТО КАКВО ОЧАКВАТ СЪВЕТСКИТЕ ЗРИТЕЛИ
	ОТ СВОЕТО КИНО
C$
	Двама мъже излязоха от зданието на „Правда“ в Москва и със ситни крачки се отправиха към улицата, по която минаваше трамваят. Единият беше висок, мършав и прегърбен от прекомерния си ръст и часовете в службата; вървеше с ръце на гърба, имаше очила и малка черна брадичка и се казваше Иван Никитич Чушкин. Другият беше по-дребен и не толкова костелив, дори лицето му бе кръгло и доста охолно; казваше се Николай Николаевич Рябчиков и при всяка крачка на приятеля си беше принуден да прави две, за да е в крак с него и от това походката му напомняше запъхтян тръс. Двамата бяха неразделни от двайсет години, седяха един срещу друг в една и съща стая, в един и същи ъгъл на залата за документация на вестника, където работеха като преводачи — единият от английски, другият от френски език; с още две семейства деляха тристаен апартамент на „Комсомолская“.
	— Мдаа… — поде Иван Никитич Чушкин, който винаги започваше разговора с тази утвърдителна частица, а приятелят му вече не обръщаше никакво внимание на този негов навик. — Мдаа… Милионерите от Уолстрийт очевидно не знаят какво още да измислят, за да отклонят вниманието на американския народ от икономическата криза, която го застрашава, и от подготовката за война… Ето вече седмици наред посвещават първите страници на вестниците си на приключенията, вероятно измислени от край до край, на онзи французин, който, тъй да се каже, заминал за Централна Африка да брани слоновете от ловците… Ето духовната храна, която осигуряват всяка сутрин на читателите си. Аз, естествено, съм принуден да преглъщам всичко това с най-незначителните подробности… Започвам да се отегчавам. Случва ми се дори да го сънувам нощем. Представете си, Николай Николаевич, миналата нощ сънувах цяло стадо слонове, препускащи право през шубрака, да трошат и да тъпчат всичко, а земята да трепери под краката им…
	— Да, чух ви да въздишате насън, Иван Никитич — отвърна спътникът му. — Чух ви да въздишате и си казах: „Ах, ах, нашият Иван Никитич сънува красиви сънища“.
	— И във вашия лингвистичен сектор ли е същото, Николай Николаевич; какво пишат френските вестници?
	— Трудно е да си съставиш мнение. Прогресивните парижки вестници отначало представиха случая в благоприятна светлина. Първоначално сметнаха, че става дума за антиколониална проява, тъй като ловът на слонове е типичен пример за експлоатацията на природните богатства на Африка от западните монополисти. Но вече изглежда, че Морел е агент на френския Втори отдел, изпратен в Африка за отклоняване на вниманието: трябва да отклони световното обществено мнение от бунта на африканските народи и законните им въжделения… Всичко това ясно свидетелства за безредието в западния лагер.
	— Мдаа… — вметна Иван Никитич Чушкин.
	Двамата приятели повървяха мълчаливо. След малко щяха да опитат да си намерят място в претъпкания трамвай, да се наредят на опашка в магазина за хранителни стоки, да се върнат в стаята си и да изчакат реда си в кухнята за отредения им половин час. Те обаче бяха свикнали. И двамата бяха по на четирийсет, а бащите им някога бяха дребни, зле платени писари в царската администрация. В неделя се разхождаха в полето и разкършваха снага, като гребяха заедно. Иван Никитич Чушкин сваляше очилата, Иван Николаевич Рябчиков навиваше ръкави и те се споглеждаха усмихнато.
	— Готов ли сте?
	— Готов!
	Грабваха греблата и потегляха смело, със стиснати зъби, с яростни погледи, процеждайки от време на време ругатни, пореха водата със свъсени лица до пълно изтощение. На следващия ден в осем сутринта бяха в канцеларията си.
	— Мдаа… — въздъхна Иван Никитич. — Забележете, Николай Николаевич, слоновете са интересни животни. Съжалявам, че съветското кино не ни дава по-често възможността да им се любуваме в естественото им състояние — свободата. Слонът, Николай Николаевич, заслужава внимателно изучаване. В зоологическата градина си имат два и понякога ходя там с племенниците си, за да се учат и видят поне как изглеждат, но… — Той не довърши и въздъхна.
	— Миналата зима имаше и един прекрасен номер с дресура на слонове в цирка… — отбеляза Николай Николаевич. — Не зная дали си спомняте.
	— Мдаа… — избоботи Иван Никитич.
	— Направо е смайващо да видиш какво може да постигне един умел и решителен звероукротител с такива огромни и могъщи животни… Ще речеш — овчици. Едни танцуваха, а други се изправяха на задните си лапи или пък лягаха на хълбок и човек можеше да ходи отгоре им… Забележително. Изглежда нашата дресура е най-добрата в света.
	Около тях жужеше наситеният живот на Москва: нови блокове и постижения на хигиената и индустрията никнеха едно след друго и се забелязваха с невъоръжено око, броят на автомобилите и на богатствата в обращение нарастваше с всяка минута, цял народ получаваше най-сетне материално благосъстояние, но Иван Никитич Чушкин продължаваше да мечтае на глас за великолепието на природата:
	— Мдаа… Оня ден гледах двата слона зад решетката и накрая ги съжалих. Жалко, казах си. Слоновете не са създадени за такъв живот. Имат нужда от пространство. Създадени са да живеят на свобода. Такива прекрасни животни трябва да бъдат уважавани…
	— И аз съм на вашето мнение. Самият аз неведнъж съм изпитвал същото…
	— Разбира се, те са там за обучението на младежта. Необходимо е младежите в училищата ни да знаят как изглеждат, как се появяват, как живеят — това, естествено, е необходимо. Позволява им да задълбочат познанията си по естествознание… Иначе дори нямаше да знаят, че това съществува…
	Николай Николаевич се порази от тъжната нотка в гласа на приятеля си. Вървеше с обичайната си крачка към спирката на трамвая, към мястото си в опашката, но погледът му бе като замъглен и със скръстени на гърба ръце той продължаваше да мечтае на глас за природните красоти.
	— Забележете, че зад решетката има място — те, разбира се, не са в клетка… Но има и друго. Особено когато човек излиза от работа и изпитва потребност да се отърси от мислите си, съзерцавайки природата. В този смисъл съветското кино куца… И то непоносимо! Ами че дайте ни онова, от което имаме нужда, другари кинематографисти! Покажете ни, другари, големите стада слонове на свобода… Сто слона, сто и петдесет слона… Хиляда слона, дявол ме взел!
	— Моля ви, Иван Никитич, не викайте… Всичко очевидно е така, както казвате… Но не на улицата…
	Иван Никитич се обърна към него и спря насред тротоара. Минувачите ги гледаха с любопитство.
	— Ще ми отвърнете: извинете, Иван Никитич, но у нас е невъзможно, нашата руска земя никога не е виждала слонове на свобода… Но точно тук аз ще ви отговоря: а киното, другари? За какво е нашето съветско кино? Какво чака, питам ви, та не ни дава онова, от което се нуждаем? А, какво чака?
	— Моля ви се, Иван Никитич, не викайте…
	— Не викам. Само обяснявам. Обръщам се към отговорните лица в съветското кино и им заявявам: „Стига! Трябват ни промени, другари кинематографисти!“. Защо нашите студии не изпратят няколко екипа да снимат пейзажи от Африка — там, където все още има слонове на свобода — и да ни ги покажат, да ги докарат по нашите екрани, за да ги видим поне веднъж, преди да хвърлим топа?…
	Ръкомахаше енергично. Около тях се събра малка група и хората слушаха с интерес; Николай Николаевич го дърпаше нервно за ръкава. Но Иван Никитич цял се бе потопил в неудържимия си порив.
	— Покажете ни, другари кинематографисти, обширните открити пространства, небето с милионите птици, саваната с жирафи, антилопи, лъвове… Дайте ни да видим лъвове, другари съветски кинематографисти, лъвове на свобода! Нека видим могъщия носорог, дивия орангутан, изумителното разнообразие от птици, накацали навсякъде — всяка пременена посвоему, всяка със своите песни, със своята окраска, със своето оперение, със своето гнездо, със своите навици, със своите фантазии в небето! И най-вече, съветски другари, дайте ни да видим слонове! Заряд от слонове, който минава през всичко, преобръща всичко, изкъртва всичко, вдига всичко във въздуха, който нищо! Нищо! Нищо не може да спре: земята трепери, горите се разделят — ето какво очакваме от съветското кино, другари! Съветският народ също има право да иска неговото кино да му осигури нужното! Нашето съветско кино трябва да бъде вярно отражение на дълбоките и непреодолими потребности и въжделения на съветския човек…
	Някой го хвана с ръка за лакътя. Иван Никитич Чушкин намести очилата на носа си. Двайсетина души се бяха струпали около него и го гледаха с любопитство. Неколцина се смееха. Други не се смееха. Човекът, уловил го за лакътя, се обърна към него с неопровержимия тон на властта:
	— Бихте ли се махнали оттук, другарю, за да не се събира тълпа…
	— Но…
	— Никакво но. Или предпочитате да ме последвате в участъка?
	— Просто обяснявах на един приятел какво според мен трябва да бъде новото съветско кино…
	Отчаяно затърси сред тълпата лицето на Николай Николаевич, но той беше изчезнал. Иван Никитич Чушкин изтри чело с трепереща ръка.
	— Моля да ме извините — запелтечи той. — Сигурно съм настинал…
	Гърбът му се преви още повече и той тъжно се запъти да застане на мястото си в опашката.


	Френският депутат Жан Дюбор седеше на столче до бара в едно кафе на булевард „Сен Жермен“ с разкопчано манто, с шалче на врата и с половин ухо слушаше бармана, който му излагаше гледната си точка за онзи смахнат защитник на слоновете в Африка. Вечерните вестници пишеха само за това. Депутатът бе загрижен. Опитваше се да си спомни към коя политическа формация принадлежи. Партията му се беше разцепила на две, а крайните елементи във всяка част се отдръпваха и се отлюспваха на три различни политически формации, които гравитираха около центъра, за да го подменят, докато в самия център центростремителните сили се плъзгаха наляво, а центробежните — надясно. Депутатът Жан Дюбор бе толкова объркан, че току-що се бе запитал дали патриотичният му дълг не налага самият той да създаде нова групировка — нещо като центристко-левичарско-дясно ядро с периферни звена, което да осигури здрава опора за криволичещите мнозинства, независимо от сглобките, които щяха да ги споят отвътре, и чиято политическа програма можеше да бъде тъкмо излизането от ролята на сглобка и влизането в ролята на гръбнак. Така или иначе, единственото средство да се ориентира беше да създаде своя собствена група. Внезапно вдигна объркан поглед към бармана.
	— Е, добре, ще ви кажа какво е вашата история със слоновете — заяви той. — Още едно антипарламентарно движение…
	Барманът изглеждаше крайно изненадан.
	— Как така?
	— Цялата тази история с подводни течения, народен гняв, неудържима сила, маси ни е ясна… Слоновете отмъстители, които обръщат всичко по пътя си — трябва да си тъпак, за да не разбереш какво искат да кажат. Искат да свалят режима със сила.
	— Но моля ви, моля ви, господин депутат — каза барманът. — Някакъв тип в Африка отива да живее сред слоновете, настоява да ги закрилят и защитават от ловците. Какво общо има това с режима?
	— Трик, за да лансират ново тоталитарно движение — ето какво прави вашият Морел. Отначало твърди, че слоновете са застрашени, а после ще ги поканят и да минат през Парламента… Вече месец цялата реакционна преса говори само за Морел и неговите стада… Съшито е с бели конци. Искат да вдигнат народа срещу нас. Още един „спасител“, още един „защитник“… Искат да насъскат народните маси срещу нас…
	Плъзна се от столчето, остави сто франка в чинийката и се отдалечи с ръце в джобовете, натъпкани с вестници, с тъжно увиснал на врата шал… Беше лесно да си купи самолетен билет и да замине за Чад, но какво щеше да прави, щом веднъж се озове там? Едва ли щеше да влезе във връзка с Морел незабелязано, а още повече — да се срещне с него. Щяха да издигнат около него преграда от старателни чиновници, а в такива условия бе изключено да се добере до Морел, пък дори и само за да му стисне ръката. Пое по улицата с наведена глава, гризейки фаса си и се питаше дали все пак да не отправи питане до правителството за опазването на африканската фауна.


	В частна клиника в Ньой един мъж излезе в коридора с метнато на раменете сиво манто. Почти веднага до него застана лекарят и му каза няколко окуражителни думи, които той не чу. Беше млад човек, а жена му току-що бе починала от скоротечен рак на матката. Бяха женени от година и той обожаваше жена си. Странно, но не се чувстваше жертва на кой знае каква несправедливост. Несправедливостта, която току-що го бе сполетяла, бе чисто и просто прилагане на закона — един биологичен закон, също толкова долен, гнусен и циничен, колкото и някои човешки закони, както например нюрнбергските. Този закон не можеше да се отмени, а само да се заобиколи и в лабораториите хората се стремяха с лукавство да го опознаят по-добре, за да се опитат да се спогодят с него. Учените по цял свят работеха упорито да намерят компромис. Лекарят сложи ръка на рамото му и продължи да му препоръчва смелост. От дълбините на скръбта си мъжът внезапно си спомни, че някъде имаше поне един човек, който се противопоставяше на компромисите, на спогаждането и не се примиряваше с несправедливостта. Погледна лекаря.
	— Да имате днешен вестник?
	Лекарят не го разбра. Младата жена току-що беше умряла и през последните четирийсет и осем часа мъжът като че ли бе страдал не по-малко от нея. И ето че сега иска вестник…
	— Да.
	Бръкна в джоба на бялата си престилка и му подаде вечерния вестник. Мъжът го взе и го разгърна жадно. Очите му стремително се плъзгаха страница след страница, после се спряха…
	— Все още се съпротивлява — изрече със задоволство. — Значи няма да сложат край така лесно, както си мислят… От няколко дни насам бях започнал да се безпокоя… Но нашият приятел все така се държи.
	Върна вестника на смаяния лекар и пое по коридора със сигурна стъпка, с високо вдигната глава, със зачервени и подпухнали клепачи, но с усмивка.


	Слухът за предстоящото задържане на Морел се разпространи във Фор Лами, подет незабавно от вестниците по цял свят. И до един онези, които мислеха понякога за него с тайно задоволство, сякаш негласно го бяха упълномощили да ги представлява за всичко в душите им, което бе несполучило, пропуснато, прието, изтърпяно, за пламенната и същевременно неясна потребност „да им кажа един ден какво мисля за тях“, „да се махна от всичко това“, „да им покажа аз на тях“, „да приключа“, онези, на които им беше омръзнало от „тях“, без да си дават сметка за неограничените мащаби на това незначително местоимение при такива обстоятелства, онези, които се чувстваха отмъстени от отказа да приемеш и да изтърпиш, изразен от тяхно име, и тайно поласкани от възприеманото като проява на отвращение и неприязън, без да се отнася лично до тях — впрочем те бяха същите, които се чувстваха лично поласкани и когато капитан Карлсен остана три дни вързан за отломките от корабокрушението в открито море, онези, които отдавна се проваляха в начинанието си да опазят собствената си къща и се задоволяваха да устискат в задните си дюкянчета, очаквайки часа за затваряне; онези, които погрешно приписваха на дребните си материални несгоди омраза, произхождаща от много по-далече и течаща по собствените им вени със самата кръв на вида, та значи, те до един усетиха раздразнение и яд при тази мисъл: онзи, дето така добре изразяваше невъзможния им стремеж да се измъкнат, да надмогнат съдбата, да станат нещо друго — всъщност хора! — щяха да го отведат двама жандарми с белезници на ръцете, като някакъв си взломаджия. Имаше очевидно и други, също толкова многобройни, които със смях се връщаха към аперитива си в своето кътче и въздъхваха дълбоко с облекчение при мисълта, че с право не предприемаха нищо, защото решително „нямаше какво да се прави“, както бяха казали още в началото — „в живота трябва да умееш да се примиряваш“; видимо сами си бяха издали удостоверения за мъдрост и сдържаност и бяха си възвърнали душевния покой, толкова важен за занаята. Ала у всички онези, които се стремяха към живот, различен от живота на жетони по разпределителните вериги, новината за ареста на човека, избрал слоновете, предизвика горест. Никой не си признаваше: все пак не можеш да си признаеш, че не си доволен от онова, което си; единствено всеизвестните неудачници, които нямаха какво повече да крият и чийто провал бе също толкова очевиден, колкото алкохолизмът, мръсната риза и подбитите им обувки, можеха да си позволят лукса да проявят униние или възмущение при мисълта, че всичко щеше да си дойде на мястото и всичко отново щеше да се превие смирено.
	В един санаториум в Горна Савоя новините от пресата и радиото за човека, изискващ елементарно уважение към природата, се разлепваха на черна дъска във вестибюла. Когато от Френска Екваториална Африка съобщиха, че всеки момент се очаква залавянето на нарушителя и това се появи на дъската, сред болните настъпи такова униние и смут, че главният лекар забрани да се разлепят комюникета. Повечето туберкулозни бяха млади хора, поразени в самия устрем на живота и надеждата. Една девойка с пневмония и с два засегнати дроба погледна дъската и избухна в ридания. Плачеше за пръв път, откакто бе в санаториума. Комитетът на болните реши да разлепва новините за протестната борба на Морел и главния лекар се видя в чудо как да им откаже. Един студент му подметна фраза, чиято връзка със случая Морел му се стори твърде загадъчна. Той му каза: „Няма никакво основание да се предаваме без възражение“.
	Почти в същия миг белите бяха смазали главата на четиринайсетгодишен чернокож юноша, защото подсвирнал възхитено след минаваща бяла жена, руските почитатели на гълъба на мира бяха взривили водородна бомба и подготвяха трансконтинентална ракета-носител, която да обезлюдява територии, по-големи от Великобритания, мау-мау бъркаха смес от мозък на новородено с еликсир, който поглъщаха, за да се закълнат във вярност към каузата за правото на народите на самоопределение, а в същия ред на мисли министърът на възстановяването и развитието присъстваше на погребение на дете, умряло от студ във френски бордей малко преди това, и се ръкуваше с родителите му. В името на свободата северноафриканските племена изнасилваха шестгодишни деца и разпаряха с нож утробите на французойки, щом мъжествеността им не можеше да се прояви другояче, а учените спореха сериозно, за да разберат дали погълнатото от човечеството количество радиоактивен прах след непрекъснатите ядрени опити ще доведе до поколение от гении или идиоти, а във Франция правителството щедро насърчаваше производството на алкохол — това все пак бе някакво решение. Онези, които до един всяка сутрин преглеждаха информацията във вестниците и можеха да въздъхнат с облекчение единствено при новините за човека, упорито следващ кампанията си за опазване на природата, се смутиха и едва ли не разгневиха от съобщението за предстоящото му задържане, на което впрочем отказваха да вярват.


	На 22 юни, в мига, когато последните журналисти, останали във Фор Лами, най-после жънеха плодовете на търпеливостта си — бяха ги уведомили поверително за „предстоящата развръзка“ на случая — и седяха на терасата на „Чадиен“ в очакване да ги повикат, група конници, двама африканци и трима бели, бавно напредваха през стръмния и равен шубрак на югоизток от Гола, където сякаш дори простряната на земята сива сянка на мимозовите храсти щеше да издъхне и където целият пейзаж с изсъхнали храсти, колонии от термити, снишени дървета и прегорели треви беше на път да се разтвори в светлината. Вече месец във Френска Екваториална Африка, Судан, Уганда и в някои райони на Донго, Кения и Танганайка беше наложена забрана за целия спортен лов; пресметнали бяха, че сушата ще предизвика такова намаляване на стадата, че ще са потребни десет-петнайсет години за възстановяването им; загубите в животновъдството и земеделието навсякъде се нуждаеха от намесата на правителството; на юг магьосниците заплашваха да удължат сушата, докато не бъде възстановено мястото им в племенните съвети; чернокожите селяни масово напускаха засегнатите райони; неравномерната памукова реколта разори голямата част от прекупвачите. Във въздуха вече не се усещаше сахелът, а близостта на пустинята, и тъй като от атмосферата бяха изчезнали и последните следи влага, Хаас долавяше в ноздрите си суха слуз — съвсем като при хамсина. Беше силно поразен от зрелището — подобно не бе виждал досега дори в околностите на Тибести, където всичко, създадено за сушата на пустинята, живееше в разумно разбирателство с нея; свикнал със зловонната влага на Чад, отначало дъвчеше фаса на пурата си с известно задоволство от здравословния въздух без миазми, но полека-лека взе да се потриса от почти пълното отсъствие на живот, от изпосталялото страдание на редките животни и тъжните погледи на хората в селата, а накрая се наскърби и взе да ругае през зъби пред всяка жужаща мърша, после с истинска носталгия се замисли за комарите и не закъсня да признае на езерото Чад, към което досега се бе отнасял като към стара гнилоч и тиня, чиито води все още се държаха прилично и не отстъпваха пред ничия жажда, някоя и друга добродетел, за което трябваше подобаващо да му се извини.
	Спътникът му Жан дьо Фонсалбер, специален пратеник на голям парижки седмичник, не бе чак толкова чувствителен към трагичния пейзаж: за пръв път попадаше в Централна Африка и нямаше основа за сравнение. Имаше една-единствена грижа: да бъде първият журналист, срещнал се с Морел.
	От двайсет и пет години Хаас живееше сред слоновете на Чад и ги ловеше за зоологическите градини: от войната през 1914 година, когато бе обгазен; подтикван от угризенията на съвестта си, организира експедиция, с цел да открие Морел и да го заведе на сигурно място. Дразнеше се от идиотите, които твърдяха, че не само обичта към безжалостно преследваните гиганти движела Морел и че имал и скрити политически цели. У стария самотник от Чад подобен скептицизъм предизвикваше незабавен гняв, защото кой друг, ако не той, знаеше що е любов към слоновете, а също и, откак бе обгазен, какво е мизантропия. Въпреки това бе решен да извади нещата наяве. Ако авантюристът беше искрен, ако не криеше нищо, ако просто обичаше тези прекрасни животни, бе решен да го отведе на място, където щеше да бъде в безопасност. Ако пък отново ставаше дума за някоя човешка, политическа или друга свинщина, за някоя пропагандна уловка, щеше да му разбие мутрата и да се върне при тръстиките си.
	Колкото до придружаващия ги Вердие, Хаас го беше наел, защото пред всеки, готов да го слуша, той заявяваше симпатията си към Морел и най-вече защото притежаваше изоставена плантация в Камерун, която беше идеално убежище, стига да се доберат дотам. Хаас не обръщаше никакво внимание на дърдоренето на Вердие, отдавна станал посмешище на цяла Френска Екваториална Африка. Създател на Асоциацията на свободните французи* в Чад, взел участие в присъединяването на територията към Съюзниците през войната, той бе луд по генерал Дьо Гол, към когото изпитваше почти същата привързаност, каквато Хаас към слоновете. Този едър човек с коремче си бе създал комична и едновременно с това наивна представа за Морел по образ и подобие на собствените си натрапчиви идеи.
	[* Напусналите Франция след призива на Дьо Гол от Лондон на 18.06.1940 г. и воювали на страната на съюзническите войски. — Б.пр.]
	— Аз пък ще ви кажа — ораторстваше той, обръщайки се малко снизходително към журналиста — че ако все пак си направите труда внимателно да разгледате трудовете на генерал Дьо Гол, ще намерите обяснение за нашия авантюрист. Зная откъса наизуст: „Цял живот си създавам определена представа за Франция. Внушава ми я както чувството, така и разумът. Всичко чувствително у мен, разбира се, си представя Франция подобна на принцесата от приказките или на Мадоната от фреските по стените, предопределена за възвишена и изключителна съдба. Инстинктивно усещам, че Провидението я е създало за съвършени дела или за образец на нещастията. Ако се случи все пак посредствеността да остави своя белег върху делата и проявите й, ще изпитам чувство за някаква абсурдна аномалия, дължаща се на грешките на французите, а не на гения на отечеството…“. Е, добре, господине! Заместете думата „Франция“ с думата „човечество“ и ето го вашия Морел. И той вижда човечеството подобно на принцеса от приказките или на Мадоната от фреските, предопределено за изключителна съдба… А разочарова ли го то, той изпитва усещане за абсурдна аномалия, дължаща се на хорските грешки, а не към гения на вида… Тогава се огорчава и се стреми да изтръгне от хората някакъв неизвестно какъв отзвук на благородство и достойнство, неизвестно какво уважение към природата… Ето го вашия човек. Един закъснял голист. Изглежда ми очевидно.
	Хаас го слушаше с цялата изписана по лицето му неприязън, доколкото бе възможно тя да си проличи изпод брадата. Хората определено са дотолкова заети със самите себе си, та чак са напълно неспособни да разберат, че на някого му е дошло до гуша от тях, от вида им, от миризмата им, и той е решил да заживее сред слоновете, защото на този свят няма по-добра компания.


>>	XXXIX.

	Когато излезе от колибата, Фийлдс видя на изток да се събират големи черни облаци и бе поразен от мастилената тежест на хоризонта, която сякаш предизвестяваше за някакво предстоящо и чудотворно пропукване на небето: самият Хабиб, който сновеше по дюната като капитан по мостика на кораб, застрашен от буря, видимо се впечатли от набъбналия хоризонт и го гледаше с уважение на стар моряк към стихиите.
	— Е, сега вече няма да чакаме дълго — рече той на Фийлдс. — За последен път вярвам на нещо, пък било то и метеорологичната прогноза… Надявам се въпреки всичко да имаме време да се измъкнем.
	Нададе мощен вик, придружен от няколко остри забележки към чернокожите, пренасящи слоновата кост в камионите, които бе наредил да приближат досами езерото в края на пресъхналото блато. Ако завалеше дъжд, камионите щяха да останат там до следващата година — Фийлдс беше готов да изтърпи какво ли не заради една снимка на зрелището. Но ливанецът си оставаше твърд оптимист. Продължаваше да се щура насам-натам с късите си набити крака, с килната към ухото фуражка, откриваща част от оплешивялото му теме, с остатък от угаснала пура в зъбите, който изваждаше от време на време, за да изкрещи някоя ругатня по адрес на носачите, а те му отвръщаха с гръмки смехове. Забелязал, че Фийлдс го наблюдава с интерес, подхвърли:
	— Виждате, че умея да ръководя операции по суша, щом се наложи…
	Потупа дружески американеца по рамото и се отдалечи, придружен от едрия русокос легионер, с когото изглежда бе завързал приятелство, за да уреди потеглянето на камионите. (С изключение на протежето си Дьо Ври, при операцията Хабиб изгуби още двама от хората си: единият — свален от скалата и стъпкан от слон, а другият — улучен от заблуден куршум при безразборната стрелба в началото.)
	Фийлдс приседна на пясъка, за да си отдъхне. Ребрата го боляха все повече и взе да се пита дали е в състояние да последва Морел. В езерото лешоядите, накацали по хълбоците на убитите животни, клъвваха набързо по няколко пъти с клюн, после вдигаха глава, оглеждаха се на всички страни и се връщаха към гощавката си. Фийлдс не знаеше кое мрази повече: заоблените им гърбове или начина, по който вдигаха глава и се оглеждаха наоколо си. Убитите слонове бяха пръснали по цялото протежение на езерото надгробните си могилки — всяка със своята сива, изгърбена стража. Смехове и крясъци се носеха над водата: жените и децата от селото режеха месото и го хвърляха в кошовете, които носеха на гръб; всеки път, щом те доближаха, лешоядите вдигаха клюнове, притичваха на другия край и не отстъпваха мястото си до последния момент, излитаха тежко и веднага кацаха на най-близката могилка. Няколко слона вече се бяха върнали до водата, а въздухът се пълнеше с далечни ревове, сред които Фийлдс се мъчеше да различи тръбенето на ранените животни.
	Озарена от последните слънчеви лъчи над тръстиките, цяла флотилия от рога се придвижваше, подобно на мачти: антилопите се връщаха на водопой. Много далече на запад облаци прах, пронизани от слънце, вече предизвестяваха за нови стада…
	Призори на първия ден Фийлдс беше видял плътно множество биволи да възправят островърха гора от рога на мястото, където привечер имаше само птици. (Когато във Фор Лами журналистът заговори за биволи край Куру, се надигна дружен възглас от възражения: това било нещо невиждано. Но те бяха там — със стотици. Даде им снимки като доказателство.)
	Към четири часа Вайтари се приготви да напусне езерото и разпореди да кажат на Фийлдс, че би желал да говори с него. Фоторепортерът отдалеч съзря силуета му на върха на дюната, под бурното небе, над блатото с птиците, на мястото, където за първи път бе разговарял с Пер Квист; беше заобиколен от тримата младежи, които и дума не бяха отправили към журналиста през целия си престой на езерото. Беше наложил светлосиньото си кепе с черни звезди и с адютантите от двете му страни — в униформи, с портупеи и револвери на хълбоците — той остави у Фийлдс впечатлението за позната гледка. Едно от най-изтърканите клишета на човечеството. Все пак го снима — от учтивост, (Фийлдс открай време твърдеше, че дълбоката житейска драма на Цезар не е ударът с нож на Брут, а липсата на фотографи. Очевидно я бе наваксвал със скулптори, но съвсем не беше същото и по същество кариерата на Цезар беше предварително проиграна.) Тримата младежи бяха застинали във враждебни пози, но Вайтари му подаде ръка.
	— Държах да ви кажа сбогом.
	— Със сигурност е само довиждане — отвърна учтиво Фийлдс. — Убеден съм, че тепърва много ще слушаме да се говори за вас.
	Бившият депутат от Уле не можа да потисне доволната си усмивка.
	— Ще видим… Надявам се на връщане все пак да влезем в схватка с наказателните отряди. Без това тукашната ни мисия ще бъде отчасти неуспешна… Необходимо е да вляза в затвора. Или да ме убият…
	— Смятам, че пак ще се срещнем — повтори Фийлдс.
	— Може би. При всички случаи, разчитам на вас и на американската преса.
	Фийлдс отвърна с няколко подобаващи за обстоятелствата думи. За негова голяма изненада, почувства се по-развълнуван, отколкото бе допускал. Каквито и да бяха амбициите на този човек, поне самотата му им бе равностойна. Снимката, направена отдолу — нагоре, от подножието на дюната, с безкрайното небе наоколо, пак щеше да бъде по-красноречива от придружаващия я текст. Такъв беше занаятът на Фийлдс: да обезсмисля текста.
	— Африка е тежко бреме — рече Вайтари — а ние все още сме твърде малко, за да я носим на гърбовете си…
	„Твоят товар е много по-тежък от Африка“, помисли си Фийлдс.
	— Кенията е в затвора… Н’Крумах излезе само за да вземе властта… Разбирате, че пътят ми е предначертан. Но в момента до мен има само четирима младежи, на които имам пълно доверие… Разчитам на професионалната ви почтеност добре да обясните кои сме ние и какво искаме…
	На тромавия си френски Фийлдс се впусна в дълго изречение, за да му даде необходимите уверения, като се надяваше акцентът и ограниченият му речник да прикрият липсата на убеденост. Не че не желаеше да помогне на Вайтари. Вярно, не обичаше кой знае колко французите заради свадливостта им, но обожаваше Франция и не бе в състояние да живее дълго другаде, а и се възхищаваше на някои французи като Виктор Юго, Жана д’Арк, Морис Шевалие и Лафайет. Всъщност Вайтари беше изключение, не можеше да се каже, че е французин като останалите, Франция бе твърде съвършена страна, твърде ограничена от традициите и законите си, институциите и общественото си мнение за амбиция и воля като неговата. Трябваха му девствени земи, изостанало население и величествени задачи. Трябваше му свобода на действие и могъщество по мярка на силата, която усещаше у себе си. Ето защо без всякакво съмнение един ден бе напуснал мястото си във Френския парламент и бе тръгнал да завоюва Африка. Несъмнено щеше да преуспее и да завладее Африка, да изгради нов свят: епохата на усилената експлоатация и завоеванията едва започваше, а вътрешната колонизация нямаше да бъде нито най-кротката, нито най-безкористната. Отговорът на всичко това все още не съществуваше и Морел беше прав — липсваше хапчето и можеха само да пожелаят късмет на бъдещия чернокож диктатор. Това бе най-доброто, което Фийлдс можеше да направи. Въпреки всичко изпита облекчение, когато Вайтари се отправи към камионите, следван от тримата младежи, които дори не махнаха за довиждане. Винаги е изпитание да подпомагаш усилията на някого да се вкопчи в сламката, особено ако самият ти си въпросната сламка. Фийлдс го гледаше как се отдалечава с известна симпатия и с доста тъга. Под безкрайното небе на Африка не ставаше дума само за един военачалник без войска, за воля за власт без надежда за удовлетворяването й, не за френски интелектуалец — уле и африканец, въстанал срещу собствената си първобитна гора — а най-вече за самотен човек: всичко останало нямаше значение. Не забрави все пак да снима отдалечаващата се група. Когато се върна при колибите, Фийлдс откри на дюната Морел да спори оживено с Пер Квист и Форсайт: убеждаваше ги да се отправят към Хартум, а оттам всеки да поеме към страната си, за да се възползват от обществения интерес към тяхното дело и да дадат нов тласък на кампанията за опазване на слоновете. Мина седеше на пясъка, опряла брадичка на ръцете си — беше се обърнала към езерото и като че ли не слушаше.
	— При всички случаи, щом започнат дъждовете, няма да можем да мръднем. Ще бъдете много по-полезни, ако вдигате шум отвън. Свиквайте конференции, събрания, говорете по радиото. Викайте с пълно гърло… Ще ви чуят след цялата публичност… А аз ще се скрия сред хълмовете за шест месеца. Кажете им, че аз съм си тук и си отварям очите… Трябва да ги принудите да свикат нова конференция, но този път не в Конго, а някъде, откъдето ще се вижда по-добре, в Женева например че да ги е страх от провал…
	Остатъка от деня, част от нощта и следващата сутрин прекараха, опитвайки се да открият и доубият ранените животни, които агонизираха сред тръстиките. Морел като че ли се обезсърчи един-единствен път, докато със следващия го отзад Фийлдс газеха сред зловонието на леш и бръмченето на мухите, сред лешоядите, които при приближаването им напускаха надгробните могили едва в последния момент.
	— Господи, никога ли няма да се променят? Откога трае това… Наистина трябва да се изобрети специално хапче… Хапче за човечност, за достойнство. И трябва да ги накарат насила да го гълтат. Иде ми да зарежа всичко и да заживея в Германия.
	— Защо пък ще се забутвате и в Германия? — избоботи Пер Квист, който газеше редом с тях, навил крачоли над костеливите си колене и вдигнал карабината си над водата.
	— Да се гмурна отново в спомените си. Може би така ще ми мине… Навярно нацистите казваха истината за нас, изключително откровено… Не трябва да го забравяме. Може би те носеха истината… Останалото са красиви заблуди. Кой знае дали онова, което се опитвам да правя тук, не е само способ да лъжеш…
	— Пфу-у! — плю с възмущение датчанинът.
	Докато слушаше Морел да държи подобни речи, Ейб Фийлдс се чувстваше много нещастен. Обичаше да вижда своя французин с гняв в очите, с карабина в ръката, без да чака хапчетата за достойнство да се появят на пазара. Впрочем възможно бе човешкият организъм да не ги понесе. Но каквото и да беше настроението му, той се чувстваше щастлив само докато крачеше с фотоапарат в ръка до този луд французин, който защитаваше слоновете. Тогава забравяше за счупените си ребра, за умората си, за отколешния си човешки опит и всичко, което вече бе научил за изгубените каузи. Накрая дори започна да вярва, че е възможно да се направи нещо. От свенливост опитваше да си втълпи, че става дума за чисто професионален ентусиазъм: оставаше му още половин филм. Вярно, че ако трябваше да прекара с французина шест месеца в някоя пещера в Уле, нямаше да му стигне. Изпитваше щастие единствено докато слушаше своя Морел да крои планове за бъдещи кампании и да замисля проекти за опазване на африканската фауна.
	— Смятам, че с малко постоянство и добре организирана кампания в пресата ще постигнем резултати… Ето защо е важно вие двамата да сте там и да раздухвате огъня… Ще се разпали. Въпрос е само на натиск върху правителствата.
	В края на краищата помоли Морел за разрешение да го придружи в Чад: имал намерение да се върне във Фор Лами, за да изпрати снимките.
	— Така — каза му — донякъде ще вървим заедно.
	(Фийлдс ожесточено се защитаваше от предположението, че е последвал Морел не само от професионални подбуди. При затрудненията си с властите на Чад, отказали отначало да повярват на версията му за самолетна злополука и приказващи за съучастничество и подпомагане на престъпници, той дължеше свободата си не на друго, а на възмутения протест на журналистите, все още намиращи се във Фор Лами. Това обвинение на френските власти предизвика у събратята му веселие, за което Фийлдс дълго време ръсеше луди пари, пък и нали трябваше да си плати за сензационния репортаж. Но Ейб Фийлдс — партизанин, един Ейб Фийлдс, изпаднал в амок и защитаващ слоновете с оръжие в ръка въпреки всичко и от всички, един Ейб Фийлдс, проявяващ идеализъм и безкористност — това бе една от най-хубавите шеги на годината и всеки път, щом се появеше на терасата на „Чадиен“ по време на следствието, от всички страни се сипеха възторжени възгласи. Фийлдс го приемаше много зле, а това естествено увеличаваше количеството на питиетата, които раздаваше. Докато траеше разпитът му в полицията, той изреди всички прочути прецеденти, които изрови в паметта си: присъствието на Томсън при Сапата, на Строс — при Панчо Вила, всички журналисти край Джулиано по времето, когато последният тероризираше Сицилия. Завръщането на Шолшер, видял катастрофиралия самолет край Куру, веднъж завинаги го отърва от делото. Впрочем, едва когато успя да съобщи на полицията за обстоятелствата около катастрофата, Фийлдс си спомни една напълно забравена от него подробност. Отнасяше се за неговия пилот, squadron leader* Дейвис. За първи път си спомни, че Форсайт, за да избегне бързото въздействие на горещината върху тялото, го бе приклещил между две скали под водата, докато изчакват възможност за по-християнско погребение. Впоследствие покрай настъпилите събития никой не бе помислил за него. Горкият тип щеше да си остане все така затъкнат там, сред слоновете. Фийлдс се утеши, че за герой от борбата на Англия тяхното общество едва ли ще е неприятно.)
	[* Командир на ескадрила (англ.). — Б.пр.]
	Когато помоли за позволение да го последва, Морел се усмихна.
	— Искате да сте там, за да направите една снимка ли? — Преди Фийлдс да измисли какво да отговори, той добави: — Казват, че вие, големите репортери, накрая придобивате особен нюх да не изпускате събитието и момента…
	Фийлдс бе поразен от тъжния му тон. Запита се дали французинът не му приписва предчувствие, споходило навярно самия него.
	(Фийлдс не вярваше в предчувствията, а и тогава нямаше никакви. Не вярваше и в особения журналистически нюх „за събитието и момента“. Повече от най-добрите му фоторепортажи бяха плод на случайност. В деня, когато убиха Ганди, той се намираше там между два полета в очакване да замине да снима лов на тигри при някакъв махараджа: трите снимки, които успя да направи няколко мига след атентата, му донесоха петнайсет хиляди долара. Почиваше си в Хаити, когато ураган разруши Жереми и това не само покри изцяло разходите му, но и едногодишния му наем в Париж. Що се отнася до Морел, просто предвиди, че кажи-речи сам и без оръжие няма да стигне далече и съвсем естествено държеше да бъде там, когато завърши едно приключение, развълнувало американската общественост.)
	Морел определи да тръгнат по залез-слънце, за да изминат колкото се може повече през нощта. Идрис и Юсеф докараха конете на дюната. Морел внимателно изучаваше неподвижното небе, в което облаците се издигаха над пустинята като грамада от черни скали. Обърна се към Идрис.
	— Е? Какво ще кажеш? Ще вали ли?
	Идрис разтърси глава. Със синята си роба, с белия си тюрбан, увит около главата, с двете свирепи бръчки, вдълбани между ноздрите и устните и с редките прошарени косми по брадичката, той внушаваше на Фийлдс толкова доверие в прогнозите му, колкото и метеорологичната служба на Ню Йорк. (Фийлдс бе прекарвал безсънни нощи с фотоапарата си по пътя на оповестени урагани, които преспокойно опустошаваха райони, в които не ги очакваха.)
	— Да се надяваме. Ще ни трябват поне два дни, за да преминем…
	Фийлдс прекара последните мигове преди отпътуването с Пер Квист, който настоя да направи прощална обиколка на блатото и птиците.
	— Никога повече няма да го видя — каза той.
	Ейб Фийлдс не бе особено предразположен към съзерцаване на природата, но този път бе принуден да й се възхити най-искрено. Прекрасна, затрогваща, растителността от оперения покриваше блатото, докъдето поглед стига, и под неподвижните и натежали облаци едно второ небе — по-близко, живо и неизброимо, ето това тук — сякаш тържествуваше над празнотата на другото. Така птиците създаваха съвсем близо до земята едно небе — досегаемо и най-после достъпно. Някои видове бяха толкова познати на Фийлдс, че присъствието им покрай пределите на африканската пустиня му изглеждаше като следствие от някаква трагична грешка. Лястовици, щъркели, чапли и чайки — сякаш цялата стара крилата Европа на колибите и рибарските пристанища се бе приютила тук — сред огромните жабиру, марабу, пеликани на Бахър ел Газал — както и всички видове, чието название не знаеше. Пер Квист му каза, че живият килим от почти сто квадратни километра, който променяше цвета си, издигаше се и се спускаше, разпиляваше се и отново се изтъкаваше като мълниеносен губер, безспир извезван пак и пак пред очите ти, е само незначително крайче, изпаднало по пътя на милиардите прелетни птици, които се събират отново в долината на Нил и суданските блата на Бахър ел Газал. Датчанинът говореше за тях с почти молитвен плам и когато най-сетне се извърна, Фийлдс видя, че очите на стария естественик са влажни. Скришом го засне, преструвайки се, че снима блатото, въпреки че от него вече имаше цяла цветна поредица, а Пер Квист му припомни обещанието да му изпрати негативи.
	(Фийлдс удържа обещанието си. Изпрати пълната серия снимки на името на естественика в Музея за естествена история в Копенхаген. Пратката му бе върната с простичкия надпис: „Неизвестен“, Фийлдс сметна този отговор за високомерен. Преадресира пакета до Международния комитет за опазване на флората и фауната със седалище в Женева. Той пак се върна, този път с бележката: „Вече не участва в работата ни“. Тогава Фийлдс бе осенен от гениално хрумване. Адресира пакета си съвсем простичко: „Пер Квист, Дания“. Няколко дни по-късно от получателя пристигна благодарствена бележка.)
	Когато се върнаха на дюната, другите вече бяха готови. Фийлдс приближи боязливо до коня си; питаше се дали ще издържи пътуването. Езерото се беше умълчало; преди здрачаване жените и децата се бяха върнали в селата си, понесли на гръб или на глава скъпоценните кошове; към мириса на тиня сега се примесваше все повече друга миризма, която Фийлдс напразно се опитваше да пренебрегне. Слоновете се връщаха към водата, други бродеха сред тръстиките, тръбенето им долиташе отвсякъде и слухът на Фийлдс като че ли различаваше и рева на ранените животни. Морел беше окачил кожената си чанта на седлото и в момента палеше цигара с прахан. Беше се избръснал, носеше току-що изпрания си шеш*, навит около врата, и Лотарингското си кръстче на гърдите. Изглеждаше спокоен и готов да продължи, докато се налага.
	[* Дълго парче плат, навивано като тюрбан. — Б.пр.]
	(Фийлдс истински проумя тайнствената сила, която го изпълваше, едва няколко години по-късно, при срещата си с Пер Квист в Университета в Упсала, в Швеция, където старият естествоизпитател трябваше да изнесе последната си лекция за опазването на видовете. Връхлетян от спомени, старецът прекара половината нощ, нижейки сцени от миналото си, и най-сетне разказа на журналиста историята за Морел и майските бръмбари. Едва тогава Фийлдс наистина осъзна същината на случая. Слушаше мълчаливо и когато излезе в снежната, смълчана нощ, в която дори звездите потръпваха, той закрачи с нова лекота и увереност и би дал много да намери Морел и да му каже, че и той, Ейб Фийлдс, „вярва в това“ с цялото си сърце.)
	В момента се чувстваше толкова нещастен, възседнал коня със зачервени очи и лице, вързал на главата си кърпа с четири щръкнали крайчета, за да се пази от слънцето, че се питаше защо упорства да следва този гонен от закона човек през сто километра пустинни райони с риск да свърши в затвора или да хвърли топа от слънчев удар, след като филмът му бе на свършване. Форсайт вече беше на другия край на дюната, хванал повода на коня си, навярно за да избегне сбогуването. Беше направил всичко възможно да убеди Мина да не тръгва с Морел.
	— За нищо на света няма да издържите прехода…
	— Веднъж вече успях.
	— Но при други условия. Конете едва се държат на крака… Дори да стигнете в Чад, ще ви арестуват. Един мъж, ако е сам, все пак може да се измъкне, но жена…
	— Не сте наясно какво са способни да издържат жените, майор Форсайт… Бих могла да ви разкажа доста за това.
	— Размислете добре. Искахме някаква проява, някаква своеобразна илюстрация на отвращението на толкова хора и техния протест… И успяхме повече, отколкото се бяхме надявали. Очите на целия свят са приковани в нас. Сега е време да продължим кампанията си с други средства, да се възползваме от вниманието и симпатията, с които ни обграждат. Не бива да разпиляваме публиката, която сме събрали. На Морел не му е все едно: дори да го арестуват, процесът му ще получи огромен отзвук и ще даде нов тласък на народната симпатия. Несъмнено ще го оправдаят тържествено. Но ако изчаква, рискува живота си, и вие също… Това е лудост.
	— Какво е това неочаквано благоразумие от вас, майор Форсайт? Може би новината, че най-после можете да се приберете у дома, че дори сте се превърнали в нещо като герой в страната си, а може би — кой знае? — американската армия ще даде името Форсайт на някой випуск в „Уест пойнт“?
	Той не се сдържа и прихна.
	— Във всеки случай това ще е велик ден за слоновете… Все едно, вие сте учудващо добре запозната с военните ни традиции!
	— Преспах с доста американски офицери…
	— Ако не искате да дойдете с мен, заминете с Пер Квист в Дания.
	Тя разтърси глава.
	— Трябва да остана с него.
	— Сигурно разбирате, че има и други начини да му помогнете сега — много по-ефикасни и дори по-наложителни… Тъкмо това ще се опитаме да направим. Навярно смятате, че го изоставяме?
	— Все ми е едно какво ще правите. Искам да съм тук и толкова.
	— Защо?
	Тя се усмихна.
	— При него трябва да има някой от Берлин, не смятате ли, майор Форсайт?
	Обърна му гръб и се отдалечи по дюната с онази походка, която заради мъжкия панталон изглеждаше неловка и още по-женствена. Проследи я с очи с бегла цинична гримаса на устните. Беше сигурен, че пак ще я срещне. Стигаше само да почака. Един ден късметът щеше да му се усмихне: спойката от общите им спомени поради липса на друго беше достатъчна, за да му я върне. Стига, разбира се, Морел да не отстъпи пред такова себеотрицание и да се ожени за нея след излизане от затвора, да им се родят деца, да се настанят двамата в някоя африканска вила и да завъртят търговийка със слонова кост за туристите. „Вижте също и Морел, той е местна забележителност, знаете ли, и той е имал своя звезден час, наричаха го «човекът, който защитаваше слоновете…» Сега държи дюкянче за сувенири от слонова кост за туристите. Е, какво искате, и той трябва да си изкарва хляба — все така свършват тези неща… Лесно ще го придумате да се снима, особено ако си купите нещо.“
	Вдигна ръка и й махна за сбогом. Тя му отвърна. Изчака датчанина да го настигне и двамата насочиха конете си към пътя за Гфат. Трябваше да пресекат блатото и птиците се разлитаха по пътя им: белите криле на марабу, щъркели и чапли се размахваха като за сбогом в мрака. Пер Квист смъкна периферията на филцовата си шапка над лицето си и не се обърна нито веднъж към петте силуета, които се отдалечаваха, очертани върху небето. Вече се упрекваше, защото въпреки всичко заминаването му приличаше на бягство, макар да знаеше, че най-добрият начин да помогне на французина не бе да остане с него в Африка, а да се възползва от симпатията, която той събуждаше у хората, за да се постарае най-после да постигне конкретни мерки за опазване на природата и зачитане на онзи простор за човечност, за който настояваше той. Особено ако го заловят и съдят — нещо почти неизбежно, естественикът трябваше да си бъде на мястото, за да предизвика всеобщ гняв и да постигне оправдаването му под натиска на общественото мнение. Но се чувстваше изтощен и нещастен и за да усмири разкаянието си и да забрави умората, той се зае да замисля на глас проекти за бъдещи кампании.
	— Ще трябва да се подновят комитетите, призивите, да се съберат имена с тежест. Жалко, че старият Густав Шведски е мъртъв. Беше приятел, щеше да ни помогне… И пасторът Кай Мунк… разстрелян от немците. Беше велик писател… И Бернадот… и Аксел Мунт… Когато живееш прекалено дълго, накрая не познаваш никого.
	Форсайт не каза нищо. Трудно е да кроиш планове за бъдещето, когато го оставяш зад себе си.


>>	XL.

	През първите няколко часа Фийлдс смяташе, че не ще издържи нито минута повече болката в ребрата, причинена от тръскането на коня; през следващите му се стори невъзможно да понесе жегата, отблясъците на слънцето върху червеникавата земя, камъните и праха, който вдигаха конете — дори туфите трева се бяха превърнали в бодлива тел, която бодеше очите. Всъщност изтърпя всичко това с удесеторената и едва ли не чудовищна енергия на обсебените от натрапчива мисъл: неговата беше да следва Морел до развръзката на приключението му, за да я заснеме. И толкова — отказваше да види друго: никакво обвързване, никакво съгласуване, никаква лична симпатия — вършеше си работата. Имаше късмета да попадне на изключителен сюжет и нямаше да го пропилее, докато му оставаше късче филм; всички, които го познаваха, бяха наясно, че няма никакви илюзии, никакво благородно възмущение, никакви хуманни подбуди, а само лента и винаги готов обектив: все едно му беше какво ще стане със света, след като веднъж го е заснел. Вкопчен в самара, с кърпичка на глава, с четири възела, щръкнали като рога, с които си служеше да бърше врата, лицето, очите и обектива на фотоапарата си, а също да се секне и да си вее, той се влачеше зад Морел на коня си, зачулен като конете на Фулбе, през пустинната степ, по стръмнините, по скалите, откъдето се вдигаха облаци червеникав прахоляк, прежаднял, разярен, стиснал зъби, с фотоапарат на врата, но с упорство, което извикваше усмивка у французина и като че ли дори го изпълваше с някакво възхищение.
	— Е, фотографе, смяташ ли, че ще издържиш?
	— Разбира се — отвърна Фийлдс войнствено. — Какво си мислите? Бил съм в Либия, Анцио, Лейте, по плажовете на Нормандия и Корежидор, кавалер съм на Почетния легион с военно звание за освобождаването на Париж, ако това ви говори нещо.
	— Добре, добре. И си правил всичко това единствено заради снимките?
	— Единствено.
	— А за останалото не ти пука.
	— Не ми пука.
	— Да вървят всички по дяволите, а?
	— Точно така.
	Очите на Морел се смееха. Малката му европейска филцова шапка, избеляла от слънцето, веселият му кафяв поглед, Лотарингският кръст, неговият шеш в цвят каки, покрит с червен прах, който му придаваше донякъде военен вид — съвсем колониален, малко като на спахия — „много френска физиономия“, помисли си жлъчно Фийлдс — устните, белязани от насмешка, дори да не се усмихваше, дори да не казваше нищо, а само да ви гледаше по един начин, в който не липсваше известна любезност, да не говорим за старата му чанта, натъпкана с петиции, прокламации, манифести, възвания, която мъкнеше навсякъде със себе си, окачена на седлото. Беше толкова различен от всичко, което се разправяше за него от вестниците, че Ейб Фийлдс наистина усети за свой най-сериозен дълг да направи поне добри снимки на французина, за да го представи на читателите такъв, какъвто е — снимки без текст, без обяснителни бележки, без коментар — такъв, какъвто си е, тоест напълно уравновесен, спокойно уверен в себе си, без помен от омраза или неприязън, присмиващ ви се с цялата подобаваща сериозност и вършещ строго определена, точно установена, съвсем обикновена работа: защитата на слоновете, на африканската фауна — точно колкото е необходимо, ни повече, ни по-малко, всичко, което отдавна трябваше да е сторено. Не можа да се въздържи и му направи още една снимка, макар в момента да бе сериозно загрижен да пази лентата си, в случай че останат заедно по-дълго.
	— Фотографе…
	— Да.
	— Имаш крайно решителен вид. Слоновете не те ли привличат понякога, а… дори и теб?
	— Изобщо не ми пука за вашите слонове. Гледам си работата и толкова.
	— Не се ядосвай… Не бива никога да се ядосваш! Аз ядосвам ли се?
	— Не, не, разбира се, че не. Всички знаят, че никога не се ядосвате.
	— Казваш, че си участвал и в освобождаването на Париж?
	— Да.
	— Аз не бях там. Бях възпрепятстван. Красиво ли беше?
	— Ще ви покажа снимки.
	— Каза ми, че си дебютирал в Испанската война.
	— Да.
	— И аз. Дали пък не сме се срещали?
	— Възможно е.
	— Там имаше великолепни слонове. Испания е известна със слоновете си.
	— Да.
	— А в Русия, бил ли си там?
	— Все още не.
	— Гледай ти, че как така?
	— Нямам виза.
	— Ще получиш. Щом поискат да снимат слонове, ще си получиш твоята виза. Ще те вземат с карета. Изглежда невъзможно да построиш нов свят със слонове в краката. Изглежда са голяма спънка, анахронична отживелица. Не съм на това мнение, но явно е така. Ето защо е толкова важно това, което правим ти и аз…
	— Не аз, а вие. Аз само снимам.
	— И изобщо не те е грижа за съдбата на слоновете, а?
	— Не ви ли се случва да мислите и за друго?
	— Случва се. Но е много тъжно.
	— Поне опитайте.
	— И после нали съм луд, не знаеш ли?
	— Разбира се, че сте луд, всички бяха луди: Ганди с неговото ненасилие и пости, вашият Дьо Гол с неговата Франция, вие с вашите слонове…
	И продължаваше — разнебитен, стиснал зъби, с обгорели клепачи, с подпухнали устни, с проникваща чак в носа му, в гърлото му, в ушите му и дори — беше сигурен — в простатата му червеникава пушилка, разяждаща го вероломно до мозъка на костите. От време на време се озърташе слисано наоколо, забелязал стотици червени антилопи, налягали с неподвижни рога, като стотици лири, наред със сивата стража на лешоядите по хълбоците им, стадо биволи, чиито мощни туловища изглеждаха съвсем неподходящи за подобно бедствие, а щом ги наближиха, няколко все още се мъчеха конвулсивно и се опитваха да се изправят; далеч на изток — задръстен хоризонт, черни, напълно неподвижни, съсирени облаци, умрелите слончета, зелените зигзази на мушиците, прокрадването на хиените и пак пепел, пак скали, термитници под трънаците, лицето на Чърчил през 1940 година, боботещ в микрофона волята си да продължат, докато Фийлдс го очакваше с фотоапарата си в съседното помещение — и дори веднъж конят му се препъна в зейналия скелет на един лъв с бръмчащи вътрешности, пред който Идрис — син и безстрастен призрак — спря смаяно, с мълчаливото почитание, с което удостояваше само най-отколешните си врагове. При вида на този провалил се мъртъв лъв Ейб Фийлдс щеше да се разплаче от умиление. Впрочем Идрис изглежда го приемаше като грип — и него, и фотоапарата му — следеше го изкосо и всеки път, щом репортерът насочеше обектива към Морел, старият водач плюеше демонстративно. На няколко пъти го нарече _уджана га_ и _уджана бага_, което, преведе му услужливо Морел, означавало „птица предвестник“ и „птица на бедата“. Морел се разсмя. Но в състоянието на нервно изтощение, в което се намираше, Фийлдс се почувства безпределно засегнат, обиден, унизен, възмутен. Дълго размишлява с увесен нос над тези думи и накрая реши, че Идрис е антисемит. По едно време, забелязал лешояд да каца бавно, с разперени криле, върху скелета на полуразложено животно, си каза, че и той е точно като него: лешояд, винаги готов да се нахвърли с фотоапарата си върху неизменната прясна жертва и дори откри някаква физическа прилика с птицата, най-вече в носа и късогледите си очи. Опита се да обясни всичко това на Идрис на английски, като му посочи небето, където кръжаха неговите събратя и всеки държеше да го бие по бързина и да му грабне хляба от устата; но вината не била негова, обясни той, трябвало да пристигаш пръв — така изисквал занаятът. Идрис плю с възмутен вид и отиде да предупреди Морел. Помогнаха му да легне под сянката на една завивка, опъната на клоните на бодлив храст и Мина седна до него, бършейки челото му с влажната си кърпичка. Той се посъвзе и впи очи в изтощеното лице на тази германка, на този неочакван, неправдоподобен женски силует сред един пейзаж на всеобща гонитба, в лицето й с изопнати до неузнаваемост черти — единствено русите коси под огромната филцова шапка, отметната назад на каишката си, и светлите й до невинност очи си оставаха винаги все същите с блясъка и любезността си.
	— Защо не заминахте за Судан с останалите? Влюбена ли сте в него?
	— Опитайте се да поспите малко, господин Фийлдс…
	— Толкова ли го обичате?
	— Ще поговорим за това друг път, когато и двамата сме по-добре… И аз не издържам повече и имам дизентерия.
	Сенките по лицето й бяха по-резки от чертите й. „Ето каква била любовта — помисли си Фийлдс с онова дълбоко познание за любовта, присъщо на онези, които никога не са били обичани. — Всъщност тя не иска и да знае за слоновете. Една жена не би понесла всичко това заради някаква идея, все пак познавам жените, една жена може да прояви такава смелост, упорство и безразличие към всичко случващо й се само ако обича някой мъж… Познавам жените — каза си тържествуващо Фийлдс — добре ги познавам: мисля за тях непрекъснато.“ Във въображението си непрестанно се срещаше с тях. Във въображението си той навярно бе преживял няколко от най-великолепните любовни приключения на своето време, бе направил сензационни, зашеметяващи завоевания. Той пресметна наум какъв брой слонове е готов да пожертва, за да вдъхне на някоя жена подобна любов, подобна всеотдайност: набързо стигна дотам да пожертва целия вид. Тя се наведе над него с лека усмивка, която тържествуваше над всичко останало: над болестта, над нажежения въздух, над изтощението. Отпуснат под импровизираната си палатка, предпазваща го от жегата, с блеснали от злост очи и течаща от носа кръв, Фийлдс си каза, че би желал да вдъхне подобна любов и подобна всеотдайност у някоя германка, той, синът на загинали в газовите камери на Освиенцим родители: това би доказало, че човекът в края на краищата може да бъде и приемлив… А може би чисто и просто бе порочен.
	— Вие го обичате… Напълно очевидно е. Не отричайте. Не си струва труда да твърдите, че всичко е заради слоновете…
	— Не твърдя нищо, господин Фийлдс. Не аз, а вие говорите много, а трябва да си почивате…
	— Кажете ми истината…
	— Истината е, че трябва да направим нещо, за да ги защитим, господин Фийлдс… Сега целият свят го разбира, дори аз… затова съм тук. А пък не съм много умна. Само че го видях отблизо… в Берлин, през войната… а и по-късно. Но ще ви разкажа друг път.
	Ейб Фийлдс буквално подсвирна от възмущение и неприязън.
	— Вие се подигравате с мен!
	— Опитайте да поспите, ще сложа кърпата на очите ви…
	Нихилисти, ето какви бяха те, нихилисти и анархисти, и навярно желаеха със сила да свалят правителството на Съединените щати. Никога, за нищо на света Ейб Фийлдс не би им дал американска виза. Същата виза, която някога бе получил толкова трудно. Цялата тази история бе типична за европейски упадък, за анархията, подривно начинание, непонятно в Съединените щати, там, където по всички фронтове защитаваха достойнството на човешката личност — в авангарда, в ариергарда и по фланговете, и то до такава степен, че проблемът не се поставяше повече; той имаше едно-единствено желание — да се завърне в Америка, за да публикува снимките и да разобличи нихилизма на френските и немските интелектуалци; но засега нямаше мърдане от импровизираната палатка, опъната между един кактус и един трън, целият бе в прах, и изпод възпалените си клепачи виждаше само натюрморт от камъни, тръни, пясък и краката на Ейб Фийлдс, на световния скитник, който след завръщането си щеше да превърне тази кампания за защита на слоновете в цел на живота си. Впрочем това бе последният му репортаж. Щеше да зареже занаята си — и никой нямаше да е в състояние да го отклони от това решение. (По-късно Фийлдс често посочваше безвъзвратното си решение като характерен признак на физическата и духовна немощ, в която бе изпаднал тогава.)
	Фийлдс измина последните дванайсет часа в пустинята в състояние на почти блажено вцепенение, в плен на еротични видения, предизвикани отчасти от триенето на коня и отчасти на желанието му да се вкопчи в живота, да открие, въпреки всичко, някаква осезаема прелест в него. Но междувременно нито за миг не забравяше да снима. Веднъж, когато Мина седеше на пясъка, облегната на някаква скала с полупритворени очи — и от цялото й лице като че ли бяха останали само големите й, възплоски устни, неизменно печални, а сега почти трагични — той я видя да се пресяга към чантата си, да я отваря, да вади червило и да си черви устните, Фийлдс не повярва на очите си: тя се разкрасяваше. Толкова се смая, че когато най-после вдигна фотоапарата, за да го насочи към нея, тя вече бе приключила. Но от този миг не я изпусна от очи. Тъкмо този образ на човешката суетност, който искаше да предаде на поколенията. Държеше фотоапарата си зареден и трескаво бършеше пясъка от обектива. Беше си втълпил да направи тази снимка. И най-сетне успя. Когато я видя за пореден път пътем да отваря чантата си, да избърсва лицето си — по което прахът, страданието и потта се бяха втвърдили в едва ли не плътна каша, — и да си слага червило, Фийлдс не я изпусна. Несъмнено поради треската в оня миг го осени едно от нелепите му хрумвания. Помисли за майка си на път за газовата камера в Освиенцим и за всички млади жени, загинали там: прихна при мисълта, че човечеството винаги намира начин пътем да се поразкрасява от време на време. Имаше дори хора, велики личности, специално назначени да го правят. Гримьори. И като правило те получаваха Нобелова награда за това.
	На третия ден след заминаването от Куру навлязоха в ниските храсталаци на Чад, които прикриваха повехналата голота на почвата, лишена от каквато и да било сянка, а термитниците се разсипваха на прах и при най-лекия удар с копито. Морел не полагаше ни най-малко усилие да се крие и спираше в селата на племето гола, без да го е грижа дали някой няма да го види. Жените, които сушаха маниока на земята, върху огромни листа, вдигаха глава и го гледаха, докато отмине; стогодишен, грохнал султан, подкрепян от двама мъже, се появи пред кирпичената си колиба с почти невидимо изпод белите дипли лице и дълго ги следи с поглед, а зад него тичаха голи деца, грънчарите изоставиха червените си амфори и се втурнаха да го видят, а забулените конници се разстъпваха да му сторят път; и там Фийлдс за първи път чу прозвището, с което навсякъде в Чад наричаха Морел: _Убаба Гива_, тоест, преведе Морел с гордост, „Прародителят на слоновете“. Беше очевидно, че му приписваха един вид святост, някакви свръхестествени черти и че той им вдъхваше страхопочитание, може би най-обикновена уплаха от зараза: обладалият го демон вероятно бе от онези, които понякога излизат през ухото и се вмъкват във вас през ноздрите, ако се приближите прекалено много.
	— Не се ли боите, че ще ви арестуват?
	— Властите не държат кой знае колко на моето залавяне. Заловят ли ме, ще трябва да ме съдят, а какво по-хубаво от това френското правосъдие да заведе дело срещу някого, защото е защитавал слоновете… На какво ще прилича той?
	Очевидно смяташе, че е заобиколен с всеобща закрила, Фийлдс реши, че същинската му лудост се състоеше точно в това: чувстваше се подкрепян и популярен. А може би имаше и някаква безнадеждна ирония, но на Фийлдс не му се вярваше. Изглеждаше искрено и безгрижно уверен и фоторепортерът направи любимата си снимка: Морел се смееше, шегуваше се с налбантина, който се занимаваше с конете им. (Доколкото Фийлдс успя да си спомни по-късно, от седемте им коня в началото два сигурно са били убити при прекосяването на пустинната степ, а когато стигнаха първото село на племето гола, животните бяха в такова състояние, че трябваше да спират на всеки два часа. Идрис загуби цял ден да се пазари за нови.) Фийлдс се питаше откъде французинът черпеше сили, но трябваше само да си спомни какво се говореше открай време за хората, вдъхновени от вяра в нещо. Той самият знаеше на какво е способен заради някоя снимка. Въпрос на призвание. Ала момичето бе грохнало. Под голямата филцова шапка лицето й сякаш се смаляваше с всеки изминал ден, измършавяваше, бе бледо и едновременно с това се белеше от слънцето, чертите му се променяха и се изостряха. През една нощ, когато болката в ребрата пречеше на репортера да лежи, той излезе от колибата и се опита да подиша, въпреки усещането при всяко вдишване, че острието на ребрата му пронизва левия му дроб. Намери Мина да повръща, опряна на едно дърво.
	— Не му казвайте нищо, господин Фийлдс.
	— Най-добре е да сложим край на това. Вие повече не сте в състояние да продължите… Нито пък аз. И двамата сме само за болница. Аз сигурно ще издържа още ден-два, но вие…
	— Ще опитам и утре. Не мога да го оставя сам, господин Фийлдс. Знаете ли…
	Тя се помъчи да се усмихне предизвикателно.
	— Искам с него до края да има някой от Берлин…
	— Не разбирам какво общо има Берлин.
	— Такъв като мен, господин Фийлдс, измъкнал се от развалините на Берлин и видял какво ли не…
	— Всички сме виждали какво ли не. Шейсет процента от хората по света умират от глад.
	— Някой ден ще ви разкажа…
	— Знам. Във Фор Лами за вас се говори доста. Но това не е основание да…
	— Ще остана с него, докато се държа на крака — заяви тя.
	— Жената може да обича един мъж, без да умира от дизентерия заради него.
	Тя подскочи от възмущение.
	— Нищо не разбирате. Понеже съм проститутка, необразовано момиче… Тук съм по своя собствена воля, господин Фийлдс. Изнасилвали са ме войници и…
	— Били са руски войници. И то през войната. Това не е основание да умрете в името на слоновете.
	— Не бяха руски войници, господин Фийлдс. Униформата няма значение. Вие би трябвало да сте наясно. Вие пръв би трябвало да разберете защо един човек се впусна да защитава природата с подобно упорство… Оня ден ми казахте, че семейството ви е загинало в газовите камери на Освиенцим…
	— Да. Е, и? Това не ми пречи всичко на всичко да правя снимки. Трябва да се събере прилична документация за всичко това, но нищо повече не може да се направи. Срещу кого искате да заведете дело?
	Тя не го слушаше. В гласа му звучаха едва ли не истерични нотки, но беше трудно да се разбере дали се дължаха на изтощението и болестта или му бяха присъщи: нима това странно, толкова различно от тялото си момиче, закръглено, където се полага, с руси коси и изпъкнали очи, което един ден най-спокойно бе напуснало нощния клуб в Чад, за да отиде с някакъв джип, натъпкан с оръжия и боеприпаси, при мъжа, защитаващ слоновете, нима наистина го бе сторила „по своя воля“, както сама казваше, за да се прояви и тя, за да се хвърли и тя в подкрепа на една представа — напълно неосъществима, преувеличена, смехотворна и дори неприемлива — представата за човешкото достойнство. Тя безспорно не бе дотам интелигентна и нейната фаталност се дължеше на тялото и лицето й, които предизвикваха у мъжете не толкова желание да я разберат, колкото да я разсъблекат. Може би протестираше и срещу това. Колкото до интелигентността, Ейб Фийлдс имаше свое мнение по въпроса: изключителната женственост заедно с всичко, което предполагат интуицията и чарът, доколкото му бе известно, е най-близо до същинското дарование. Впрочем никога не я беше срещал у жена. Понякога имаше чувството, че той самият я притежава под формата на ужасяващ зов. Облегната на акацията, с лъщящо лице с размазани по него пот и сълзи, тя бе изтощена, освободена от всичко, освен волята да издържи. Прекалено сериозна, болезнено лишена от чувство за хумор — типично по немски — и на светлинни години от насмешливостта на Морел, но въпреки това надали някой го разбираше по-добре от нея.
	— Ще опитам и утре. Не зная на какво се надява, но това не променя нищо… Войските откриха предишната ни пещера с лекарствата, провизиите и боеприпасите. Ако утре видя, че се превръщам в тежест за него, ще спра. Ще му кажа да продължи сам; заради мен избира само най-лекия път… Движи се все по пътя. Вчера Идрис го помоли да заобиколи селото, където имаше фелдшери от окръга, но той не искаше и да знае, стига само аз да си почина една нощ…
	— Не е заради вас — заяви Фийлдс. — Той е искрено убеден, че нищо не може да му се случи. Страда от манията да вярва, че е заобиколен със симпатия. Не само в Африка, а в целия свят. Няма да се учудя, ако смята, че руските работници се молят за него по заводите… Ето каква е неговата лудост. Ако ви интересува мнението ми, той си въобразява, че френските власти тайно го закрилят… че се гордеят с него. Защото на всичко отгоре вярва във Франция. Ако го попритиснете, ще ви каже, че „духовната мисия на Франция“ е да защитава слоновете. Такъв си е, какво да се прави. Ето къде се крие истинското му безумие. В Индия навярно то щеше да му създаде ореол на светец… Но ми се струва, че ако продължи, някой куршум ще му види сметката. Когато това се случи, а ви уверявам, че ще е скоро, искам да съм там… за да направя една снимка. Накрая винаги става така…
	И Морел действително проявяваше объркваща, малко смущаваща и дори заразителна доверчивост: самият Фийлдс пряко волята си започваше да усеща, че нищо не може да му се случи…
	— Е, фотографе, измори ли се?
	— Изморих се.
	— Не си хаби силите. Не сме свършвали. Тази работа край няма. Сигурно знаеш това-онова за нея, щом толкова време си навсякъде, където стават такива неща… Тепърва те чакат страхотни снимки.
	— Надявам се.
	— Пази си лентата…
	Лицето му се покри с бръчици от смях, като малки дружелюбни насекоми, плъзнали навред около кафявите му, младежки и сърдечни очи, но той се силеше да остане сериозен.
	— Виж, много е трудно да се улови… Още никой не е успял да направи хубава снимка.
	Фийлдс трябваше да му каже, че вече е успявал един-два пъти. За десетхилядна от секундата бе улавял мигновен проблясък, мимолетност, сепване, а понякога — озарението на човешкото достойнство, трепкащо още миг върху лицето, от което животът току-що си е отишъл. Имаше дори лица, завинаги застинали в това изражение, сякаш за да го вплетат после направо в пръстта. Но вече нямаше да пада в този капан. Противопостави на Морел хладния и безразличен поглед на фотографа, наблюдавайки го единствено от професионална гледна точка — типична за французин физиономия, нещо като „ще видят те“, плюс син „Голоаз“, едновременно провлечен и дълбок глас, войнствен вид на дежурен от стачен пост и вносител на искане. Помъчи се да разбере защо го намира чак такъв типичен французин и реши, че е заради сериозната му веселост и бръчките около устата — нещо средно между присмех и гняв.
	— Ха… Още много слонове ли ви остават в Америка?
	— В Америка слоновете са изчезнали при миоцена.
	— Значи си нямате никакви?
	Фийлдс стисна зъби.
	— Напротив. Още си имаме.
	— Живи ли? Или на картинка?
	— Живи.
	— И как така?
	— Имаме си президент, който се интересува от тях.
	— И прави ли нещо за тях?
	— Да. Например премахна сегрег…
	Замълча. Нямаше да се остави току-така. Без него! Морел се смееше с отметната назад глава, а цялото африканско слънце блестеше по лицето му.
	— Така де. Във Франция направиха много за слоновете. Толкова много, че накрая самата Франция се превърна в слон и сега като тях е застрашена от изчезване… Кажи ми, фотографе, все така ли смяташ, че съм луд?
	— Да.
	— Имаш право. Трябва да си луд… Имаш ли образование?
	— Да.
	— Спомняш ли си праисторическото влечуго, излязло за пръв път от тинята в началото на палеозоя? Заживяло на въздух, започнало да диша без дробове и зачакало те да се появят.
	— Не си спомням, но съм го чел някъде.
	— Добре. Така де, това момче, и то е било лудо. Напълно превъртяло. И затова се е опитало. То е прародител на всички ни, в никакъв случай не бива да го забравяме. Без него нямаше да ни има. Било е смахнато, дума да няма. Ние също трябва да опитаме. Това е то прогресът. Благодарение на опитите и ние като него може да се сдобием накрая с необходимите органи, например органа на достойнството или на братството… Ето какво наистина си струва да снимаш — един такъв орган. Затова ти казвам да запазиш малко лента… Никога не се знае.
	— Винаги си оставям за всеки случай — отвърна Фийлдс.
	Направи няколко опита да заговори Юсеф, но се сблъска с почти враждебно мълчание. Откак напуснаха Куру юношата сякаш се терзаеше от някаква тайна мъка. Бдеше над Морел със странна нервност, никога не се разделяше с оръжието си, а нощем дълго седеше до спящия французин, загледан в него на светлината на звездите, подпрян на автомата си. Сякаш се бореше с някакво дълбоко терзание, чиято причина журналистът напразно се опитваше да открие; накрая заключи, че юношата съзнава приближаващата развръзка на прекрасното им приключение, Фийлдс се постара да поразпита и Идрис, прочут като най-добрия от всички водачи в Африка — него наистина трудно можеха да заподозрат в каквито и да било идеологически подбуди. Беше му направил чудни снимки: свирепата му глава, орловия му нос, двете бръчки, спускащи се като прорязани с нож към редките, прошарени косми на брадичката, дебнещите му ноздри и внимателните очи, непрониквали по други пътища, освен пътищата на африканската земя. Но не измъкна нищо, освен няколко едносрични думи, ала най-неочаквано, когато вече бе изчерпал всичките си уловки за сближаване, човекът, прекарал целия си живот в саваната и сред стадата, изстреля едва ли не необуздано с гърления си глас:
	— Където има слонове, има свобода…
	Но явно се стремеше да достави удоволствие на белия, който го бе наел, и Фийлдс енергично отказа да повярва, че дори това благородно и първично създание може да е заразено с идеи. Не биваше все пак да се забравя, че се намираха във френска Африка и че французите бяха напълно способни да натъпчат главата му със собствените си идеи. Колониалистите не зачитаха нищо. Те взимаха царствените създания в първичната им красота — ведри в невежеството си и благородни в простотата си — и ги обезобразяваха според прищевките си в менгемето на идеологията и политиката. Трябваше най-после да приключат с колониализма веднъж завинаги и да върнат на Африка същинския й облик. Само на французин можеше да му дойде наум нелепото хрумване едновременно да се напредва и да се защитава свещеният характер на слоновете. Нима можем да напредваме победоносно по пътя на прогреса, ако желаем да се нагърбим със слонове? В това имаше явно несъответствие. Ейб Фийлдс се полюшваше на коня си, ръкомахаше и от време на време произнасяше на глас реплики, които забавляваха Морел. По едно време напълно загуби самообладание и спря, за да отправи призив към слоновете: да се покажат най-после, че да ги снима! След това ги обвини, че не съществуват, че са мит, измислица на либералите и интелектуалците, просто извинение, та Ейб Фийлдс да хвърли топа за голяма радост на конкурентите си. Свалиха го от коня, помогнаха му да легне под дърветата край пътя и Мина се помъчи да го накара да глътне хапче.
	— Ах! Ах! — възкликна Фийлдс. — Хапчета за достойнство!
	Разбунтува се срещу този подъл опит. Каза им, че е американец, излязъл от тинята още преди двайсет години — откак е приел гражданство — и че така се е сдобил с дробове, за да диша на воля. Поспа един час и пак се качи на седлото, питайки се горчиво как тази германка успява да издържи всичко онова, което той, Ейб Фийлдс, най-великият жив репортер, изобщо не бе способен да понесе. Всеки път, щом се окопитеше от унеса си, я виждаше редом с Морел — крепеше я някаква смехотворна, но чудотворна любов към природата. При все това през почивките, когато Юсеф и Идрис предпазливо смъкваха Ейб Фийлдс от коня и той правеше няколко стъпки с разкрачени крака, сякаш носеше стокилограмов товар, а не простата, репортерът, приближавайки до момичето, виждаше, че и то е на края на силите си. Потното й лице беше сиво, а в очите й се четеше физическо страдание — „единственото, което е наистина непоносимо, каквото и да приказват“, реши Фийлдс. Беше изоставила всякакъв стремеж към женственост, дори и най-елементарната свенливост и всеки път, щом спреше, двайсетина пъти на ден, и слезеше от коня си, подпомагана от Идрис, трябваше да се извръщат, за да не я виждат, защото тя нямаше сили да се отдалечи. Горкото женско влечуго храбро бе допълзяло чак дотук, извън калта и развалините на Берлин, но тялото му, което бездруго му бе причинявало толкова неприятности, още веднъж си казваше думата.
	(Фийлдс открай време смяташе, че правителствата не правят достатъчно за биологическите лаборатории, прекалено заети с политика и недостатъчно с биохимичния прогрес. „Една поредица от двайсетина Айнщайновци в биологията с лекота ще ни измъкне оттук“, помисли си той. Почувства се изпълнен с надежда и започна да си тананика. Ясно видя как влечугите наоколо закимаха одобрително с глава. По-късно Фийлдс каза, че тогава е имал всички признаци на делириум тременс, предизвикан от сушата и липсата на алкохол, и се е виждал заобиколен от братски влечуги с човешки бой, с брони от люспи и с широко зинала паст, правещи дихателни упражнения. Самият той се стараел с всички сили, но всеки път ребрата сякаш пронизвали дробовете му и той копнеел единствено да се завърне в родната тиня, да се добере до прекрасната си локва от прохладна кал, да се свие на кълбо и да си остане там, зарязал веднъж завинаги всякакви копнежи за човешко достойнство. При все това… Ейб Фийлдс — предшественикът, Ейб Фийлдс — първото човешко създание, Ейб Фийлдс — първото влечуго, излязло от тинята, та победоносно да си извоюва достойнство… Ето това е снимка! Конкурентите му има да тършуват, докато сполучат… Наградата „Пулицър“, наградата „Пулицър“… Той се разплака от надежда и вълнение.)
	Но щом треската попреминеше, нямаше как да не се трогне от лицето на Мина, от усилията на момичето да следва Морел дотам, където отиваше той, с тези нейни очи, уголемени от страдание и от воля да издържи.
	— Да можех само да намеря „Виоформ“…
	— Не можете да продължите в това състояние — заяви Фийлдс, който в същия миг се бе озовал край пътя, сграбчил ствола на някакво дърво с разкрачени крака, както го бяха свалили от коня, и убеден, че простатата му ще се пръсне и при най-малкото движение. — Нека го оставим да продължи сам… Това е лудост… Няма смисъл.
	— Само да издържа до хълмовете…
	— А после?
	— Все ми е едно. Ако трябва да умра, по-добре да е там…
	— А после? — полека попита Фийлдс.
	Отначало му се стори изненадана, но се замисли да намери отговор и „разбира се — каза си Фийлдс със задоволство — не можа“: останала й бе само тази смешна, вироглава храброст, която не я напускаше — същинския инат на фрицовете.
	— Вярно — поде тя — но няма значение. Трябва да опитаме.
	— Ама какво да опитваме? — ревна Фийлдс, напълно вбесен от глупавия й инат и отказа й да погледне действителността в очите. — В името на какво? Защо? Какво значение би могло да има, боже Господи, при сегашните обстоятелства? Към кого всъщност се обръщате?
	Тя седеше на склона, по лицето й се стичаше почти сива пот и бе отпуснала ръце върху шапката на коленете си. Но вдигна очи към него и той зърна в тях онова, което всеки път го изкарваше от кожата: предизвикателната, дори радостна искрица, която без съмнение бе прихванала от този мръсник Морел. На това изпито лице, чиято мършавост се усилваше още повече от изпъкналите скули, на това лице, сведено до най-простичкото си изражение, тази искричка бе още по-непоносима, защото репортерът веднага усети заразителността й да прониква и у него: чу се как прихва.
	— Добре — каза той — добре. Пак старата песен. Но все пак можеш да обичаш слоновете, без да хвърляш глупашки топа от дизентерия заради тях…
	Тя поклати глава.
	— Знаете ли, аз вярвам в това.
	— В кое? — изрева Фийлдс.
	Тя затвори очи и разтърси глава с усмивка.


	По време на процеса, при последните мигове от разпита, Фийлдс щеше да си спомни за нейната неспособност или за нейния отказ да потърси необходимите думи. Току-що беше признала, че е отказала да избяга в Судан и доброволно е избрала да остане при Морел: имал намерение да продължи кампанията си след дъждовния сезон, който смятал да прекара сред хълмовете на Уле. Председателят на съда изглеждаше изключително доволен.
	— И така, вие решихте да му помогнете?
	— Да.
	Публиката потръпна. Адвокатът й не се сдържа и вдигна ръка. Отец Фарг, седнал в дъното на залата, изръмжа нещо, което искаше да запази в тайна, но се чу в цялата зала, а вероятно и навън. Двамата чернокожи помощник-съдии изпаднаха в униние под червените си шапчици: сега вече много трудно щяха да я оправдаят. На банката за пресата Марстол, прочут крайнодесен журналист от Чикаго, се наведе към съседката си, не по-малко прочута специална пратеничка, но известна с това, че нейният център бе по` към средата, и й каза:
	— Това момиче е стигнало до крайния предел на омразата… Руснаците са я докарали дотам, при превземането на Берлин е била изнасилена и аз не знам колко пъти.
	На първия ред на обвиняемите Вайтари си остана отчужден и изпълнен с презрение, Пер Квист кимна сурово и одобрително, а Форсайт й махна незабележимо и насърчително. Зад тях Маджумба Ндоло и Ингеле — последният беше прекарал половината от предварителния си арест в болницата и видът му бе отчаян — изглеждаха нетърпеливи и раздразнени, но Хабиб, сам на последната банка за обвиняемите, издигаща се над останалите, непрекъснато проточваше врат, за да не изпусне нищо от зрелището, и проявяваше всички признаци на откровено веселие; чувстваше се, че е щастлив на мястото си. Фийлдс се бе сгърчил на стола си в доста неудобна при тази жега поза, но пък тя му помагаше да превърне нервното си напрежение във физическо. Намираше се там в качеството на свидетел, а това му нанасяше сериозен ущърб, защото бе принуден да остави фотоапарата си и да наблюдава, безпомощен и ядосан, работата на конкурентите си, които й се наслаждаваха до насита. Би платил скъпо за възможността да снима Мина такава, каквато я виждаше сега, застанала зад парапета с бяла блуза и сукнена пола, с красноречиви, настойчиви очи като на немите, които се стремят да бъдат разбрани, и с тази руса коса, която вече стигаше почти до раменете и й подхождаше много повече от късата прическа. Непохватна, едва ли не несръчна в излишъка си от женственост. Би искал да заснеме и погледите на публиката, отправени към нея: те не се спираха само върху лицето и не се стремяха единствено да открият истината. Тъкмо тогава разбра защо бе толкова лесно да се заблуждаваш за нея, защо самият той се бе заблудил отначало: момичето бе предопределено да събужда у мъжете интерес, който в девет десети от случаите беше чисто плътски. За другото почти не оставаше място.
	— И така, противно на първоначалните ви твърдения, не сте имали никакво намерение да убедите Морел да се предаде, а точно обратното, искали сте да му помогнете да продължи терористичната си кампания?
	— Исках да съм с него.
	— Защо?
	Помъчи се да обясни. Отначало с поглед, но бързо разбра, че е безполезно.
	— Не знам, може би защото съм германка… Имам предвид, че след всичко, казано за нас — о!, има и много истина — мислех си… казвах си…
	— Слушаме ви.
	— Казах си: с него трябва да има и някой от нас… Някой от Берлин.
	— Наистина не разбирам връзката. Обяснете.
	— Ами, имам предвид, че ние толкова вярвахме във всичко това…
	— В кое?
	— В онова, което Морел се опитваше да направи… В онова, което защитаваше.
	— В слоновете?
	— Да. В опазването на природата…
	— И толкова? Бяхте готова да рискувате свободата си и дори може би живота си, тъй като бяхте болна, за да защитавате животните? И смятате, че ще ви повярваме ли?
	— Не беше само това.
	— Какво тогава? Ще бъдете ли поне веднъж изключително любезна да кажете пред този съд какво точно според вас „защитаваше“ Морел?
	Тя не се отзова, а се помъчи още веднъж, едва ли не отчаяно, да обясни с поглед.
	— Африканският национализъм? Независимостта на Африка?
	— Не…
	— Тогава какво?
	— Не знам… Не мога да го кажа…
	— Искате ли да го кажете на немски? Тук имаме преводач.
	— Не мога да го кажа и на немски.
	— И аз така смятах — заяви доволно председателят.


	Вкопчен в лъка на самара, за да не притиска много простатата си, Фийлдс си мислеше ядно, че в действителност човеколюбците са последните и най-непоносими аристократи, че никога нищо не разбират и винаги всичко забравят. Продължаваха да се вълнуват от природните красоти, да настояват, без да се обезсърчават, за зачитане на природата, да настояват, без да се обезсърчават, за уважение към едно кътче човечност, каквито и да са трудностите по пътя ни напред, както векове наред се бяха вълнували от свободата и братството, без ни най-малко да се притесняват от лагерите за принудителен труд и национализма; те настояваха за закрила на слоновете, без да обръщат каквото и да е внимание на купищата слонова кост, трупащи се край тях. При все това изчезването на дебелокожите се вписваше в изграждането на нов свят, на нова Африка, както и изчезването на бизоните и биволите при създаването на Съединените американски щати. Процесът бе необратим и бе еднакво нелепо да винят както комунизма, така и американския капитализъм; ако колониализмът също бе на изчезване, вместо него най-вероятно щеше да възникне още по-голямо робство. Действията на Морел нямаха смисъл, защото нямаше кой да отговори на сигналите му за бедствие. Трагедията на този човек се състоеше в това, че няма друг събеседник, освен самия себе си. „Единствено биологичната революция — мислеше си Фийлдс — може да ни измъкне от това положение, но по този въпрос научните изследвания се пилеят в други насоки…“ Жалко. Защото не липсваше нито кураж, нито изключителна воля… За да се убедиш, трябваше само да видиш как момичето не се оставя да я надвие физическата й немощ и при всяка почивка се озоваваше до мъжа, който все още смяташе този век за способен да се нагърби със слоновете. В златистия прахоляк с русите си коси и очертанията на тялото, чиято нежност не се накърняваше от никаква изнемога, тя представляваше гледка, която би искал винаги да има пред очите си. Фийлдс виждаше как понякога се обръщат един към друг, за да поговорят или да разменят по някоя иронична, съучастническа усмивка и това всеки път го изпълваше с безразсъдно възмущение. Това дори не беше инат, а истински признак на вродено и заразно слабоумие. Ще речеш — наистина са сигурни, че вървят към лъчезарно бъдеще. И на всичко отгоре имат нахалството да се възхищават на пейзажа.
	— Фотографе, виж долината на Ого и първите хълмове оттатък… Колко красиви можели да бъдат! Трябва да им направиш цветна снимка.
	— Нямам намерение да пилея последния си филм — избоботи Фийлдс. — А и не ми остана цветен.
	— Жалко. За какво точно пазиш останалата лента? За моя арест ли?
	Засмя се.
	— Не си прави илюзии… Нищо няма да ми се случи.
	Спряха в едно село само на няколко километра от първите предпланини на масива Уле, където започваше бамбуковата гора. Цялото население ги видя да минават. Идрис дълго се съвещава с някакъв съсухрен човечец с нашарени от белези ръце, когото познаваше от трийсет години, от славното време на професионалния лов. Пръстите му бяха безчувствени, а белезите по дланите и по ръцете бяха спомен от ноктите на лъва, убит от Брюно дьо Лаборе в Удай през 1936 година. От него разбраха, че след откриването на пещерата с оръжията, запасите от храна и боеприпасите в Уле военен отряд от петдесет човека, два камиона и един джип били изпратени на място и още се намирали в областта. Идрис още веднъж положи усилия да убеди Морел най-после да се отклонят от пътя, за да избегнат нежелани срещи, временно да се откажат от мисълта, че ще стигнат на един преход до хълмовете, като няколко дни не излизат от храсталака. Фийлдс го видя да спори оживено и от време на време да сочи пътя с пръст. Бяха спрели под огромното дърво на площада, където цял век се провеждаха съветите на старейшините, заобиколени от окаяни жълтеникави палета — вечните парии на всички африкански села, които тичаха около тях и скимтяха, а жителите, наизлезли от колибите си, не пускаха децата си и ги гледаха отдалеч. Юсеф мълчеше с безизразно лице, неподвижен на коня си, стиснал автомата в ръце. Падащите от дървото сенки и проблясъци пробягваха по тях и при най-лекото движение. Идрис настояваше, ръкомахаше разпалено, говореше словоохотливо, а сините гънки се плъзгаха при всяко вдигане на ръка. Морел го слушаше внимателно, но клатеше глава. Един-два пъти, докато Идрис се мъчеше да го убеди, той хвърли бърз поглед към Мина. Тя седеше на земята с опряна на коленете брадичка. С държанието си се опитваше да прикрие нещо невъзможно за пренебрегване: силите я напускаха. Капчиците пот около устните й не бяха от жегата, а от изтощение. Самият Фийлдс се чувстваше не по-устойчив от мокър парцал, но все пак знаеше, че ще се държи, докато все още му остава късче филмова лента. Но как да искат от тази клетница при нейното състояние да се катери по скалите в бамбуковата гора? Идрис още веднъж посочи енергично с показалец дъното на пътя и най-после замълча. Морел кимна в знак на съгласие.
	— Зная, че вървим право към тях — каза той. — Само че те сигурно също са научили, че сме наблизо. Или аз се лъжа, или те ще се отбият незабелязано от пътя, за да не попаднат на нас. Ще ни оставят да минем. Трябва да са получили нареждане… А и да не са получили заповед, ще им призлее, ако се наложи да ни арестуват. Майната му, в края на краищата те са френски войници. Наясно са със слоновете… Защитават ги открай време, а сега са дошли да ги пазят и в Африка…
	Излъчваше увереност и сигурност, на които бе немислимо да устоиш. Човек се чувстваше понесен от магнетичността му като от прилив. В кафявите му очи проблясваше искрицата радост, но тя си беше там открай време и навярно бе просто по-светла на цвят точица в ирисите му. Фийлдс реши да отложи този въпрос за по-късно. В момента беше твърде изморен и можеше само да го следва. Забеляза как Мина се изправи и двамата заеха местата си в колоната зад Юсеф. Юношата се придържаше толкова близо до Морел, че понякога хълбоците на конете им се докосваха, а по безизразното му лице, под глечта от пот, сега се забелязваха проблясъци на тревога, докато преброждаше с поглед простряния право напред и безлюден път между дърветата, притиснал автомата си с лакът.
	Юсеф усещаше как негодуванието в сърцето му се разраства, но негодуванието му почти нямаше връзка с онова, което някога го бе подтикнало да последва Вайтари.
	Някъде пред тях по този път, който се простираше между първите дървета на гората, всеки момент щеше да се появи отряд войници, а на тях им бе заповядано, той знаеше това въпреки всичко, казано от Морел, да арестуват французина, и то жив, та той спокойно да провъзгласи пред лицето на целия свят истината за смешните си слонове. Но негодуванието му не се дължеше на страх. Вайтари го беше прикрепил към Морел още отначало, за да следи и най-незначителните му жестове и най-вече да му попречи да попадне жив в ръцете на властите. На всяка цена трябваше да го възпрат да провъзгласи пред съда, когато целият свят щеше да прикове очи в него, че размириците, предизвикани от дейността му, са имали една-единствена цел — опазването на африканската фауна и че е водил цялата тази налудничава битка, само за да защити слоновете, за да изиска зачитане на кътчето човечност в нашите жестоки боричкания, независимо какъв е натискът на Историята и каква е преследваната цел. Ако попаднеше жив в ръцете на полицията, нищо нямаше да го удържи да изкрещи пред всички съкровената си истина, да заяви, че независимостта на Африка го интересува дотолкова, доколкото ще гарантира зачитането на онова, което иска да спаси, че изобщо няма политически, а строго хуманни цели, че просто настоява за определен възглед за човечност. Трябваше да му попречат да навреди на каузата на африканския национализъм, тъй като със сигурност щеше да придружи словото си с разобличения на всички разновидности на национализма — никога не пропускаше възможността да го прави. Налагаше се да го премахнат овреме и после да го представят като герой на африканския национализъм, застрелян от колониалните убийци в някое затънтено горско кътче. Юсеф бе получил изрични инструкции, но присъствието на журналиста обърка нещата от самото начало. Вместо да тръгне за Фор Лами, както бе заявил, репортерът се заинати да следва Морел и сякаш нямаше намерение да го изостави. Но това усложнение бе нищо пред терзанията, които мъчеха Юсеф. У него се разрастваше порив, който много приличаше на отказ от подчинение. Студент по право, спечелен за делото на национализма, той бе принуден, подчинявайки се на Вайтари, да се престори на обикновен прислужник и така заживя при Морел преди повече от година. Имаше мигове, когато се оставяше да го надвие заразителността на убеждението и надеждата, излъчвана от французина, а за Юсеф, възпитаник на френските университети, бе трудно да не осъзнае колко значимо и наложително е защитаваното от Морел. Защото към всичко това се примесваха доста отколешни представи, придобити в лицея, в университета, от текстовете, научени наизуст и рецитирани — думи, само думи, разбира се, но французинът за пръв път им бе придал отсянка на истина. Вече не се отнасяше до изясняване на въпроса дали целта оправдава средствата — така и не бе повярвал в това — а дали човекът е способен на истинско братство или ще си остане непоправим фалшификат. Не ставаше дума да се отрече от африканската независимост, но сега тази независимост му се струваше неотделима от една много по-важна и още по-застрашена цел. При все това заповедта му бе конкретна: трябваше да попречи на всяка цена Морел да попадне жив в ръцете на властите. Предаността на юношата към Движението си оставаше ненакърнена, но той се питаше дали е съвместима с онова, което смутено очакваше. Със сигурност имаше нещо, което трудно се съгласуваше с автоматен откос в гърба. Ала тъкмо това изискваше Движението от него в името на желязната логика и на неотложната необходимост. И с какво право се тревожеше за нещо, различно от волята на африканския народ да влезе в Историята? Единственото му извинение бе присъствието на журналиста, един свидетел, създаващ големи затруднения, но ако откъм дъното на пътя изникнеше военният отряд, не му оставаше избор. Затова държеше оръжието си в готовност, но без всякаква решителност, с безстрастно лице и тревожно сърце, а в душата си се бореше с прилива на симпатия, който го тласкаше към французина: следваше го отдавна и го виждаше осъден завинаги да се пече на два огъня — него, който продължаваше да брани с увереност и с толкова заразителен оптимизъм една кауза, с която неговият свят нямаше никакво намерение да се нагърбва.
	Пътят се изкачваше право пред тях по лек наклон, който сякаш отвеждаше в небето.
	Излязоха от шубрака и първите дърветата се издигнаха от двете страни на склона, все по-гъсти и по-гъсти. Може би поради някогашния си опит с патрулите в Корея и Малайзия, Фийлдс се бореше с убеждението, че в заобикалящата ги тишина и безлюдност се таи скрито човешко присъствие — от нищо друго гората не би се смълчала така.
	Беше готов да се обзаложи на каквото и да било, че в момента попадаха в засада. Но тишината се запазваше, а пътят си оставаше безлюден. Понякога само стада павиани излизаха от шубрака и хукваха пред тях. Откриваха ги на групи, удавени на дъната на кладенците, докато са търсили вода, или задушени в делвите с просо, от които са се опитвали да крадат, но капаците се бяха захлопнали над тях. Небето беше мрачно, покрито с пухкави облаци: Фийлдс провери обектива си и нагласи блендата и скоростта. Забеляза, че не само той се бори със страха. На няколко пъти улови Юсеф да хвърля поглед наоколо и понякога да го спира на Морел, почти докосвайки го с дулото на оръжието си. Фийлдс забеляза, че пълнителят е зареден.


	Отрядът на лейтенант Сандиен, който се движеше по пътя в обратна посока, в същото време се намираше на трийсет километра от тях. Джипът на лейтенанта бе начело, следван от два камиона стрелци от Убанги. Караше бързо под сивото небе, което сякаш всеки момент щеше да се разтвори. Връщаше се от Уле, където бяха възникнали размирици, както почти всяка година при празника на посвещаването — бяха ги преустановили и племето бе подарило на Сандиен шест мяха гореща биволска кръв в знак на подчинение и разкаяние. Само няколко години преди Първата световна война церемонията все още се извършваше с човешка кръв. Лейтенант Сандиен пренебрегна присъствието на Морел в района си, а последните заповеди, които бе получил за него, носеха дата отпреди случая в Сионвил и постановяваха, че като всички останали военни командири на територията трябва с всякакви средства да открие и арестува този „единак“. Но Сандиен бе убеден, че авантюристът е избягал в Судан. Лейтенантът беше едър рус младеж със спортен вид, завършил сред първенците на випуска си в „Сен Сир“, раняван в Корея. По-късно каза на Фийлдс, с отсянка на съжаление и дори с притеснен глас, сякаш се мъчеше да се оправдае:
	— Ако ми беше минало през ум, че и Морел се намира на същия път, едва ли не под носа ми, изобщо нямаше да давам заповед за бойна готовност или за каквото и да било. Пушките ни не бяха заредени, носех само сигналния си пистолет и единствено оръжието на сержанта, на седалката зад мен в джипа, бе готово за стрелба. Натъкнахме се на вас, така да се каже, неочаквано, и дори тогава отначало помислих, че сте разхождащи се плантатори. Това обяснява изненадата и загубата на време. Жалко… Ядох як калай. Но така или иначе, не смятам, че това би променило нещо… В крайна сметка въпреки всичко съжалявам, навярно е бил доста особен човек. Защото в наше време и при всички трудности, които срещаме, е странно да видиш човек, все още способен до такава степен да се запали по слоновете…


	Юсеф беше едва на метър зад Морел с пръст на спусъка и Фийлдс щеше да си спомня до края на дните си това черно лице сред белите гънки, по което от терзания и колебание потта се стичаше на тежки капки, а всяка черта бе белязана от почти физическо страдание.
	При все това пътят си оставаше смълчан и пуст и Фийлдс не долавяше друг шум, освен пулсирането на кръвта в ушите си. Но старият му инстинкт на професионалист продължаваше да вика за наличието на опасност, за неизбежната трагична развръзка, и той проверяваше нервно обектива на апарата си през няколко секунди, предусещайки с нарастваща сигурност, че краят на приключението е тук, на няколко крачки пред тях.


	Шолшер беше чакал камионите на Вайтари на петдесет километра от суданската граница сред гранитните чукари на дефилето Ел Гаражат, точно на мястото, където преди половин век нубийските конници са избили топографската мисия на капитан Жантий. Докато пътуваше към Куру, за да залови Морел, узна от предадено през Гфат съобщение от Лами, че суданските отцепници са пресекли границата. Водеше със себе си само двайсет човека и реши да залови контрабандистите при завръщането им, на единственото място, където релефът позволяваше да прикрие камилите и хората си. Поддържаше радиовръзка с лейтенант Дюлю, останал с дванайсет човека на пътя за Гфат, макар да бе малко вероятно, че Морел ще рискува да мине през кръстовището, славещо се с наблюдението си. Питаше се какво ли търсят на Куру дезертьорите от разбунтувалите се судански полкове. По-голямата част се бяха укрили в саваната на юг, където се бяха покорили и подобряваха взаимоотношенията си с Египет, тъй като настъпването на независимостта правеше безплодни всички ходове на последните привърженици на обединението. Явно ставаше дума за неколцина контрабандисти на оръжие, които действаха по` на юг от обикновено, за да заблудят надзора за обичайните си пунктове на преминаване. На 23 юни, в три часа следобед, Шолшер видя стълбове пясък да се издигат далеч на запад сред въздуха, толкова прозрачен, та чак се изненада, че чака половин час, преди да зърне трите камиона и още петнайсет минути, преди да даде заповед за стрелба по гумите. Камионите спряха на мига, с изключение на последния, който свърна наляво и пое по камъните, отскачащи с пукот, и се обърна под тежестта на товара си от слонова кост, разпилял се по земята пред смаяните очи на Шолшер. От кабината на втория камион се раздаде автоматен откос, навън наскачаха мъже и се хвърлиха по корем зад камънака, по-скоро да потърсят заслон, а не да окажат съпротива, но стрелбата от камиона продължаваше, сипейки се нахалост по скалите. За миг се възцари пълна тишина, а после трима младежи с униформи в цвят каки и автомати в ръка, скочиха на земята и се втурнаха със стрелба към скалите. Един от тях, както тичаше, внезапно нададе дълъг, пронизителен вик и Шолшер разпозна стария боен вик на уле: така младият студент по право неволно преоткриваше най-древния боен рефлекс на племето си. Очевидно тримата млади националисти искаха да загинат, и то в битка на честта — още една по звездния път на човечеството — „Жест — помисли си той — вдъхновен от най-възвишените ни традиции, от учебниците ни по история и от всичко, на което сме ги научили“. Усети такава тъга, каквато изпитваш, ако все още вярваш в братството между хората. Но зад скалите изпитаните мехаристи на Шолшер се смееха и не стреляха. Младежите изпразниха пълнителите си и отпуснаха ръце, оставени на баналността на опазения си живот и на самотността на надеждата си. Вратата на първия камион се отвори рязко, една ръка размаха моряшка фуражка, чиято мръсна подплата в краен случай можеше да мине за бяло знаме. Хабиб слезе с вдигнати ръце, все още нервно стиснал в зъби пура, смачкана от удара в предното стъкло. След него се подаде красива африканска глава със светлосиньо кепе. Шолшер събра суданците, които хвърляха оръжията си и вдигаха ръце със смях. Сред тях имаше трима бели — с тях щеше да се заеме по-късно, приближи Вайтари и Хабиб: ливанецът беше леко пребледнял, но се засмя безмълвно:
	— Нямам нищо общо, просто минавах. Честна дума! — заяви той.
	Преди да заговори, Вайтари му хвърли презрителен поглед.
	— Ние сме войници в униформа и държим да ни третират като такива.
	Шолшер се мъчеше да откъсне очи от светлосиньото кепе с черни звезди. По целия небосвод едва ли имаше по-безнадеждни и по-самотни от тези звезди.
	— Добър ден, господин депутат — поздрави той.
	— Отдавна съм се разделил с това и вие добре го знаете — каза Вайтари. — Тук съм в качеството си на боец в Армията за африканска независимост, вършете си работата.
	Шолшер хвърли поглед на тримата младежи, които стояха зад командира си — единият имаше красивата глава на интелектуалец от нашите, другият — най-вече стиснати в юмрук длани, а лицето на третия бе толкова нежно и печално, че той се извърна с гняв и съжаление. „Може би масите трябва да се ограмотят преди елита — помисли си той — иначе се създават отчаяни глави.“
	— На колко младежи като тези тук можете да разчитате сред уле? Колко са готови да ви последват?
	— Обръщам се към световното обществено мнение — отвърна Вайтари. — Засега не се обръщам към уле… Световното обществено мнение — ето я моята армия. Изпълнявайте задълженията си, Шолшер, и най-вече не се опитвайте да ми давате уроци. Мога да кажа, уверен съм, че имам малко по-голям политически опит от някакъв си мехаристки офицер, прекарал живота си сред камилите в пустинята. Знам какво върша. Вземете ме в плен. Утре пресата ви ще бъде принудена да съобщи на света, че Армията за африканска независимост е провела първата си битка, а нейният командир е в затвора. Засега това ми стига.
	— Опасявам се, че има някакво недоразумение — каза Шолшер — вие навярно сте в неведение, че камионите ви буквално са претъпкани със слонова кост… — Въпреки желанието си, не успя да сподави усмивката си. — Така че в моя доклад ще се споменават само бракониери на слонова кост, изненадани на връщане от акция — почти същата като на старите ни приятели крейхите малко по` на юг. Е, вярно, техните средства не са толкова усъвършенствани. Жалко, че сте замесили името си в това…
	— Слоновата кост е предназначена да покрие поне частично разходите по въоръжението ни — заяви Вайтари. — А това доказва, че противно на вашите твърдения, не ми плаща никоя сила и че с изключение на световното обществено мнение, нямам към кого да се обърна. Във всеки случай вече не ще можете да твърдите, че неотдавнашните размирици в Африка се дължат единствено на някакъв подстрекател, който настоява за защита на слоновете… Вече няма да мине. Най-после истината ще излезе на бял свят… На процеса ще го кажа по-добре и по-ясно.
	— Приемам, че не разполагам с вашия политически опит — каза Шолшер — но ви предлагам също така да кажете, че камионите със слонова кост са били поставени на пътя ви от френските власти, за да ви дискредитират… Защото целта оправдава средствата.
	Вайтари сви рамене и му обърна гръб. А колкото до Хабиб, той си бе възвърнал цялата самоувереност.
	— Честна дума — заяви той — просто пътувах на автостоп…
	От него Шолшер получи всички необходими сведения за Морел и намеренията му. Свърза се по радиото с лейтенант Дюлю, който го уведоми, че при опит за пресичане на суданската граница преди трийсет и шест часа са били задържани Форсайт и Пер Квист. Шолшер предаде командването на заместника си, взе шест човека и камионът в най-добро състояние, прибра оставащия бензин и незабавно потегли. На Куру остана само няколко часа и се опита да настигне Морел, на чиято следа попадна отново без затруднения в Гола — трябваше му само половин час, за да пристигне навреме.


	В момента, когато Морел минаваше край оградата на религиозното училище, моллата Абдур, седнал в безупречния си бурнус на сянка под акацията, му хвърли предпазлив поглед. Очевидно правеше пред класа си коментар на Словото, но го доукрасяваше с някои новини за свещената война, дошли от север. Двайсетина ученика на възраст от дванайсет до петнайсет години седяха пред него, погълнати от думите на онзи, който сякаш бе наследил цялото изкуство на арабските разказвачи. Кокошките в двора кудкудякаха, две жълти кучета се давеха за гърлата, но учениците, седнали с кръстосани крака под сянката на най-красивата акация в селото, слушаха със зяпнала уста онзи, който се връщаше отдалече с омайващи разкази. Неверниците бягаха пред гнева на Всемогъщия, но няма укритие от Единствения и Вездесъщия. Гневът на Величавия, на Върховния, на Хави Лел Кайюн*, на Единствения, Съществуващ от Само Себе си, се проявяваше навсякъде като сезон на благодатта. Виждаше се как песъчинките в пустинята се превръщат във въоръжени конници, достатъчни да залеят градовете на неверниците като непобедими вълни — ето, затова клетниците, неосенените от светлината, никога не ще разберат защо в пустинята има толкова малко вода и толкова много песъчинки… Абдор Абдур бе подхващал това слово над стотина пъти, откак напусна университета в Мусоро, където се връщаше всяка година по едно и също време, като другите десет носители на Словото сред племената; говореше и гледаше замечтано наоколо си, силеше се да не се прозява, чешеше се по прошарената брада, с очи, навлажнени от прослава на Истината, но диреше в гледката нещо, с което да се развлече. И така видя минаващия Морел, потънал в прах, следван от една жена и трима мъже — единият бял. Разпозна го веднага — неведнъж му се бе налагало да дава сведения за него. Разпозна и момчето, което го следваше отблизо, притиснало с лакът един автомат. Потресе се от лицето на французина, но заключи, че просто _Убаба Гива_, прародителят на слоновете, ще умре. Погледна повторно към безизразното и решително лице на юношата отзад и това потвърди впечатлението му. Написаното някога най-после бе на път да се осъществи… Абдор Абдур бе добре осведомен агент.
	[* Този, които проклина предателството. — Б.р.]


	Във Фор Лами губернаторът се размърда във фотьойла и се зачуди какво да каже. Вече дванайсет часа чакаше радиосъобщение.
	— Не разбирам… Шолшер сигурно от сутринта е при Куру… Във всеки случай невъзможно е да се бавим повече. Надявам се да ни го доведат жив, за да може да даде обяснение.
	— Това ще ме изненада — отвърна Ербие.
	Беше дошъл да докладва за положението в неговия район, но губернаторът го задържаше под един или друг претекст вече трети ден. Бяха приятели от трийсет години, но случайността и повишението ги бяха разделили: единият се бе изкачил на върха, а другият бе заседнал, явно завинаги, някъде по междинните стъпала.
	— Ще ви изненада ли?
	Ербие извади лулата от устата си. „Греши, че навсякъде се разхожда с този уред“, помисли си управителят: огромна жълта, извита лула от морска пяна, с която се появяваше на приемите и на официалните сбирки и която подчертаваше точно каквото трябваше — донейде самобитния му и ексцентричен облик на „видял и патил горски“, ала не му създаваше добро име сред твърдящите, че е наложително Африка да се сдобие със съвременна инфраструктура и специалисти, въодушевени от духа на новото. Губернаторът отдавна искаше да си поговори с него за това, но така и не дръзна да поеме риска от сблъсъка с хумора на другия, който познаваше добре. Този смешен предмет с формата на лула се беше превърнал за Ербие в истински другар и вече бе хем прекалено късно, хем прекалено рано да се пристъпва по този начин към такъв post mortem на неговата кариера: след няколко години и двамата щяха да се пенсионират.
	— Ще се изненадам, ако се остави да го заловят жив… Не смятам, че Морел държи да живее в _нашите_ условия… Имам предвид нашите биологични условия…
	Губернаторът вдигна рамене. Изглеждаше състарен и тъжен.
	— Много е трудно да го вместиш в официален доклад — каза той. — В Министерството ни все още няма отдел „Метафизика“, където да потърсиш убежище при сериозни проблеми. И това ще стане. А дотогава искам да го доведат тук и да ми даде обяснение. В Париж все по-малко вярват на версията за слоновете. За тях всичко е ясно: отнася се за политическа провокация. Но ще видим. Той ще ни каже…
	Усмихна се.
	— Навярно ще се изненадаш, но някак си му имам доверие. Изглежда мухльо, но смятам, че е невинен… Буен е, не ще и дума, смахнат е, но е искрен — на човека му е дошло до гуша. От нас, от ръцете ни, от сърцата ни, от оскъдните ни мозъци… От положението на човека. Очевидно не можем да излезем от него на кон и с оръжие в ръка. Но не е калташка работа. Изпаднал е в амок… И между нас казано, има моменти, в които го разбирам… Накратко, искам да дойде тук, да седне на този стол и да се обясни. Колкото до останалото… Кариерата ми, както знаеш, при поста, който заемам…
	Вдигна ръце. Ербие се усмихна: единият щеше да се пенсионира като губернатор, а другият като чиновник първа категория. Но Ербие твърде много обичаше Африка и народа й и не съжаляваше, че така и не успя да я погледне отвисоко: прекрасна гледка може би, но отдалече. Предпочиташе близостта на пейзажа пред мащабността на панорамите. Отдавна бе избрал основата, земята, чернокожите селяни и беше си и останал там, здраво вкопчен в тях. Никога не бе мечтал за върхове. Каза тихо:
	— Това момче си е изградило прекалено благородно схващане за човека… А такива изисквания не знаят милост. Не можеш да живееш, носейки ги в душата си. Не става дума дори за политика, за идеология… В неговите очи на нас ни липсва нещо по-съществено, едва ли не някакъв орган… Онова, без което не може. Много ще се изненадам, ако се остави да го хванат жив.


	Терасата на „Чадиен“ бе безлюдна, с изключение на Жубер. Изпратил последната си дописка за случая, той дойде тук, може би защото изпитваше потребност отново да се потопи в пейзажа, който разкриваше много добре за какво става дума. Достатъчно бе да се огледаш наоколо си, за да разбереш. Отвъд парапета вялата река с люспичките светлина по нея сред снопчетата прегоряла трева сякаш забавяше самото време, а самотната палма на Фор Фуро сред този пейзаж изглеждаше като да бе загубила много от членовете на семейството си. Бунта на Морел го очароваше с това, че не е първият. Имало беше и други протести. Например в Древен Египет тълпата излязла по улиците и нахлула в храмовете, заплашвайки ужасените жреци. Тази египетска тълпа отпреди четири хиляди години не настоявала нито за хляб, нито за мир, нито за свобода. Искала безсмъртие. Избивала жреците с камъни и настоявала за безсмъртие. Действията на Морел имаха почти същите шансове за успех. Изправен на африканските хълмове, той ръкомахаше, викаше гневно, протестираше и даваше знаци, обречени да останат без отговор. Колкото до основното, положението на човека не се поддаваше на политически решения, несправедливостта му бе такава, че нямаше човешка революция, способна да я поправи.


	В Биологическия институт на улица „Пиер Кюри“ Васер препрочете за последен път резултатите от работата през деня. Вече цял месец имаше усещането, че е на крачка от целта. Събраните данни от наблюденията видимо сочеха към едно-единствено възможно направление. Още отначало предчувстваше, че ракът не е болест, причинена от определен вирус, а заболяване на самия вирус, присъщ на самия него недостатък, щом организмът престане да му осигурява нормални условия за съществуване. Иначе казано, вместо да се бори с него, тъкмо обратното — трябваше да го лекува, да установи нормалните условия за физиологично погаждане с вируса. Мисълта му до такава степен бе съсредоточена единствено върху изследванията, че нощем спеше не повече от четири часа и се хранеше само ако някой проявеше настойчивост. Ядеше в студентски столове, носеше дрехи, подарени от приятели, и последователно отказваше да работи за частни предприятия. Не го правеше съвсем безкористно и го съзнаваше. Беше въпрос на честолюбие, на лично достойнство. Сегашните биологични условия за човешко съществуване му изглеждаха като несправедливост, граничеща с позор. А представата му за човешко достойнство беше несъвместима с унижението да гледа как милиони хора умират в разцвета на силите си вследствие на проста грешка в работата. Бореше се, доколкото можеше. Нямаме никакво основание да се задоволяваме с физиологичните условия, които природата ни е дала преди петстотин хиляди години. Недопустимо е след такъв огромен промеждутък от време човекът да си остава все така в състояние на очевидна немощ за най-важното. Васер вярваше в прогреса и се смяташе за авангард в тази битка. На излизане от института си купи вестник и потърси новини от човека, споделящ така недвусмислено собственото му възмущение и отказа му да капитулира пред условията на живот, които сами сме си създали. Бе напълно съгласен с този бунтар, обвиняван в мизантропия. Да демонстрираш с такъв блясък отказа си да се подчиниш на съществуващото човешко положение, положение на немощ — ето кое бе най-вълнуващото. Би желал да му помогне, но научните изследвания изискваха много търпение — не можеш да промениш човечеството с едно махване на магическа пръчка в лабораторията; пък и този юнак много бързаше. Необходимо бе голямо търпение, поредица от открития, работа по обобщенията и изследванията, особено на мозъчната маса, три четвърти от която си оставаха все още неизползвани, загадъчни, запазени за някаква бъдеща дейност, а трябваше най-сетне да ги мобилизират и използват. Бъдещето вероятно бе там — във все още безименните и тайни клетки. Попадна на съобщението за предстоящото арестуване на Морел, но то не му прозвуча убедително: човек си представяше този добряк, заобиколен от многобройни съучастници. Прибра вестника в джоба си и спокойно се запъти към метрото.


	Конят Бютор полагаше най-тежкото усилие в живота си.
	Господарят му го бе оставил на спокойствие в мисията на монасите белодрешковци в Нгеле, където се наслаждаваше на заслужена почивка, когато францисканецът се появи отново, вбесен и превъзбуден, а непосредственият резултат от това беше, че тежестта му стана още по-смазваща, защото може би от нетърпение непрекъснато шаваше на седлото. Отец Фарг с отчаяно и апоплектично лице лъхтеше, крещеше, въздишаше и се потеше така, сякаш вече му предстоеше да се яви пред Онзи, който със сигурност и въпреки всичко имаше да му зададе няколко въпроса. Не беше сам. Двама хилави и нервни монаси белодрешковци, които бе изтръгнал от мирните им молитви, го следваха на мулета боязливо, но и решително — това обаче не се дължеше на недопустимите думи, изречени сутринта от мисионера на прокажените дори и по техен адрес.
	— През войната можехте да криете колаборационисти — ревеше Фарг и ги побутваше енергично към портите на мисията. Тогава можете да скриете и един истински партизанин, борещ се против плачевния ни хал! Хайде, хайде, затваряйте си устите, не ми четете конско евангелие. Разбира се, че е горделивец и богохулник и че би трябвало да падне на колене и да се моли, вместо да размахва юмруци. Но вината не е само негова. Не му стига размах, това е. На сърцето му е било толкова тежко, че не е успял да набере устрем, било е много тежко. Затова е спрял до слоновете. Но може би един хубав ритник в задника ще му даде нужния порив. А дотогава не искам да го застрелят на пътя като побесняло псе, без да му оставят време да разбере и да се обърне с петициите си към когото трябва. Така че ще ми го скриете в мисията, докогато е нужно, а аз се нагърбвам да му придам устрем, бъдете спокойни. Ще го науча аз как се закъсва още на слоновете. Трябва да се изтегли оттам и аз ще се захвана с това, знам как се прави, хайде.
	— Досега мисията не е имала неприятности с властите — каза малко високомерно по-младият от двамата отци.
	— Не — отсече Фарг със задоволство — обаче е време и това да стане.


	Тя не знаеше дали бе временна загуба на съзнание в резултат на треската и изтощението, или беше нещо по-дълбоко, някаква истина, която най-после й се натрапваше, защото нямаше повече смелост и сила да му се съпротивлява, но имаше мигове, когато от значение бе само той да обгърне с ръка раменете й, да погали лицето й и да я притисне към себе си. Тогава всичко останало преставаше да съществува. Само мимолетна умора, сигурна бе, жажда за обич, дължаща се на физическото й състояние, най-обикновена потребност от почивка. Продължи затрогващо и енергично да отрича и на процеса, когато всички отказваха да проумеят, че може да е отишла там по своя воля, че и тя бе способна да вярва в нещо, че и тя бе в състояние да вложи подобно упорство и преданост в защита на кътчето човечност, в което ще се намери място дори за слоновете. Тази мисъл ги разсмиваше, та чак самият председател на съда с пенснето и с навъсената си строгост изглеждаше насмешлив и развеселен. Въпреки пергаментовата си кожа, той успя да си придаде вид на господин, живял само за да опознае жените, а и момичетата, както и подбудите — все едни и същи — които ги вдъхновяваха.
	— Хайде, а сега опитайте да ни кажете истината… Отначало твърдяхте, че когато сте отишли при него — с оръжие и боеприпаси, да не забравяме — сте имали една-единствена мисъл: да го убедите да се предаде. Сега самата вие признавате, че сте останали с него, за да му помогнете да продължи терористичната си дейност… Ако сте ни излъгали, признайте го сега, съдът ще го вземе под внимание…
	— Не съм лъгала. Във Фор Лами всички разправяха, че мразел хората, че е отчаян човек, мизантроп… Смятах, че е вярно… Че е бил много нещастен… Много… Много самотен… И че навярно аз бих могла…
	— Да го разубедите?
	— Да.
	— Бяхте влюбена в него?
	— Не, не е това… То е без значение…
	— Беше ви… да кажем, много симпатичен?
	— Да.
	— И не се опитахте да го разубедите?
	— Приказките за него не бяха верни. Той не е такъв…
	— Какъв?
	— Не е отчаян човек. Изобщо не мрази хората… Напротив, има им доверие, смее се много, весел е… Обича живота, природата и…
	— И слоновете, предполагам?
	Тя не отвърна, но полуусмивката й беше отговор.
	— Значи, вие чисто и просто останахте с него?
	Мина като че ли не го чу. Очите и усмивката й блуждаеха другаде и тя заговори припряно:
	— Нито веднъж не се отчая, дори след провала на конференцията. Веднага след това каза, че ще има друга и на нея ще вземат нужните мерки за опазване. Но трябва да продължим да действаме, защото тази работа не става от само себе си, непрекъснато трябва да се бориш, за да го постигнеш, заради всеобщата мудност, и най-вече защото хората имат нужда от насърчаване и осведомяване. Ето защо за него беше толкова важно да продължи — за да покаже, че е възможно, за да разбуди хората и да им попречи да мислят винаги за най-лошото и че нищо не може да се направи, а е достатъчно само да не се оставиш на отчаянието…
	Тогава в залата стана малък инцидент: Хаас, специално заради събитието излязъл от тръстиките край езерото Чад, изпита такова облекчение и тържество при мисълта, че Морел нито за миг не се е отказвал да защитава слоновете, а точно обратното — бе решил да продължи борбата докрай, та чак се изправи, заудря с всичка сила с десния си юмрук по лявата си длан и завика: „Браво!“, за което заплати с незабавно изгонване. (Обаче осем дни преди това Хаас бе успял да улови три слончета за зоологическата градина в Тадензее.) Собственикът на камиони Сандро, застанал до вратата, не вярваше на очите си, че това е същото момиче, с което бе преспал преди осемнайсет месеца. Това го дразнеше и принизяваше в собствените му очи, макар така и да не разбра защо. Имаше нелепото усещане, че е изгубил нещо покрай тази история. Не се чувстваше добре и защото се бе пременил специално за случая, тъй като всички знаеха, че той и Мина са спали заедно, и очакваше да го оглеждат, но от началото на процеса никой не му обръщаше никакво внимание и не можеше да се избави от чувството, че изобщо не е съществувал.
	— Значи променихте намерението си и взехте решение да му помогнете?
	— Не можех да му помогна, напротив, пречех му… Обременявах го… Исках да остана с него до края.
	— Знаехте ли, че всеки момент могат да го задържат?
	— Да… В Гола ни казаха, че по същия път се движи и военен отряд, спуснал се от Уле и вървял насреща ни.
	— Въпреки това го последвахте?
	— Да.
	— Влюбена ли бяхте в него?
	— Това няма нищо общо.
	— Бяхте ли му любовница?
	— Казах ви, че няма нищо общо — извика тя.
	— Накратко, бяхте му предана… телом и духом?
	— Да.
	Председателят замълча за миг.
	— Вярно ли е обявеното от вестниците: имахте ли намерение след края на делото… такава формулировка използват… да се омъжите за „майор“ Форсайт?
	Форсайт леко вдигна глава.
	— Да.
	— И при все това изпитвахте към Морел… толкова дълбока привързаност, че не се поколебахте да останете с него, въпреки почти сигурния ви арест?
	— Да.
	Фийлдс разбираше много добре какво се стреми да постигне почитаемият магистрат. Преценката, с която искаше да приключи разпита. От самото начало се стараеше да създаде около случая такава атмосфера. Да покаже, че става дума за група нихилисти, анархисти без всякаква определена цел, без принципи, без морал, без вяра, че тя беше от момичетата, които се мъкнат с шайките авантюристи, спят ту с един, ту с друг, минават от ръцете на командира в ръцете на заместника му според обстоятелствата и момента. Отначало без малко и Фийлдс да допусне същата грешка, затова не му даваше сърце да се възмути. При все това гореше от желание да стане и да забие един юмрук в мутрата на този правник. При нормални обстоятелства щеше да се ограничи само с една снимка. Но тъй като нямаше фотоапарат, беше му твърде трудно да се защити.
	— И това ви изглежда напълно естествено?
	Тя изгледа съдията с известно любопитство, размисли за миг, после каза със своеобразна любезност, сякаш се стремеше да помогне на изпаднал в затруднение:
	— Майор Форсайт и аз… ние имаме… съвместни спомени.
	Несъмнено имаше предвид „общи“.
	— Много ярки спомени… и ще продължим заедно. Обещахме на господин Морел и ще продължим заедно да… да…
	Тя млъкна.
	— Да защитавате слоновете, предполагам? — язвително рече председателят.
	… Виждаше го отново — с донейде самодоволното му изражение, което понякога се появяваше на лицето му, застанал прав и стъпил здраво на възкъсите си крака, да си свива цигара с онзи лукав вид, който можеше и да те раздразни. Сякаш все още го чуваше:
	— Виждаш ли, дори в училище все пак са успели да ни научат… ние наричаме някои животни „приятели на човека“… и трябва да ги пазим… необходими са ни. Приятелите на човека… Във всички учебници по зоология… Във всеки случай по мое време беше така. Ясно е какво означава…
	Публиката се питаше защо ли се усмихва тя.
	— Е, добре! — заключи председателят на съда. — Не е моя работа да предполагам за каква присъда ще се произнесе този съд, но се надявам, че известно време няма да ви се предоставя възможност да смущавате обществения ред…


	Навярно най-много й помагаше да издържи, да продължи, щом клоните на дърветата се завъртаха над нея и трябваше да затвори очи, за да устои на шемета, бе страхът, че ще му досади, че ще му се стори по-слаба, отколкото е предполагал. Всеки път, щом конете им се изравняха в бавния си вървеж към хълмовете и той малко тревожно я попиташе как е, тя намираше достатъчно смелост да му отвърне с престорена веселост.
	— Как е?
	— Не се безпокойте за мен, господин Морел… Аз съм яка германка със селски корен…
	— След два часа ще стигнем хълмовете. В района има една-две пещери, които издирихме тъкмо за спешни случаи… Естествено няма лекарства… няма нищо. Но в края на краищата ще си набавим.
	— Не се тревожете за мен.
	Мъчеше се да си внуши, че се нуждае от нея само защото е германка и участието й убедително доказва, че хората не бива да вдигат ръце от този народ. Техен ред беше да направят нещо за слоновете. След Освиенцим беше дошло време и те да покажат своята любов към природата, на свой ред да се притекат на помощ на кътчето човечност, да осигурят защитата му, което прогресът щеше да разширява все повече и то трябваше да вмести всички ни, независимо от расите, нациите и идеологиите. Открай време имаше неизкоренима слабост към всички форми на живота — от Пер Квист бе научил неизвестната му дума „екология“ — с чиито неприятели неизменно се сблъскваше по пътя си. Какво по-нормално от това да се окаже защитник и на най-голямото и най-застрашеното им превъплъщение? Ако присъствието на анахроничните и обременителни слонове затруднява изграждането на един нов свят, това само доказваше, че този градеж е човешко дело. И той се чувстваше на път да постигне, да получи някакви поне частични резултати. Още малко шум и многобройното обществено движение със сигурност щеше да извоюва необходимите спасителни мерки. А после… Не се сдържа и още веднъж се извърна към нея.
	— Гледай, хълмовете вече се виждат.
	— Виждам.
	— Още малко, и сме там. Най-сетне ще можем да си починем…


	Юсеф нави ръкава на свободната си ръка и избърса потта от челото си. Все така нищо не се виждаше в дъното на пътя, но той поемаше огромен риск, изчаквайки до последния момент. Все пак имаше добро извинение: присъствието на американския журналист. Беше невъзможно да убие Морел пред очите му. Рискуваше да причини голяма вреда на Партията. Нарежданията бяха да чака, докато Морел остане сам. Но репортерът едва се държеше на коня си, а Идрис бе принуден да го подкрепя, за да не падне. Всеки момент можеше да спре и да остане да седи съвсем сам край пътя. Ако тогава Юсеф не изпълнеше заповедите, другарите му щяха да го окачествят като предател на Организацията. При все това не ставаше дума да си повтаря, че целта не оправдава средствата: щеше да е само начин да шикалкави. От гледна точка на доктрината този проблем отдавна бе решен и поне в този план нямаше място за колебание. Ако не натиснеше спусъка, пък било то и в последния момент, щеше да скъса с единственото братство, което бе познал — това на националната революция. Усещаше как прикладът изгаря ръката му и се налагаше непрекъснато да го бърше. Дори журналистът да останеше с тях, пак съществуваше възможността да се закълне, че просто е изпълнил нарежданията на самия Морел, който не е искал да се остави да го хванат жив. Следеше неотлъчно пътя с такова внимание, че пред погледа му заиграха петна и всеки път придобиваха очертанията на камионите, които дебнеше.
	По същото време отрядът на лейтенант Сандиен се намираше все още на десетина километра оттам, на около четвърт час път.


	Губернаторът на Уле напусна Сионвил на бърза ръка със собствената си кола, още щом получи първите сведения от местния вожд на областта Гола относно местонахождението на Морел по пътя Гола — Уле. Военният отряд трябваше да обкръжи района още същата сутрин и губернаторът бе твърдо решен, ако не друго, то да попречи Морел да бъде убит при стълкновение с френски войници. Би било противоестествено, все едно Морел да бъде убит от слоновете. От векове се бореха заедно против общия враг и нищо не можеше да ги раздели. Губернаторът бе получил предния ден телеграма, потвърждаваща длъжността му, и бе готов да хвърли на везните цялата си възвърната власт и да се опита да спаси французина, който отказваше да се отчая.


	Единственият бял, който ги видя да минават на двайсет и пет километра южно от Гола, на мястото, където пътят пресича памучните плантации и се точи право към предпланините на Уле, беше дребничкият търсач на уран Жонке, пристигнал от Европа преди шест седмици; той се връщаше с джипа си от една недалечна плантация, където безуспешно се опита да събуди у собственика й интерес към проучванията си — според думите му „оня имаше нужда от някакво финансово доказателство“. Току-що бе излязъл от алеята, свързваща плантацията с основния път, и му се наложи да закове спирачки, за да не връхлети върху тях: видя ги как отминават, а Морел изобщо не му обърна внимание. Разказът на Жонке за неочакваната среща бе красноречив с простотата си.
	— Смятах, че дори в Африка е отминало времето на отчаяните престъпници. Впрочем Морел не беше въоръжен. Но зад него вървеше чернокож младеж, който стигаше за двама, ако мога така да се изразя. В Африка пристигнах наскоро и още не съм претръпнал: от момчето с автомата, което добре ме огледа, и особено от другия негър, доста по-възрастен, със син бурнус и тюрбан, с наистина свирепа глава, която не ви предвещава нищо добро, направо ме смъдна под лъжичката. След тях на почтително разстояние тичаха хлапетата от селото. Морел вървеше начело гологлав, потънал в прахоляк, с нещо като шал на врата, мръсен, в цвят каки, и противно на всичко, което си мислех за него, нямаше вид на луд, нито на превъзбуден. Но може да е бил, иначе нямаше да се намира там посред бял ден на пътя, по който дори през този сезон минават, насред район с плантации. Или пет пари не даваше, или пък трябва да приемем, че има високопоставени покровители. Не казвам, че е така, само поставям въпроса. Но най-много ме порази момичето. Изглеждаше наистина много мръсна, ама си личеше, че сигурно е хубава, но тогава очите й бяха хлътнали и с тъмни сенки, а от лицето й бе останала само изопната и потна кожа и бих се заклел, че не бе в състояние да направи и крачка… Там беше и оня, американският журналист, с фотоапаратите си на врата и кожено сакче на рамото — е, той пък изглеждаше съвсем смахнат, с кърпа с четири рогца на главата… а бе направо обезумял с тия очи, дето бяха изхвръкнали от орбитите си. И то заради някакви слонове! Наистина трябва вече в нищо да не вярваш. Виждал съм какви ли не, борци за свобода, анархисти, ама тия надминаваха всичко! Трябва наистина да мразиш хората, да умираш от желание да им плюеш на физиономиите… Да не повярваш на очите си! И забележете… разбирам ги донейде. У всеки от нас има нещо подобно. Обаче не чак дотам, разбира се. Аз поне се надявам да намеря уран, че да се кротна… Все трябва да се вярва в нещо, нали?… Веднага се върнах в плантацията, за да ги предупредя. Намерих Рубо и всичко му разправих. Абе не знам какво очаквах от него, но не можех да го пазя само за себе си. Той ме изслуша спокойно. Знаете го — дебел и малко тъжен. „Добре — каза той — Морел е минал оттук. Добре. Е, и после? Все ми е тая — нищо не ми е сторил. Съветвам ви да си затваряте устата.“ Ето докъде сме я докарали, господине. Аз на това му викам мизантропия. Нищо чудно, че не рачи да участва в проучванията ми тоя Рубо: ей го още един, дето в нищо не вярва — ни в урана, ни в нищо… Ако намеря Морел да се крие в плантацията му, хич няма да се учудя…


	Жонке се заблуждаваше, твърдейки, че Мина не е в състояние да измине и метър. Тя продължи още пет километра, въпреки че трябваше на няколко пъти да спира.
	Изостави го едва когато напълно изгуби съзнание, а щом отвори очи, видя лицето му, сведено над нея с приятелска загриженост. Опита се да се усмихне, защото точно това ги свързваше най-дълбоко. Той й отвърна с усмивка.
	— Клети ми старче — рече той — тоя път наистина спечели.
	— Ich kann ja nicht mehr…*
	[* „Не мога повече“ (нем.). — Б.р.]
	Държеше я в ръцете си. Тя вдигна към него замъгленото си от сълзи лице, където усмивката още трепкаше сред праха и потта, но по него той видя признаците на пълното изтощение, които му бяха познати отдавна, още от лагера: муха пробяга по челото и бузата й, а тя нямаше сили да я прогони, дори не я усети. Много му беше познато и това — мухите, които започваха да се въртят около нея. Прехвърли каишката, махна филцовата шапка и взе главата й в ръце. Дори устните й бяха загубили очертанията си, бяха почти сиви и безжизнени. А бе поел всички рискове, за да скъси прехода, мина по оживения път, вървеше все направо, макар войниците без всякакво съмнение да се движеха насреща им, разчитайки, вярно, на симпатията на едни, на разбирането на други и на френската преданост към традициите, но истината бе, че това повече не можеше да продължава. Самият той не бе съвсем наясно къде да отиде. Бяха открили пещерата им в Уле. Разполагаха и с други, но без запаси от лекарства, без друго оръжие и боеприпаси, освен оставените от Вайтари, които щяха едва-едва да стигнат за няколко дни. И все пак трябваше да продължи. Хората имаха нужда да знаят, че неизменно е там някъде в Африка, че е жив — ето, това бе прословутото френско присъствие.
	— Може би, ако си починеш час-два?… Да спрем за малко?
	Тя не отвърна, а той дори не се помъчи да я убеди.
	— Добре, ще те върна в селото… Там навярно има санитарна служба. Така или иначе, тук някъде има една плантация… Ще отида да ги потърся.
	— Ще отида сама.
	— И дума да не става.
	— Няма да спирате заради мене… Моля ви, тръгвайте… Продължете. Направете го заради мене.
	— И да те оставя тук, на пътя?
	— Не искам да ви се случи нещо заради мен.
	Поколеба се за миг, но беше трудно да устои на погледа й, едновременно умоляващ и непокорен. Можеше да направи само едно нещо за нея — да продължи. За нея и за милиони други хора, които имаха също такава потребност от приятелство, трябваше да продължи дейността си, да не се остави да го заловят, да ги надхитри, да се скрие, неуморно да защитава кътчето човечност и сред най-тежките ни трудности, да остане неуловим някъде в недрата на шубрака сред последните слонове — като утеха, обещание, като несломима увереност в самите нас и в бъдещето ни! Преди всичко трябваше да е тук и ако някой куршум го улучи, щеше да се довлече до някое потайно кътче в гъсталака, където никога няма да го открият… и нуждаещите се щяха да го смятат за жив. Ако пък загинеше от куршум в гърба според класическата за подобни начинания традиция, не трябваше да се разчува, та да се превърне в легенда, а тя да разгласи навсякъде непреодолимото му присъствие и хората да повярват, че само се е скрил и че е готов да изникне в най-ненадейния миг — тогава, когато дори не ще дръзват да разчитат на него — за да защити застрашените гиганти.
	— Добре.
	— Не бива нищо да ви се случи…
	— Нищо няма да ми се случи — обеща сериозно той. — Имам множество приятели. Не ти казах всичко, но те ще ми помогнат, бъди спокойна.
	Не знаеше дали му вярва или не, но не беше зле да я успокои, да успокои всички. Много бе важно неизменно да го смятат за жив.
	— Ако чуеш пораженчески слухове, не им вярвай. Че са ме убили, че това, че онова… Кажи им да не вярват, никога няма да ме заловят.
	Чудно, но той самият едва не си повярва. Не знаеше какво ще прави, нито къде ще отиде, кажи-речи без оръжие и муниции, но беше сигурен, че ще намери приятели.
	— Навярно известно време няма да чуваш да се говори за мен: ще остана скрит тук…
	Махна към гората.
	— Но ще се върна.
	Очите им се срещнаха в израз на иронично съучастие.
	— Ще ги принудим да свикат друга конференция… Може би дори ще поискат да участвам в нея… Казвам ти, в края на краищата ще ни оставят необходимото кътче. Колкото до онези, които са против… ще видят те.
	Ейб Фийлдс го чу и изсумтя презрително. „Ще видят те…“ Изпитваше неистово отвращение към този израз, чуван хиляди пъти от устата на френските войници, които така и не се завръщаха. Въпреки треската, Ейб Фийлдс се чувстваше горд, че е американец реалист с най-високия в света национален доход на глава от населението, с най-охолния начин на живот след първичната еволюция: влечугите от изначалния океан можеха да се гордеят с Америка, а прародителят, изпълзял за пръв път благодарение на люспите си навън от родната тиня, можеше да почива в мир — беше успял. Пред името му трябваше да благоговеят във всички училища, защото тъкмо той бе истинският първозаселник, бащата на волните начинания, на инициативния дух, на риска — на всичко, с което се отличаваше и днес необикновеният материален подем на Съединените щати. Хвърли победоносен поглед наоколо си, а всички насядали край него гущери заръкопляскаха: Ейб Фийлдс пожела да ги поздрави и не падна от коня си само благодарение на бързата намеса на Идрис.
	— Мислиш ли, че ще издържиш чак до плантацията? Дотам има десет километра.
	— Господин Фийлдс ще ми помогне.
	— Нима? Погледни го, очите му ще изскочат от орбитите. Той е вече другаде. Ей, фотографе!…
	Фийлдс хвана фотоапарата си.
	— Можеш ли да я придружиш?
	— Искам да продължа с вас.
	— Я виж ти! Смятах, че вече нямаш лента?
	— Все ми е тая. Ще се оправя някак.
	— И как ще правиш снимки? Със задник?
	— Искам да ви помогна.
	— Виж ти, виж ти, мислех, че не ти пука за слоновете.
	— Цялото ми семейство загина в газовите камери на Освиенцим.
	— Ах! Ами да беше казал. Само че не мога да те взема със себе си.
	— Защо?
	— Няма да е честно. Ти вече не знаеш какво правиш. В такова състояние си, че току-виж те налегнало желание насилствено да свалиш правителството на Съединените щати, стига любезно да те помолят.
	— Аз съм американски гражданин и имам право да защитавам слоновете навсякъде, където са застрашени! — ревна Ейб Фийлдс. — Джеферсън, Линкълн, Айзен…
	— Да, да, знам.
	— Имам право да защитавам слоновете като всички останали.
	— Да де, върви да ги защитаваш като всички останали.
	— Искам да умра за слоновете! — ревеше Ейб Фийлдс.
	— Още един, който плаче за следствена комисия…
	— Американските G. I.* дойдоха в Европа да защитават проклетите ви слонове! — крещеше Фийлдс. — Без нас…
	[* Пехотинец от Американските военни сили. — Б.пр.]
	Една особено непоносима болка отляво го поусмири. Вдигна ръце към ребрата си и присви лице от болка.
	— Вие двамата правите полукръг. На няколко километра има плантация. Чуваш ли ме?
	— Не знам дали ще издържа дотам. Ребрата ми влизат в дробовете.
	— Ще пробваш… Какво има?
	— Джип и камиони — изкрещя Юсеф.
	Студентът усещаше гореща пот да се стича по лицето и шията му — сякаш кървеше. Притискаше с лакът оръжието толкова силно, че едва ли щеше да е в състояние да си протегне ръката. Пое дълбоко въздух, без да изпуска от поглед черните точки, които растяха на хоризонта: двайсет минути, половин час след като се отклонят от пътя, щяха да стигнат предпланините на Уле и гъсталака на бамбукова гора сред скалите. Там той щеше да се озове насаме с Морел и Идрис, без да му се пречкат свидетели. Попи с ръкав потта по лицето си, мъчейки се едва ли не насила да си повярва, че решението е взето, че ще стане съвсем просто: един автоматен откос и Морел завинаги щеше да се сроди с легендата. Щеше да се превърне в героя на африканския национализъм, онзи, когото ще могат винаги да споменават победоносно, без страх от опровержения. Щяха да използват името му по събрания, конференции, митинги и да предизвикват ентусиазъм и вълнение у присъстващите, които щяха да го скандират прави, а той нямаше да пристига и да ви хвърля в нозете смехотворните си слонове. Завинаги ще остане първият бял, дал живота си за черния национализъм. Никога повече не би могъл да възрази, да се обърне неочаквано към обществеността и да извика гръмогласно твърдоглавото си убеждение, да ви заяви, че всъщност е защитавал преди всичко и най-вече определено схващане за човешкото достойнство. Най-после щеше да е възможно да го използват цялостно и без рискове, с практическа цел и с оглед на конкретен резултат, придаващ на името му целия желан блясък, без страх, че този щастлив идиот ще изникне внезапно отнякъде, ядосан и непохватен, ще заудря с юмрук и ще изреве вироглавата си истина. Вече нямаше да има опасност, че ще се появи на някое събрание с чантата си, претъпкана с петиции и възвания, с рошавата си глава на вечен бунтовник, ще стовари юмрук по масата и ще съсипе всичките ви усилия да се възползвате от него с викове: „Аз ли? Много е просто, аз защитавам единствено природата… Наричайте го, както си щете. Свобода, достойнство, хуманност, екология… Все същото е. Правя го заради приятелите на човека. Още в училище са ни учили какво означава това. Колкото до останалото, все ми е тая“. Докато е жив, този глупак навеки ще си остане прът в колелата. Толкова добре го разбираше сега, повече от година бяха заедно и толкова добре познаваше неговата прекрасна мания, че наистина не оставаше друго средство, освен убийството, за борба със заразата, излъчваща се от него, със спокойното му доверие във вас. Пък и не можеш да прекараш безнаказано петнайсет години от живота си в училищата и университетите на враговете си, без накрая да поемеш някои от отровите, с които така умело са те заливали. Краят, който не оправдава средствата… Кътчето човечност, което зачиташ, каквито и да са идеологиите и колкото и да е люта битката. Добре знаеш, че са само думи, отживелици от друга епоха, несъвместими с историческия прогрес и класовата борба, а ти е трудно да се отървеш с един-единствен автоматен откос от цялото си получено образование. А най-вбесяващото е, че понякога, щом Морел се обърнеше и видеше насоченото към него дуло на автомата, студентът оставаше с убеждението, че човекът, когото следваше, за да го убие, не се самозалъгваше, че той _знаеше_. Тогава в погледа му трепваше подигравателна, едва ли не предизвикателна искрица, която красноречиво говореше за неизкоренимото му безумие и сякаш казваше: „Аз пък се обзалагам, че няма да го направиш!“. Беше непоносимо: сякаш водеше някаква потайна борба с вас и бе сигурен, че ще победи, защото има вяра във вас. На Юсеф му идваше да изкрещи, да го наругае, да го удари дори, да изтръгне веднъж завинаги от него нелепото му доверие в хората, което той носеше в сърцето си, да му изкрещи, че нищо не стои по-високо от африканската независимост — никоя грижа, никоя почит, ничие достойнство и че всички средства са добри за постигането й. Но когато трябва да убиеш човек, който ти вярва до такава степен, по-добре той да не знае нищо, та поне да умре с ненакърнена вяра. Борбата, която Юсеф водеше със самия себе си, бе толкова мъчителна, че му идеше да препусне в галоп срещу военния конвой и да стреля, докато го застрелят. Конят му усещаше изнервеността му и се изправяше на задните си крака, вдигайки облак прах, който навярно вече се забелязваше от камионите. Идрис заговори гневно и заръкомаха енергично, сочейки конвоя с показалец. Морел най-после се реши.
	— Добре, сега или никога.
	— Къде смятате да отидете? — провикна се Фийлдс.
	— Все ще намеря някой приятел.
	Ейб Фийлдс го погледна за последен път. Гологлав, къдравокос, с младежки вид, с Лотарингския кръст на гърдите и онази присмехулна искрица в дъното на кафявите очи, с иронично присвити устни, където сякаш непрекъснато липсваше цигарата „Голоаз“ и с окачената на седлото нелепа чанта на вечен бунтар, претъпкана с листовки, манифести и петиции. Внезапно вдъхновение осени Ейб Фийлдс.
	— Чакайте — извика след него. — Какво ще правите в гората с всички тези книжа? По дърветата ли ще ги окачате? Оставете ми чантата. Ще се погрижа за нея.
	— Вярно — каза Морел. — Дръж, обични ми фотографе, поверявам ти я…
	Отвърза чантата и я хвърли насред пътя.
	— Грижи се добре за нея… Направи каквото трябва. Някой ден ще дойда да ти потърся сметка. Довиждане, другарю!
	Насочи коня си към склона, следван от Идрис и Юсеф; тримата се отбиха от пътя и потънаха сред дърветата. Още десетина километра, и дърветата щяха да отстъпят пред бамбука чак до първите сиви скали на Уле, а той — пред камениста земя с редки, жилави снопчета и сгушени сред канарите села с островърхи плетени покриви, после отново бамбук и хълмиста савана, слонска трева на сто хиляди квадратни километра, където никаква хайка не може да ги открие. Малко по` на юг отец Тасен ръководеше палеонтологичните си разкопки и въпреки че през дъждовния сезон напускаше местността, едва ли ще им откаже гостоприемството на празните колиби. Или дори ще приеме да им помогне по-дейно… Говореше се, че ученият се интересува от всичко, свързано с произхода на човека. А можеше да се изкачат до Камерун и езерото Чад и да поискат убежище при Хаас — още един приятел на застрашения ни древен вид. Но комарите на Чад не бяха желани през настъпващия сезон. Във всеки случай, имаше време да помисли и да реши; нямаше да липсват добронамереност, съучастие и дори закрила. Засега трябваше да се отдалечи от пътя — същия път, по който преди десет месеца се бе озовал очи в очи с областния управител Ербие; с удоволствие си спомни честното му и наскърбено лице — лице на човек, неизменно правил възможно най-доброто. От умора тялото на Морел натежаваше като камък и както обикновено, щом силите му бяха на изчерпване, спомените ставаха по-плътни и по-настойчиви. Мислеше за всичко, което разказваха вестниците за него. Всеки му приписваше надеждите, недоволствата и спотаената си ненавист или собствената си мизантропия: как ли не им бе обяснявал, но не постигна нищо — те продължаваха да му приписват всякакви заплетени подбуди. А истината бе толкова проста и никога не се притесняваше да им я каже. Обичаше природата, това е то. Обичаше природата и винаги правеше всичко според силите си, за да я защити. Най-тежката битка през живота му бе за благото на майските бръмбари. Усмивката, онази усмивка, която предизвикваше такова недоверие у Ейб Фийлдс, се появи на устните му и не слезе оттам. Спомняше си тази битка с учудваща яснота, както винаги, щом го болеше тялото и стигнеше на края на силите си и всеки път този спомен му помагаше да издържи и да продължи.
	Беше най-жестоката битка в живота му.
	Историята с майските бръмбари се разви през май, след първата му година в лагера, и той бе първият й подбудител, първият, който им се притече на помощ, и така се зароди движението.
	Тогава работеха на кариерата в Йопен, в Прибалтика, и пренасяха чували с цимент за грандиозните творения на новите фараони, които градяха за хилядолетия. Вървяха бавно в индийска нишка, стараейки се да не направят някое движение накриво, за да не рухнат под тежестта. Имаше депортирани политически и криминални лагеристи, всички подчинени на един и същ режим за превъзпитаване с принудителен труд според нравите на XX век, а есесовците с вече загорели от пролетното слънце мутри се бяха разположили на тревата с цвете в зъбите. В лагера беше полският пианист Ротщайн, нелегалният френски издател Ревел, чиято брада набождаше толкова бързо, че понякога изглеждаше като натъпкан с четина, подобно на дюшек с конски косми — за да се пребори с вонята при наряд в клозетите, той с цяло гърло рецитираше стиховете на Маларме; Швабек, друг един поляк — къташе съвсем измачкана снимка на свинята, с която бе спечелил първа награда на селскостопански конкурс и винаги я показваше с гордост за доказателство, че не е кой да е… Прево, наричан Емил, железничар от СНКФ*, който веднъж чу свирката на някакъв локомотив и захленчи… Имаше и един Дюран, вечното присъствие на всички празници, който си прекарваше времето в приказки какво щял да стори с първия срещнат Шмит след Освобождението… След Освобождението се появи при доктор Шмит в Йопен с револвер в джоба, подвоуми се за миг, после му стисна ръката и си отиде… Там беше и военният свещеник Жюлиен, който за двете години в лагера отслабна едва забележимо и все го обвиняваха, че неговият Господ Бог го храни скришом… И други, много други, които падаха, както си вървят, и чиито имена не значеха нищо. Движеха си, превити под товара, докато охраната им в тревата се наслаждаваше на първата пролетна топлина с разкопчани за ласките на слънцето панталони.
	[* Френска железопътна компания — Б.пр.]
	Изведнъж Морел усети как нещо се блъсна в бузата му и тупна в краката му; предпазливо наведе очи, пазейки равновесие — майски бръмбар.
	Беше паднал по гръб, шаваше с крачка: напразно се силеше да се обърне. Морел се спря и се втренчи в насекомото в краката му. Тъкмо тогава ставаше година, откак бе в лагера, а от три седмици носеше торби цимент по осем часа дневно с празен стомах.
	Но тук се криеше нещо, което не биваше да му се изплъзва. Присви коляно, крепейки на рамо торбите с цимент и с едно движение на показалеца обърна бръмбара на крака.
	Повтори го на два пъти, докато измина разстоянието. Пред него вървеше издателят Ревел и той схвана пръв. Изръмжа одобрително и незабавно се притече на помощ на един паднал по гръб бръмбар. После — пианистът Ротщайн, толкова тънък — ще речеш, че тялото му се стреми да подражава на изтънчените му пръсти. От този момент насетне почти всички „политически“ се притекоха на помощ на майските бръмбари, а „криминалните“ ги заобикаляха с псувни. През двайсетминутната почивка нито един от политическите не се поддаде на изтощението. А обикновено именно тогава се хвърляха на земята и оставаха така, без да шавнат, до следващото изсвирване. Но този път сякаш намериха нови сили у себе си. Бродеха с прикован в земята поглед и търсеха нуждаещ се от помощ бръмбар. Впрочем историята не трая дълго. Достатъчно бе да пристигне сержант Грубер. А той не бе какво да е говедо. Беше образован. Преди войната бил преподавател в Шлезвиг-Холщайн. За секунди схвана какво става. Беше разпознал врага. Бяха се озовали пред скандална демонстрация, пред публично изповядване на вяра, пред провъзгласяване на достойнство, и то от хора, превърнати в нищожества. Да, достатъчна му бе секунда, за да схване положението и да съобрази цялата сериозност на предизвикателството, отправено към строителите на новия свят. Хвърли се в бой. Най-напред налетя на лагеристите, подпомаган от пазачите, които не разбираха много-много за какво става дума, но бяха винаги готови да налагат. Раздаваха удари с приклади и ритници, но сержант Грубер бързо проумя, че не с това ще уязви демонстриращите, както се полага. И затова стори нещо може би отблъскващо, но вълнуващо в безсилието да постигне набелязаната цел: затича из тревата, без да откъсва очи от земята, и щом видеше майски бръмбар, смачкваше го с ботуш. Тичаше във всички посоки, въртеше се в кръг, подскачаше с високо вдигнат крак и удряше земята с ток в нещо като смехотворен танц, едва ли не трогателен в своята безполезност. Защото можеше да смаже от бой затворниците и да стъпче майските бръмбари, ала онова, до което се домогваше, бе напълно непостижимо, недосегаемо и не можеше да бъде унищожено. Нагърбил се беше със задача, която никоя армия, никоя полиция, никоя милиция, никоя партия и организация не бе способна да доведе до успешен край. Налагаше се да избие всички, до последния човек по цялата земя и все пак имаше вероятност от тях да остане някаква следа, като несломима усмивка на природата. Разбира се, погрижи се те скъпо да си платят за неговото поражение. Принуди ги същия ден да се бъхтят още два часа и в тези два часа се заключаваше разликата между последния предел на човешките сили и онова, което го надхвърляше. Вечерта се питаха дали могат да издържат на подобно изтощение, дали щяха да им останат още малко сили за следващия ден. Ротщайн беше най-зле. Лежеше напреко на нара си. Човек имаше желание да се наведе над него и да го обърне като майски бръмбар. Да му помогне да полети. Но не беше нужно да му помагат. Всяка вечер излиташе сам.
	— Ей, Ротщайн! Ротщайн! Все още ли си жив?
	— Да. Не ме прекъсвайте. Изнасям си концерт.
	— Какво свириш?
	— Йохан Себастиан Бах.
	— Ти луд ли си? Някакъв фриц.
	— Точно така. За да възстановя равновесието. Не можем да оставим Германия вечно повалена по гръб. Трябва да й помогнем да се обърне.
	— Всички сме паднали по гръб — промърмори Ревел. — По рождение.
	— Тихо. Не чувам какво свиря.
	— Много ли е публиката тази вечер?
	— Порядъчно.
	— Красиви жени?
	— Тази вечер не. Тази вечер свиря за сержант Грубер. Ото Силезиеца простена в ъгъла си. Сънуваше. Всички знаеха какъв е сънят му, винаги беше един и същ — беше убил една вдовица, за да я ограби, и всяка вечер сънуваше, че му изтръгва езика. Стресна се и се събуди.
	— Immer die alte Schickse* — измърмори той.
	[* Все старото гадже (нем.). — Б.р.]
	— Странно, че все езика ти изтръгва — обади се Емил.
	— Няма нищо странно. Аз я удуших.
	— А, ясно — отвърна Емил. — Щом ти покаже задника си, значи ти е простила.
	През вентилационния отвор се виждаше наблюдателницата с наведената картечница.
	— Кажете, момчета, какво ще правим утре, ако още падат?
	— Да се надяваме, че вече няма да падат — каза отец Жюлиен.
	— А, не! — заяви Ревел. — Надявам се все така да падат. Така поне можем да кажем какво мислим. На човек му олеква.
	— Какви ги дрънкаш! — каза Емил. — Погледни Ротщайн.
	— Ей, попе!
	— Да.
	— Какво прави дядо Господ?
	— Мамка му — отсече отец Жюлиен — остави Господ на мира. Какво да прави тук?
	— Нищо, както обикновено.
	— Може да е паднал по гръб… и да шава с крачета, но да не може да се обърне.
	— Мамка му, мамка му, мамка му — сърдито рече свещеникът.
	— Това не са думи на свещеник.
	— Тук не сме сред свещеници…
	— Емиле!
	— Да.
	— Ти комунист ли си?
	— Да.
	— Тогава какво се тюхкаш за майските бръмбари? Това не ти е марксизмът. Изкривява линията на партията.
	— Имаме право понякога да му отпуснем края — отвърна Емил.
	— Емиле!
	— Да.
	— Ти комунист ли си?
	— Хайде, стига.
	— Тогава вярваш ли, че в Съветска Русия в някой лагер ще те оставят да си прекарваш времето в обръщане на бръмбари?
	— Едва ли.
	— Е, тогава?
	— В Русия няма лагери за принудителен труд.
	— А, така ли?
	— Горките ние.
	— Едно не разбирам — защо все по гръб падат.
	— Природа. Ние защо сме тук?
	— Ето още едно нещо, дето трябва да се вкара в правия път.
	— Кое? Кое нещо?
	— Природата.
	— Ще го вкарат, не се тревожи.
	— Емиле!
	— Сега пък какво?
	— Защо правиш това за бръмбарите?
	— От християнско милосърдие, на пък.
	— Браво, хубав отговор — обади се отец Жюлиен.
	— О, я да млъкваш, попе! Ти си дискредитиран. Нямаш очи да ни гледаш. Нямаш вече какво да кажеш.
	— Вярно е — каза някой. — Не може ли да ни се притече на помощ тоя твой Господ? Хич не е услужлив.
	— Чуйте, момчета, наистина правя каквото мога — каза отец Жюлиен.
	— Разбира се, разбира се.
	— Не ми ли вярвате?
	— Ама естествено, ама естествено.
	— Все пак можеше да ни подаде една ръка. Всички сме по гръб, не вижда ли?
	— Правя каквото ми е по силите, кълна ви се — каза отец Жюлиен.
	— Обаче ние намираме начин да направим нещо за бръмбарите.
	— Хайде де, само се гаврите с тях — рече отец Жюлиен. — Правите го от гордост. Ако не бяхте в концентрационен лагер, щяхте да ходите по майски бръмбари, без дори да знаете, че ги има. Всичко става в главата, а не в сърцето. Ще пукнете от гордост, това е…
	— Не е от гордост — възрази някой неубедително. — От друго е…
	— Юсеф.
	— Да, г’сине.
	— Остави това „г’сине“. Не си струва труда. Наясно съм.
	Двамата държаха конете за поводите, съвсем сами вдън саваната под трънаците, които ги покриваха с парцаливите си листенца, и с жълтеникавата бамбукова гора над главите си: единият — изопнат, готов за стрелба, другият — седнал на камък, потънал в спомени и усмихнат — дали презрително, или невероятно самоуверено, не беше ясно… Вече не се чуваха нито камионите, нито каквото и да било, освен обезумелите насекоми. Юсеф виждаше гърба на човека, очакващ, изглежда, автоматния откос, а на моменти, когато помръдваше глава — донейде присмехулния му профил под обгарялата и опърпана филцова шапка. Идрис се беше отдалечил да търси проход през шубрака и двамата бяха сами под жълтата светлина на бамбука.
	— Е, какво чакаш? Давай.
	Лицето на студента бе безизразно и едва ли не мършаво под потта. Дотрябва му огромно усилие, за да му се развърже езикът:
	— Как разбрахте?
	Посред нощ в пустинята бялата фигура се бе размърдала сред пясъка и Морел се спря за миг пред спящия юноша. В синкавата светлина лицето на младежа изглеждаше сериозно и едва ли не тъжно. После устните потръпнаха, произнесоха няколко думи и Морел дълго стоя неподвижен, склонен над тази бунтовна глава, обладана дори и в съня си от единствената убеденост, на която човек може да се осланя.
	— Насън говореше на френски…
	— Какво казах?
	Морел гледаше на друга страна. Далеч: този поглед не се оставяше лесно да го отклонят.
	— Дърдореше нещо на тема човешко достойнство…
	Извърна се към юношата със сериозната си усмивка, която извираше повече от добротата в очите му, отколкото от иронията, изписана на устните му.
	— И тъй, кой си всъщност?
	— Казвам се Юсеф Ланото и три години съм следвал Юридическия факултет в Париж…
	— А после?
	— Вайтари ме изпрати да ви наблюдавам.
	— Много мило от негова страна.
	— Властите не биваше да ви заловят жив. Вие докрай щяхте да твърдите, че единствената цел на действията ви е защитата на слоновете…
	— Самата истина.
	— След Сионвил ви осъдиха на смърт. Злоупотребихте с помощта ни, скрихте истинските политически цели на нашето движение… Не успях да изпълня присъдата заради американския журналист.
	— Ясно.
	— Трябваше да ви убия, щом той си тръгне. Когато останем сами.
	— Значи сега — рече Морел.
	— Да, сега… — С огорчение в гласа. — По-късно несъмнено щяха да ви представят пред света като герой, дал живота си за африканската независимост…
	Морел леко сведе глава. Устните му се свиха още повече, стисна зъби, лицето му си възвърна упорития израз…
	— Много мило. Само че ето какво: това не е за мен. Не се приема. Познавам националистическото алиби и ми се повръща от него: от Хитлер до Насър си пролича какво се крие зад него… Най-красивите гробища за слонове — ето какво. Но ако искате самият вие да свършите тази работа, съгласен съм. Става. Само че свършете я както трябва. Дали ще сте вие, или ще сме ние, жълтите или черните, сините, червените или белите, все ми е едно. Винаги ще съм съгласен. Но имам едно условие. Защото за мен има значение едно-единствено нещо… — Гласът му неочаквано си възвърна цялата предишна ярост: — Държа да се уважават слоновете.
	— Зная — кротко отвърна Юсеф.
	Морел повторно погледна към дулото на оръжието. Едва ли не с надежда: така му се искаше да отдъхне, преди да продължи. Само миг на изтощение, нищо повече, и не го беше срам от това.
	— Накратко, ти трябваше да ме пречукаш — рече той с оттенък на съжаление. — Питам се какво ти попречи. Всъщност ти все още разполагаш с… Сега е най-подходящият момент.
	— Нямам такова намерение.
	— Виж ти, как така?
	Юсеф го гледаше приятелски. Това беше човек, когото трябваше да защитават и закрилят, трябваше да оправдаят неустоимото му доверие и да бдят над него, като над последния грам сол на земята…
	— Смятам, че можем да повървим заедно още известно време — отвърна той.


	Ейб Фийлдс стоеше насред пътя, без да откъсва очи от кожената чанта. Тя лежеше просната в прахоляка на пътя, натъпкана с прокламации, манифести, възвания — натежала от несбъднати надежди… Наведе се и я взе. „Това вече не е достатъчно“, помисли си той, опитвайки се да се ухили цинично, за да се пребори с обзелите го чувства. Вече не трябваха манифести и петиции, а необикновени биологични усилия: според някои авторитетни мнения това по всяка вероятност бе правилният път. Неотдавнашната декларация на научния съветник към британското правителство — една високопоставена особа, и то каква! — бе определено окуражителна в това отношение. Този изтъкнат човек всъщност потвърждаваше, че бавното натрупване на радиация, дължащо се на ядрени отпадъци, неизбежно ще предизвика чрез дългосрочното си въздействие върху гените появата на около двайсет процента идиоти сред идните поколения, но навярно и на десет процента гении, които, на свой ред, щяха да открият пред човечеството една още по-бляскава ера на прогрес и благоденствие. Ейб Фийлдс се почувства неимоверно окуражен и дори се засмя. Докато чакаше, здраво стисна чантата и се обърна към германката. Тя хълцаше и гледаше мястото, където Морел и двамата му спътници бяха изчезнали сред дърветата. Ейб Фийлдс взе ръката й.
	— Wein nicht — каза й на идиш, убеден, че говори на немски. — Нищо не може да му се случи.


	Йезуитът от зори следваше пътеката по склона на хълма — връщаше се вкъщи с леко сърце, готов да прекара още един сезон на терена за разкопки с размислите и ръкописите си: в ордена му предпочитаха да знаят, че е вдън горите, а не в Европа. Изобщо не страдаше от това изгнание, тъй като поддържаше кореспонденция с пет-шест човека, чиито имена бележеха цяла епоха, и чиито мисли, понякога твърде различни от неговите, му осигуряваха скъпоценната подкрепа на противоположното мнение. Към умората от безсънната нощ се прибавяше и друга — по-отдавнашна, по-неизлечима, която малко го натъжаваше. Изпитваше живо любопитство и същевременно известна досада при мисълта, че скоро щеше да напусне човешкото приключение, без да е успял по-определено да предусети новите перипетии, неравни и самотни като хълмовете, по които пътуваше от сутринта. Беше прекалено много човек, за да съжалява, че излиза от играта, без да е присъствал на най-увлекателните й фази. Правеше опити да не се поддава прекалено на това донейде властно любопитство, защото самият той отхвърляше крайния му характер и липсата му на смирение, но с възрастта то само нарастваше, навярно защото с приближаването на края всяка съставка на наблюдението придобиваше все по-голямо значение. Съжаляваше, че не бе извлякъл по-насърчителни новини от експедицията си, но бе приучен на търпение и не биваше да форсира нещата. Размисляше над последните думи на Сен-Дьони, изправен пред коня си в мига на раздялата, вдигнал към отеца поглед, в който сякаш още искреше сетното сияние на нощта:
	— Твърди се, отче, че вие сте скрили нашия приятел на един от терените си за разкопки и че той само си поема дъх, преди да продължи, но изобщо не разбирам защо демонстрирате такава симпатия към човек, който се е самообявил за върховен защитник на природата. Струва ми се, че това противоречи на всичко, известно ни за вашия орден и дори на написаното от вас. Ако добре съм разбрал прочетеното, вие изглежда не очаквате кой знае какво от нашите усилия и човек би казал, че смятате дори благоволението свише за биологична мутация, която дава на човека органичните средства да се осъществи такъв, какъвто той желае. Ако е така, борбата на Морел, опитът му за въстание, би трябвало вън от всяко съмнение да ви изглежда комичен и напразен, а може би при мен и в спомените, които призовахме заедно, сте потърсили само как да се поразвлечете за една нощ. С петициите си, манифестите, листовките си, с комитета си за защита и най-сетне с въоръженото си и организирано партизанско движение той сигурно ви прилича на човек, рекламиращ ни една промяна, която още дълго ще се приема само като песен на надеждата. Но аз не мога да се отдам на подобен скептицизъм и предпочитам да вярвам, че няма как да не сте изпитали тайна симпатия към този бунтовник, наумил си собственоръчно да изтръгне от небето непонятно какво уважение към положението ни. В края на краищата нашата разновидност е излязла от тинята преди няколко милиона години и един ден ще възтържествува над безмилостния закон, който ни е наложен, защото нашият приятел имаше право: несъмнено е крайно време да променим този закон. Тогава не ще има вече недъгавост и предизвикателство в това да бъдеш човек, а не отломък по нашия път.
	Йезуитът кимна леко с глава, което можеше да е както резултат от внезапно кривване на коня от пътя, така и знак на съгласие. Тънките му, но нелишени от чувственост устни, винаги смекчени в ъгълчетата от две иронични бръчици, проницателните му и присвити очи, големият му, костелив нос му придаваха профила на бретонски моряк, навикнал да се взира в хоризонта. Враговете му обичаха да повтарят, че сред предците му имало прочути пирати, и той нямаше нищо против тези намеци за авантюристката му кръв. Самият той бе преживял една от най-прекрасните и вълнуващи авантюри, които може да познае някое земно същество, стига да не се съмнява и да бъде сигурно в благоприятния край. Поклащаше се в равномерния ход на коня си, от време на време с пъргаво движение извръщаше глава към хълмовете или към силуета на едно дърво, чиито безкрайни разклонения галеше с поглед — от много време дървото се бе превърнало в негов предпочитан дори и пред кръста знак. Усмихна се.
