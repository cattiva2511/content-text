	Сенегал е стара френска колония в Западна Африка, със столица Сен Луи. Французите започват да проявяват интерес към тая страна още през втората половина на XV век, но установяват там фактории едва при управлението на Ришельо. В края на миналото столетие Сенегал попада изцяло под икономическото и политическото господство на Франция и се превръща в нейна колония.
	Жестоката експлоатация, на която бива подложен сенегалският народ, предизвиква не малко бунтове против угнетителя, удавяни в кръв.
	Оттогава насам Франция на два пъти вече включва сенегалци в своята армия по време на двете световни войни. През Втората световна война в борбата за освобождение на народите от фашизма участвуваха и се биха храбро 180,000 синове на Сенегал. Завърнали се отново в родината, след извоюване на победата, те донесоха със себе си свободолюбивия дух на борците за свобода в Европа и започнаха да предявяват все по-настойчиво своите права.
	Един от тия бойци, взели активно участие във Втората световна война, е и талантливият сенегалски писател Сембен Усман. Той е роден в Зигиншор, край бреговете на реката Казаманс, в рибарско семейство. Още като юноша Усман помага на баща си в риболова, а после работи като зидар в Дакар. Понастоящем е докер в Марсилия.
	Сембен Усман черпи сюжети за романите си от своя собствен живот. Докато в първия си роман — „Черният докер“, той ни описва мизерния живот на докерите и на черните от африканския квартал в Марсилия, във втория — „Синът на Сенегал“, Усман ни запознава по-отблизо със своя народ, с неговите нрави и обичаи, със своето отечество, където човешкото достойнство на черните е погазено от колонизаторите. Той раздира булото, което толкова години е загръщало Сенегал, и неговият хубав, скъп народ изниква пред нашия поглед с всички свои качества и недостатъци, сила и слабости. Синовете на тоя народ днес коват нови бъднини за Сенегал. Митът за наивните, безропотно понасящи всички унижения и неправди, черни е вече само далечен спомен.
	Главният герой на романа — Умар, е черен, женен за французойка. След осем години, прекарани във Франция, той се връща с жена си в Африка, в своето родно село. Но със себе си Умар носи духа на новото време, прогресивните идеи, които ще посее в своята родна африканска земя. Невлязъл още в бащината си къща, той започва борба с предразсъдъците на своите родители. Баща му е свещено лице, имам в джамията, а майка му е затънала в суеверия и сама прави магии. Родителите и близките му не одобряват неговия брак с французойката. Тоя черен материк, който ни привлича със своите прелести и тайни, застава враждебен срещу Умар. Консерватизъм, расови предразсъдъци, робска психология, традиции, обичаи, многоженство, примирение със съдбата, жестока експлоатация от страна на белите, феодализъм — всички тия опасни лостове се вплитат в колелото на новия живот, но не могат да спрат победния ход на прогресивните идеи за успеха и напредъка на човечеството. Свободолюбивите идеи, за които Умар дава живота си, проникват дълбоко в сърцата на съотечествениците му.
	Възвърнали своето човешко достойнство, днес тия черни обединяват усилията си, за да станат отново господари на собствената си земя, да я изтръгнат от хищните лапи на колонизаторите и да превърнат родната Африка в една щастлива страна, където думата свобода ще бъде еднакво сладка за всички.
	За тая именно Африка ни говори Сембен Усман в романа си „Синът на Сенегал“.
