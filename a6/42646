	Получих тази статуетка от Ели — едно момиче с нестандартно мислене и голяма любов към Индия. Доволна съм, че й помогнах да защити една интересна идея: как да се използват йога-техниките в обучението на деца. Това беше подарък за мен по случай дипломирането на момичето. Приех статуетката с радост като екзотичен сувенир. Но изобщо не знаех какво е нейното послание. Макар че ме нарече свой „гуру“, Ели се беше погрижила за моето незнание: Към подаръка имаше красива картичка, в която подробно се разказваше за бог Ганеша. Разбрах, че това е богът на щастието и изобилието, който има тяло на човек и слонска глава. Научих, че големите уши означават: Слушай повече! Малката уста казва: Говори по-малко! Изпъкналото коремче символизира изобилието във вселената и хармоничното приемане на всичко в живота, добро и лошо. Присвитите очи показват, че ни е нужна концентрация във всичко. Мишката, легнала покорно в краката на божеството, се свързва с желанията и страховете. Те винаги трябва да бъдат подчинени на разума и волята. Така с Ганеша направих истинско пътешествие в голямата индийска култура.
	И сега статуетката стои вкъщи, на етажерката с любимите ми книги и от нея се долавя омайният аромат на евкалиптова смола. Когато се почувствам изморена или огорчена от нещо, поглеждам към Ганеша. А той си лежи блажено на една страна и сякаш ми казва с лека усмивка: Не се опитвай да променяш хората и света, промени своето отношение към него! Научи се да бъдеш щастлива! Това зависи само от теб.
