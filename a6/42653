	Фасулът, или както му казваме по-просто бобът, е неделима част от нашата идентичност като народ. Всеки българин обича да си похапва бобена чорбица с градинска чубрица и джоджен или червени чушки с боб на Бъдни вечер.
	Спомням си един случай, когато реших да сготвя боб на моите деца във Виена, защото им се беше дояло нещо нашенско. Вдъхновена от тази идея, тръгнах из квартала да търся боб. Изненадах се, че не го открих никъде в големите магазини. Там имаше само боб в буркани, подходящ за салати, но не и за готвене. Явно хората тук не познаваха прелестта на бобената чорба. Но аз не се отказах да търся суров боб. Сетих се за един малък магазин наблизо, който държаха турци. Предположих, че там ще намеря боб. Влязох вътре и огледах рафтовете, но никъде не го видях. Дойде моят ред и попитах мустакатия търговец на английски дали има боб, защото не знаех думата на немски. Той не ме разбра. Реших да действам описателно. Казах, че това са едри зърна за супа и показах с пръсти големината им. После добавих с усмивка, че това растение е музикално. Но турчинът така и не разбираше какво искам, а аз не се сещах как по друг начин да опиша боба. Притесних се от факта, че през това време се беше натрупала опашка, макар че хората изчакваха реда си тихо и никой не роптаеше. Тогава, като типичен балканец, турчинът ме хвана за ръката и ме заведе в склада на магазина. Там на рафтовете веднага видях наредени много пакети със зрял боб и с радост посочих към тях. Продавачът каза: „А-а-а, фасули, я, я!“ и ми подаде един пакет, видимо доволен, че е удовлетворил желанието ми. Помислих си: какво значи да си добър търговец и да се стараеш да спечелиш всеки клиент.
	Бях много доволна, че намерих боб във Виена. Изобщо не ми дойде на ум думата фасул, защото не знаех, че тя по комшийски е прескочила и в турския. Обикновено казваме фасулска работа за нещо лесно и просто. Доста често това, което ни трябва, ни е под ръка, но не се сещаме за него — също като фасула. Разбрах, че да намериш нужната дума в нужния момент или да бъдеш разбран и без думи — съвсем не е фасулска работа.
