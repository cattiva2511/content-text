	След „Тайната градина“ и „Малкият лорд Фаунтлерой“ в поредицата „Вечните детски романи“ се вписва още едно прочуто произведение на Франсис Бърнет — романът „Малката принцеса“. Тези три книги постоянно се преиздават в цял свят, а Бърнет си е спечелила с тях славата на една от най-известните писателки за деца за всички времена.
	Франсис Ходжсън Бърнет (1849–1924) е родена в английския град Манчестър. Баща й е дребен търговец, но успява да осигури на семейството си приличен живот. За нещастие той умира твърде млад през 1853 година. Нещата се влошават и семейството изпада в истинска бедност. След време превратностите на съдбата и щастието стават доминираща тема в творчеството на Бърнет. Тя никога не забравя обикновените хора, с които е живяла, и изпълва книгите си с техните образи и преживявания.
	През 1865 г. фамилия Ходжсън се преселва в Америка, която след края на Гражданската война дава надежди за по-добър живот. Отиват в щата Тенеси. Франсис е на 15 години и се налага сама да изкарва прехраната си. Тя опитва всичко — бродира, дава уроци по музика, дори отглежда пилета. Тук младата жена започва да пише. Писмото, с което изпраща своя първи разказ до едно литературно списание, завършва с думите „Моята цел е да получа хонорар“.
	Нейният първи разказ е отпечатан през юни 1868 г. След по-малко от две години умира майка й, така че Франсис Бърнет започва да се грижи и за двете си по-малки сестри. Но животът в Тенеси не дава големи шансове за добра работа и развитие.
	През 1872 г. младата жена се връща в Англия. Оттогава тя често пътува между двата континента като прекосява Атлантическия океан общо 33 пъти. През 1873 г. се омъжва в Тенеси за Сюан Бърнет и приема неговото име.
	От 1875 г. семейството се премества в Париж, където тя пише и със спечелените хонорари издържа и мъжа си, който следва медицина.
	Първият роман на Бърнет за деца „Малкият лорд Фаунтлерой“ (1886) предизвиква възторжени оценки в литературния печат и превръща писателката в знаменитост. За разлика от литературните й успехи нейният живот е драматичен и често нещастен. От туберкулоза умира първият й син. После се развежда, но и повторният й брак не е от щастливите.
	През 1905 г. излиза от печат „Малката принцеса“. Той е съставен от две други произведения на писателката, публикувани по-рано. В Ню Йорк романът има небивал успех и издателите се надпреварват да й предлагат договори за продължение на приключенията на малката Сара.
	Бърнет обаче повече няма да се върне към този образ — сякаш се е страхувала да не разруши очарованието и магията му. Малката принцеса Сара остава в литературата за деца като пример за благородство и себераздаване.
