	За всяка Нова година моята приятелка Зорница ми подаряваше по една книга със словото на Учителя Петър Дънов „Мисли за всеки ден“. С пожелание да не оставам без мисли през новите 365 дни. Често посягам към тези книги и ги чета с удоволствие. Усещам, че с тях утолявам някаква вътрешна жажда и потребност от пречистване. Това е така, защото Учителят създава учение за душата, словото му е живо и докосва ума и сърцето. То е като кристалночист извор, който продължава да блика и не се замърсява. Повече от 100 години от него пият милиони хора по света. Край извора на Учителя постоянно намирам красиви камъчета. Ето някои от тях:
	♦ Доброто е нишка, която съединява човека с Бога — то е контакт на човешката душа с Бога.
	♦ За да прощаваш, изисква се да си силен човек.
	♦ Какъв е съзнателният живот на обществото? Да се обичат хората, да не се ражда никаква омраза между тях — това наричам съзнателен живот на обществото.
	♦ Човешките думи са като семената — за да познаеш истинския им смисъл, трябва да ги посееш в живота.
	♦ Колкото по-благороден е човек, толкова по-разумна е неговата реч; в нея има мекота, нежност… Вижте как говори онзи, в когото любовта присъства — всяка дума е на място и пада в човешкото сърце както росните капки на цветята.
	♦ Питате защо хората не успяват в живота си. Защото не поставят за основа любовта, а човешкия егоизъм.
	♦ Любовта ще научи хората да живеят правилно. Безсмъртието се постига само чрез закона на любовта.
	♦ Радвайте се на това, което става! Не скърбете за това, което не става!
	♦ Бъди благодарен за това, което ти е дадено!
	♦ Стремете се всеки от вас да бъде поне една малка свещ, да осветява своя път; щом можете да осветявате своя път, ще помогнете и на ближния си.
	♦ Гледай на добрите си постъпки като на скъпоценни камъни, които си придобил в живота си! Те са наградата на твоя живот.
	♦ Днес всички се питат какъв е смисълът на живота. Да живеете в съгласие с живата природа, да живеете в съгласие с разумните същества, да живеете в съгласие с Бога на любовта — ето смисълът на живота.
	Всеки човек е извор, от главата и сърцето на когото изтича нещо. То дава благостта и сладостта на човека. Затова обикваме някого — той е бистра вода, сладък извор, приятно ти е да пиеш от него. Хората не са еднакви извори — някой е мътен и ако пиеш, ще ти стане тежко и ще се питаш защо пи. Всъщност хората виждат всичко, но не всичко разбират.
	Макар че аз не всичко разбирам, ми е много приятно да пия от сладкия извор на Учителя. Чистата вода в него лекува душата, ума и тялото. Ако си жаден, опитай и ще се увериш сам!
