>
	„Моят талант с устроен така, че няма начинание, колкото голямо и сложно да е то, което някога да е надминало самоувереността ми.“ Тези думи, написани през 1621 г. от Питър Паул Рубенс в писмо до политическия агент на английския крал Джеймс I, звучат самонадеяно — и все пак тази горда самооценка е намерила блестящо потвърждение в живота и творчеството на големия фламандски художник. Защото е наистина удивително какво огромно наследство е завещал Рубенс на потомството, наследство, което по обем, многостранност и творческа пълнота едва ли има равно на себе си. Още приживе той се е радвал на неоспоримо първенство сред художниците на своята страна, но неговото значение надхвърля тесните граници на родината му: в творчеството на Рубенс бароковото направление в живописта на абсолютистичната епоха достига своя бляскав апогей.
	Семейството на Рубенс произхожда от Антверпен, цветущия търговски град в Южна Нидерландия, който дълго време заемал челно място сред пристанищата на света. Още отрано в цяла Нидерландия се създали условия за капиталистическо развитие, след като старата цехова система се разпаднала и търговският капитал проникнал в сферата на стоковото производство. Но именно постоянно растящото богатство направило нидерландските провинции желан обект за експлоатация от страна на чужди феодални сили. Това станало най-вече по времето на Филип II, който след абдикацията на Карл V и подялбата на империята през 1556 г. се възкачил на испанския престол и наред с Неапол, Милано и Франш-Конте получил като владение и Нидерландия; там той съумял да свърже потисничеството и експлоатацията с целите на Контрареформацията. Съпротивата на нидерландците, насочена както срещу налагането на нови данъци и по-нататъшното орязване на градските привилегии, така и срещу верската нетърпимост, скоро прераснала в открит бунт. За да се справят с недоволните, испанците изпратили страшния херцог Алба, който като губернатор на Нидерландия от 1567 до 1573 г. установил режим на невиждан терор.
	Пред настъпващите войски на Алба избягал през 1568 г. и Ян Рубенс, бащата на художника, заплашен с преследване заради калвинистките си убеждения. Град Кьолн дал убежище на видния юрист, който се установил там като адвокат. Но тази му дейност продължила кратко време: неговата любовна връзка с Ана Саксонска, съпруга на Вилхелм Орански, чиито правни интереси той представлявал, завършила през 1571 г. е арестуване и затвор. От смъртно наказание го спасила само неуморната енергия на великодушната му жена, която не пожалила усилия, за да спаси живота на мъжа си и да облекчи участта му. Така след две години вратите на затвора се отворили наново за Ян Рубенс, макар и той да не получил пълната си свобода, тъй като бил въдворен на принудително местожителство в Зиген. В този вестфалски градец на 28 юни 1577 г. се родило шестото дете на съпрузите, синът Питър Паул, който по-късно направил името Рубенс безсмъртно. Последните години от живота си Ян Рубенс прекарал отново в Кьолн. След смъртта му семейството се върнало в Антверпен, в града, засегнат особено тежко от военните събития и загубил завинаги някогашното си стопанско значение. През 1588 г. единадесетгодишният Питър Паул стъпил за пръв път на родна фламандска земя.
	Няколко години преди това след героична борба за свобода северните провинции обявили с „Хагската декларация за независимост“ отцепването си от Испания и провъзгласили републиката Обединена Нидерландия. Затова пък испанците с помощта на местните благородници и патриции успели да задържат под своя власт Южна Нидерландия. Ето защо в тази област, наречена на името на най-богатата си провинция Фландрия, не се стигнало до буржоазна революция както на север, в Холандия, факт, който имал решително отражение и върху развитието на изкуството в двете части на страната.
	В Антверпен Питър Паул Рубенс посещавал до четиринадесетата си година латинското училище. Тук, както и по време на учението си в Кьолн, той започнал да изгражда своята обширна ерудиция в много области на знанието, тук се пробудил интересът му към изкуството, политиката и историята, любовта му към гръцките и латинските автори. Благодарение на изключителната си надареност той изучил редица езици и скоро владеел френски, италиански, немски, английски, испански и латински не по-зле от родния си език. След като излязъл от училище, Рубенс изпълнявал известно време службата на паж в един графски дом, сигурно по желание на майка си, която искала да приучи юношата на уверено и изискано държане в обществото. Скоро обаче го привлякло изкуството и той пожелал да стане художник.
	{img:1_avtoportret_undzor.jpg|#Автопортрет. Дърво, 86 x 62,5 см. 1623–1625 г. Уиндзорски замък.}
	Началното си обучение като живописец Рубенс получил в Антверпен при Тобиас Верхахт, доста слаб пейзажист, избран за учител може би заради роднинските си връзки със семейството на Рубенс. Също и историческият живописец Адам ван Норт, чието ателие по-късно посещавал ученикът, бил доста посредствен художник, който като едни от приемниците на Франс Флорис изпаднал в немощен еклектизъм. Много по-голяма роля изиграло четиригодишното, започнало най-късно през 1594 г. учение на Рубенс при Ото ван Вен, човек с хуманистична култура и с широки познания най-вече в областта на класическата философия. На духовно стимулиращата атмосфера в дома на майстора младият Рубенс по всяка вероятност дължи много от импулсите и насоките на собственото си развитие. Във фламандската живопис към 1600 г. Ван Вен застъпвал решително направлението, ориентирано към италианското изкуство; тези т.нар. „романисти“ били проникнати от убеждението, че могат да се издигнат до върховете само като усвоят пластичното богатство на класическото италианско изкуство. Рубенс, чийто гений никога не се е изявявал в противоречие с традициите, също се намирал отначало в плен на тези представи. „Новосъздателят на фламандското изкуство тръгва не от мощното и плодовито движение на късния антверпенски маниеризъм, а от тесни, консервативни изходни позиции“ (Й. Мюлер Хофщеде). Едва напоследък изследователите успяха да осветят мрака, забулващ младежките години на Рубенс, и с помощта на някои атрибуции да дадат по-ясна картина на ранното му творчество в Антверпен. Особено важен е направеният извод, че младият живописец е задължен немалко и на изкуството северно от Алпите.
	Желанието на Рубенс да се запознае с творчеството на почитаните майстори на класическото изкуство в тяхната родина се изпълнило две години след приемането му като свободен майстор в антверпенската гилдия „Св. Лука“. На 9 май 1600 г. той напуснал бащиния си град и по всяка вероятност през Франция заминал за Италия. Във Венеция — първата цел на пътуването му на юг — той се срещнал с мантуанския херцог Винченцо Гонзага, с когото навярно се бил запознал една година преди това при едно негово посещение в Антверпен. На увлечения по изкуството херцог, сам притежател на голяма сбирка, допаднало творчеството на младия художник и той веднага го назначил на служба при себе си. Цели осем години Рубенс изпълнявал длъжността на придворен художник в Мантуа, пост, който му налагал някои досадни задължения, но от друга страна му давал широки възможности да изучава по време на продължителни пътувания неизмеримите художествени съкровища на Италия. Така още през следващата година той прекарал няколко месеца в Рим. Тук изписал олтарните картини за църквата „Санта Кроче ин Джерузалеме“ — първата му голяма поръчка. Изглежда, че не по-малко се ценели по това време и неговите дипломатически способности, които той проявил по време на едно пътуване до Испания. За да спечели благоразположението на Филип III, мантуанският херцог подбрал за него скъпи подаръци, които трябвало да бъдат придружени до Испания от придворния му художник. За това трудно пътуване, което предприел през 1603 г. от Мантуа до Ливорно и от там по море до Испания, както и за преживяното в кралския двор във Валядолид Рубенс разказва много картинно в писмата си. Той изписал в един забележителен конен портрет херцог Лерма, всемогъщия пръв министър на Испания, който също получил скъпи подаръци от Мантуа. Когато през лятото на 1604 г. майсторът се завърнал в Италия, в Мантуа го очаквала нова поръчка — да нарисува три големи картини за йезуитската църква „Санта Тринита“, работа, която надминавала по обем всичките му дотогавашни произведения. През следващите години Рубенс предприел редица пътувания, посетил Венеция и на няколко пъти — Генуа. В Генуа работил предимно като портретист, но намирал и достатъчно време да се занимава интензивно с архитектурата на града, на която посветил издадения през 1622 г. албум с гравюри „Дворците на Генуа“. Най-дълго време обаче той все пак прекарал в Рим и тук създал последната си голяма творба на италианска земя — олтарните табла за „Киеза Нуова“ (Новата църква). Когато през есента на 1608 г. получил известие, че майка му е тежко болна, Рубенс набързо отпътувал за Антверпен, но не му било съдено да я завари жива.
	Рубенс заминал за Италия двадесет и три годишен, изцяло проникнат от идеалите на класицистичния маниеризъм, внушени му от неговия учител Ото ван Вен. Той пристигнал в южната страна, за да намери потвърждение на посочения му от традицията път. Въпреки това той съвсем не бил недостъпен за разнообразните влияния, които получавал както от ренесансовото и съвременното му, така и от античното изкуство и които допринесли немалко за формирането на собствения му стил. Естествено най-ранните му, създадени на италианска почва произведения са най-ярко белязани от фламандската традиция. Постепенно обаче Рубенс се освобождава от академичния стил на антверпенския си учител — особено след пътуването в Испания, под влияние на великите венецианци, на много, от чиито творби той имал възможност да се любува в тамошните сбирки, почеркът му става по-индивидуален, по-свободен, по-изразителен, палитрата му се обогатява, макар все още да не достига по-сетнешната сила и яркост на багрите. Като красноречиво свидетелство за срещата на младия Рубенс с класическото италианско изкуство ще посочим картините му за йезуитската църква в Мантуа: монументалното, средно табло със св. Троица и покланящите й се членове на фамилията Гонзага издава най-вече влиянието на венецианците, в „Кръщение Христово“ са взети идеи от картона на Микеланджело с къпещите се войници, а в другото странично табло — „Преображение“ — установяваме непосредствени заемки от прочутата композиция на Рафаел. Но въпреки тези заимствувания създадените в Италия младежки творби са забележителни постижения (тук ще посочим, освен конния портрет на херцог Лерма преди всичко първия вариант на олтарното табло за „Киеза Нуова“ в Рим), с които Рубенс се издигнал високо над останалите фламандски художници.
	Същият стремеж да изгради свой личен стил чрез претопяване на разнородните влияния на Юга с традициите на Севера характеризира на първо време и работата му след завръщането в отечеството. Връхна точка на първите години в Антверпен — и същевременно повратен момент в творческото му развитие — е олтарът „Издигане на кръста“ в тамошната катедрала. Пред тази грандиозна творба ни се струва, че едва тук Рубенс е осъзнал напълно дълбокото и всеобхватно въздействие, което са упражнили върху него произведенията на Караваджо в Италия. Та нали голямата заслуга на ломбардския художник за преодоляването на маниеризма се състои в това, че той извел изкуството от тесногръдия академизъм и го върнал към природата и действителността. Жизнените изображения на Караваджо, в които той не се спира пред драстични тълкувания на библейските епизоди, докосват сродни струни у Рубенс и му помагат да изяви наблюдателността и повествователния си дар, както и умението си да пресъздава драматични сцени. А в централното табло на споменатия олтар се разиграва една във висша степен драматична сцена: с пределно напрежение на силите деветима мускулести мъже се мъчат да изправят кръста, на който е прикован Христос. Динамичният устрем на диагоналната композиция, скупчените масивни тела, мощните движения — във всичко това намира израз бурният темперамент на един художник, който търси монументалното и в творческото си опиянение не се спира пред преувеличения, които разтърсват цялата структура на картината. Сякаш тук той е искал да разгъне пред очите на съотечествениците си цялата скала на своето майсторство. Същия жив, действен начин на изобразяване откриваме и в други творби от този период, от които ще посочим като пример намиращото се днес в Прадо „Поклонение на влъхвите“. Като дава пълен простор на творческата си фантазия, Рубенс превъзмогва закостенелите традиции и изпълва старата тема на християнското изкуство с нова изразна сила. Бароковият патос на Контрареформацията, който тук така властно увлича зрителя, в никакъв случай не заставя живописеца да се отрече от принципното си отношение към земния живот, защото във Фландрия „реставрираният католицизъм предоставял на художника по-голяма свобода, отколкото другаде, и именно с този либерализъм се обяснява фактът, че фламандското бароково изкуство е имало по-свободен и по-приветлив облик от дворцовото изкуство на Франция и е било изпълнено с още по-непринудено и жизнеутвърждаващо настроение от църковното изкуство в Рим“ (А. Хаузер).
	В началото на 1609 г., тоест непосредствено след завръщането си от Италия, Рубенс започнал работа над споменатото „Поклонение на влъхвите“. Тази картина, поръчана му от антверпенската община, била предназначена за щатската камара на кметството, същата зала, в която по това време било сключено дванадесетгодишното примирие между Испания и Холандия. С тази си поръчка градският съвет несъмнено дал израз на желанието си да склони художника да остане за постоянно в отечеството си. Подобно намерение може да са имали и испанските губернатори — съпрузите ерцхерцог Алберт и инфантата Изабела, когато поръчали на Рубенс да ги изпише в два представителни портрета и още същата година го назначили за придворен художник при извънредно благоприятни условия. Така Рубенс устоял на всички изкушения на Юга и се установил в бащиния си град. За решението му да остане тук без съмнение допринесла и любовта му към седемнадесетгодишната Изабела Брант, дъщеря на заможен антверпенски патриций, с която той се венчал на 3 октомври 1609 г. От това време датира известният под името „Беседката с орлов нокът“ двоен портрет (днес в Мюнхен), в който художникът се е изобразил заедно със съпругата си. Още в тези години Рубенс минавал за пръв майстор на фламандската школа, който се радвал на голяма известност и като учител. През 1611 г. той споделя с един свой познат, че „от всички страни е обвързан с предварителни записвания“ и затова „някои млади хора са принудени да стоят с години при други майстори, докато се открие свободно място при мен“. Създаването на голямото предприятие-ателие накарало Рубенс да преустрои дотогавашния си начин на работа, защото постоянно растящият брой на поръчките го заставял все повече и повече да поверява тяхното изпълнение на помощници. Първоначалният му замисъл бил да обедини всички работещи в ателието в единен колектив под егидата на майстора. С това се обяснява и странният за нас факт, че след бурната раздвиженост и свежата непосредственост на предходните си произведения Рубенс се връща към един по академично абстрактен пластичен език, носещ в нарастваща степен отпечатъка на класическите норми. Като особено ярък пример от този период може да се посочи „Снемане от кръста“ в антверпенската катедрала, което по време следва непосредствено „Издигане на кръста“, но в сравнение с тази картина разкрива много по-малко черти на бароков индивидуализъм.
	След годините, които посветил на организацията на своето ателие и които в известен смисъл били период на съсредоточаване и равносметка, Рубенс обобщил целия си дотогавашен опит и постигнал окончателното сливане на всички влияния в напълно самобитен стил. Драматичният елемент излиза отново на преден план, но дори в най-раздвижените сцени, изпълнени със страстни афекти и дива възбуда, при изображенията на борба и лов, на смърт и адски мъчения той вече избягва преувеличенията от младежките си години, тъй като „винаги строгият усет за формата уравновесява бурния напор на инвенцията“ (Р. Олденбург). Удивително разностранната дейност, която художникът разгърнал сега, се обяснява не само с изключителната продуктивност на майстора, но имала за основа и планомерно организираната и ръководена работа на ателието, което му позволило „да повиши многократно дееспособността си“.
	Идеите си за картини Рубенс обикновено фиксирал в маслени ескизи, чисто грижливо съгласуване с модела той използувал и за да онагледи замисъла си пред своите клиенти. Освен това нанесената с четка идейна скица — понякога допълнена с детайлни етюди — служела при творбите, чието изпълнение майсторът предоставял отчасти или изцяло на други, като задължителна основа за сътрудниците му; по-късно Рубенс обикновено завършвал собственоръчно само по-малките платна, но сигурно е нанасял последни корекции на всички картини, преди да излязат от ателието му. При такава организация на производственото ателие, изградена на рационалното разделение на труда, всеки сътрудник имал да изпълнява задача, отговаряща на възможностите му. Успехът зависел от сътрудничеството на всички членове на колектива и по тази причина отделният изпълнител нямал възможност да изпъкне с особена творческа самостоятелност. Все пак този метод не бива да се схваща като принудително подчиняване на волята на майстора; по-скоро превъзходството на Рубенс, дължащо се на несравнимото му майсторство, било толкова всеобхватно, че дори местни художници, нечислящи се към ателието, включително гравьори и скулптори, не могли да останат извън обсега на неговото влияние.
	{img:2_avtoportret_ufizi.jpg|#Автопортрет. Дърво, 76 x 61 см (фрагмент). Около 1627, 1628 г. Флоренция, Галерия Уфици.}
	Това се отнася и за Ван Дайк, най-големия след Рубенс фламандски художник от XVII в., който от около 1617 до 1620 г. работил в неговото ателие. Редом със самоуверената, хармонична фигура на Рубенс, Ван Дайк прави впечатление на неспокойна, раздвоена натура, изгаряна от амбицията да постигне най-висока слава в изкуството. Но би било погрешно творчеството на Ван Дайк да се съизмерва изключително с Рубенсовото, тъй като при всичката си задълженост към по-големия майстор Ван Дайк особено в областта на портрета има значителен собствен принос във фламандското бароково изкуство. През време на няколкото години, прекарани в ателието на майстора, Рубенс, който го наричал своя най-добър ученик, му възлагал важни задачи. При това Ван Дайк е съумял така пълно да усвои стила на своя учител, че някои негови работи, дори създадени по негов замисъл, дълго време са били причислявани към Рубенсовото творчество. От друга страна, не е изключено и Ван Дайк да е упражнил известно влияние върху майстора, защото е възможно забелязващият се за пръв път към края на второто десетилетие в творчеството на Рубенс поврат към една по-живописна трактовка, смекчаваща резките контури на обемно моделираните фигури, да се дължи на въздействието на ученика.
	С решаващото участие на Ван Дайк била създадена през 1617 г. по проекти на майстора поредицата от седем картини на тема „История за смъртта на консула Деций Мус“; по тези картини били изработени в ателието картони, които пък послужили като модели за стенни гоблени. Друга голяма поръчка, която Рубенс получил през 1620 г., била украсата на потона на йезуитската църква в Антверпен, последвана до края на третото десетилетие от такива пространни цикли, като „Историята на Константин“ и „Историята на Мария Медичи и на Анри IV“, а също и „Тържество на Евхаристията“. Всички тези картинни поредици, работени редом с многобройни единични табла на най-различни теми по проекти на Рубенс, поставяли твърде високи изисквания пред творческата инвенция на майстора, както и пред възможностите на ателието. Поръчки се получавали от много европейски страни, защото славата, която Рубенс си спечелил за няколко години, далеч надхвърлила границите на родината му. Отвред го отрупвали с почести, а изкуството му донесло завидно състояние. Още през 1611 г. той купил къща и парцел в Антверпен и там си построил дом, подобен на дворец. Но славата и богатството не могли да примамят майстора, поставил на градинския си павилион надписа от Ювенал „Нека нищо не те вълнува — ни гняв, ни ламтеж“, към живот на безделие или външна показност.
	Много сведения черпим от разказа на датския лекар д-р Ото Сперлинг, който през 1621 г. навестил Рубенс в Антверпен: „Посетихме и широко известния и изкусен художник Рубенс, когото заварихме по време на работа, като при това караше да му четат Тацит и същевременно диктуваше писмо. Тъй като застанахме мълчаливи и не искахме да го смущаваме с приказки, той сам ни заговори, продължавайки без прекъсване работата си, като слушаше четенето, не спря да диктува писмото и отговаряше на въпросите ни… След това накара един от слугите си да ни разведе навред из разкошния му дворец и да ни покаже старинните предмети и гръцките и римските статуи, които притежаваше в голямо количество. Видяхме там и една голяма зала, която нямаше прозорци, а получаваше светлина през голям отвор на тавана. В тази зала седяха много млади художници и всички работеха над различни картини, които бяха предварително скицирани с креда от господин Рубенс и на които той бе нанесъл тук-там по някое цветно петно. Тези картини младите хора трябваше да изпълнят изцяло с бои, а накрая господин Рубенс завършваше цялото с щрихи и бои.“
	Към характеристиката на Рубенс като личност трябва да се добави, че той не само се изявявал като художник, но и играел важна роля в политическия живот. Инфантата Изабела, испанска наместница в Нидерландия, неведнъж му поверявала трудни мисии, които му налагали чести пътувания. През 1628–1629 г. — той пребивавал в Испания, за да преговаря за помирение между Испания и Англия. Малко по-късно заминал за Лондон, за да продължи преговорите си, завършили през 1630 с провъзгласяване на мир между двете държави. Усилията му да постигне някакво мирно разрешение на въпроса за Северна и Южна Нидерландия обаче не се увенчали с успех. Светската осанка, широката култура и славата му на художник, която винаги го предхождала, му отваряли всички врати и му осигурявали нови покровители и клиенти. Английският крал Чарлз I, който на прощалната аудиенция посветил художника в рицарски сан, му поръчал серия алегорични картини на тема „Прослава на Джеймс I“, предназначени за украса на потона на банкетната зала в двореца Уайтхол.
	Дипломатическата дейност на Рубенс е довела не на последно място до доста разпространеното схващане, че неговата мисъл и дейност са били изключително израз на Контрареформацията или абсолютизма. Именно напоследък изследователите можаха с убедителни доводи да поставят под съмнение това опростенческо твърдение. В своите „Коментари към Рубенс“ М. Варнке отбелязва, че още младият майстор по време на службата си като придворен художник при мантуанския херцог полагал усилия да запази самостоятелността си и „да си осигури възможности за материално съществуване вън от княжеската сфера на зависимост“. Когато Рубенс се видял притеснен в свободата си, той обърнал гръб на мантуанския двор, и то без да иска съгласието на херцога. Той никога не криел неприязненото си отношение към дворцовия живот. Сам почувствувал на собствения си гръб арогантността и кастовата самомнителност на аристокрацията, когато херцог Аршот с оскърбително високомерие му напомнил за съществуващите социални порядки в едно писмо: „Бих се радвал, ако се научите за в бъдеще как хора от вашия ранг следва да пишат на човек от моя ранг.“ Доколко Рубенс е умеел да си съставя по политически въпроси свое собствено критично, изцяло обусловено от буржоазния начин на мислене мнение, сочи неговата преценка за класовата борба в Генуа, изказана в едно писмо от 1628 година:
C>
	„Причините за недоволството на народа са… твърде оправдани. Никой няма да отстъпи, докато републиката или не се промени, или не бъде унищожена. Защото аристокрацията си присвоява правото на тиранично господство, с което нарушава всички споразумения и договори, потвърдени от народ и аристокрация след дълга и страшна борба.“
C$
	През 1626 г. починала Изабела Брант, съпругата на художника, която в щастлив брак му дарила три деца. Хубавите думи в нейна памет, с които Рубенс изтъква добротата и чистотата на душата й в едно писмо, свидетелствуват за дълбочината на чувствата му. През 1630 г. художникът се оженил за втори път. „Взех една млада жена от добро, но бюргерско семейство — пише по-късно той на приятеля си Переск в Париж — въпреки че всички се мъчеха да ме убедят да се задомя в придворните кръгове. Но аз се опасявах от познатия недостатък на аристокрацията — високомерието, особено у другия пол — и затова предпочитам да имам жена, която не се изчервява, когато ме вижда, че вземам четка в ръка.“
	Бракът на петдесет и три годишния с едва шестнадесетгодишната Елена Фурман, дъщеря на антверпенски търговец, станал за Рубенс извор на творческо обновление и подмладяване — рядко жена е оказвала такова всеобхватно влияние върху изкуството на художник. Майсторът я е увековечил в разкошни портрети било като отделна фигура, или в кръга на семейството, а безброй пъти нейното пищно тяло му е служило като модел за изображения с най-различна тематика. Относно „Присъдата на Парис“, една от многото картини, поръчани от Филип IV, кардинал-инфантът Фердинанд пише през 1639 г. на своя брат — краля в Мадрид, че Венера е „твърде приличащ си портрет на жената на художника, без съмнение най-хубавата дама в Антверпен“.
	{img:3_avtoportret_antverpen.jpg|#Автопортрет. Дърво, 62,2 x 45,1 см. Около 1629–1630 г. Антверпен. Рубенсхьойс.}
	Изглежда, че именно на красотата на Елена Фурман, в която намерил най-чистото въплъщение Рубенсовият идеал за жената, дължат своето създаване картините от последните десет години. Щастието, което стареещият художник изживял заедно с нея, го вдъхновило за пламенни откровения с най-съкровен характер. Затова повечето от тези късни творби — в които структурата на картината става все по-свободна, а живописното изграждане на фигурите ги лишава от материална пластичност — са отново работени саморъчно, без помощта на сътрудници. „Сега изчезва и обективната, премислена изразна форма, в която при митологични и религиозни, пейзажни и фигурни картини Рубенс е умеел по свое усмотрение да отлива вътрешното си чувство и да го издига до съвсем имперсонална сфера; неудържимо се налага поривът към най-волно, субективно себеизразяване и нищо да спъва творческия размах на фантазията, достатъчно укрепнал благодарение на тридесетгодишно възпитание в типичното и идеалното“ (Р. Олденбург).
	През последните години Рубенс все повече се отдръпвал от обществените задължения и търсел удовлетворение изключително в творческия труд и в семейното щастие. За голямата сума от 93000 гулдена той закупил през 1635 г. имението Стен край Мехелен с обширни земи и замък и устроил там дом за себе си и семейството си. Родната земя, която тук можел да наблюдава през различните часове на деня и различните времена на годината, породила у художника едно ново, задушевно чувство към природата и го вдъхновила за редица шедьоври на пейзажната живопис. Въпреки че страдал от подагра, творческите му сили останали до последния миг ненакърнени и той никога не изпаднал в немощен старчески стил. На 30 май 1640 г. Питър Паул Рубенс умрял в антверпенската си къща. Съчиненият от приятеля му Геварт надгробен надпис прославя художника като най-великия живописец, като Апелес не само на своя век, но на всички времена. Тази оценка несъмнено е била споделяна от много негови съвременници. Още през 1618 г. сър Дъдли Карлтън в едно писмо го нарича „княз на художниците и благородниците“ и действително Рубенс е блестящо въплъщение на създадения от италианското Възраждане тип на самоосъзнатия, всестранно образован художник.
	На Вилхелм фон Боде дължим една проникновена характеристика, която същевременно посочва най-важните различия между фламандския живописец и холандеца Рембранд:
C>
	„По-младият Рубенсов съвременник и сънародник Рембранд ван Рейн не му отстъпва в рамките на холандската школа, равностоен му е по значение като художник, но неговото положение сред съвременниците е било твърде различно. Ако Рембранд е произхождал от дребно бюргерско семейство, отраснал е в скромен дом и не е напускал тесните граници на отечеството си, то Рубенс като син на висш държавен сановник получил солидно научно образование, подготвил се за придворна служба и след обучението си като художник опознал всички културни страни на Европа. Ако холандският майстор е имал неугледна външност, мъчен характер и е живял само за своето изкуство, за своя гений и за тесен семеен и приятелски кръг, младият фламандец е бил човек с хубава, привлекателна осанка, изискано държане и обаятелна любезност, бил довереник на губернаторската двойка, гален любимец на всички дворове и подържал връзки с най-видните учени в Европа. Докато материалното положение на Рембранд все повече се влошавало… Рубенс умеел да използува хората и обстоятелствата, за да си спечели най-високи почести и княжеско състояние, притежавал разкошна градска къща в Антверпен и замък с имение извън града, обграден бил с щастие и любов и щедро ги раздавал на всички. В живота на Рембранд има повече сянка, отколкото светлина, съдено му било да преживее неволи, бедност и разочарования в излишък; при Рубенс има само наслаждение и радост, и все пак щастието, което го избрало за свой любимец, не го направило високомерен… Израз на този сияен блясък, на това лъчезарно щастие е Рубенсовото изкуство. То е също така всестранно, също тъй завладяващо с мощта и жизнеността на образите си, също тъй изненадващо с пълнотата и многообразието на инвенцията си, също тъй обаятелно с багреното си великолепие. Това великолепие е наистина външно, чисто сетивно и чувствено, лишено от дълбочината и проникновението, с които неотразимо ни покорява светлосянката в Рембрандовите платна, но то е толкова достойно за възхищение, тъй увличащо и същевременно тъй гальовно, че не може да не въздействува на всеки човек, дори когато той не харесва формите на Рубенсовите фигури и не може да оцени огромното знание и майсторство, които се крият в неговите композиции и в тяхната живописна разработка.“
C$


#	Времето и художникът
	__1576__ Нидерландските провинции се обединяват в т.нар. „Гентска пасификация“. Борбата за политическа самостоятелност, в която отделните класи преследват различни цели, се води не на последно място със съзнанието, че само независимостта може да предотврати по-нататъшния стопански упадък на страната. Особено тежки вреди на нидерландците нанесла враждебната към Англия политика на испанския крал Филип II, защото стоковата размяна с Англия представлявала голям дял от външната търговия.
	Антверпен е разграбен от разбунтували се испански войници.
	__1577__ На 28 юни в Зиген (Вестфалия) се ражда Питър Паул Рубенс, шесто дете на юриста-учен Ян Рубенс и на съпругата му Мария Пайпелинкс.
	__1578__ Борба на нидерландските селяни срещу разбойническите банди от испански наемници и местните феодални владетели. Александър Фарнезе Пармски става губернатор на Нидерландия на мястото на Дон Хуан Австрийски.
	__1579__ Представителите на аристокрацията в провинциите Артоа и Ено сключват т.нар. „Араски съюз“. Те се застъпват за помирение с Филип II, когото признават като „законен повелител и владетел“. Това предателство към националните интереси на страната улеснява испанците да подчинят отново Южна Нидерландия на своето господство. Северните провинции пък се обединяват в „Утрехтския съюз“, за да продължат с нови сили борбата за независимост.
	Франс Снайдерс роден в Антверпен.
	__1580__ Херцог Алба (от 1567 до 1573 г. испански губернатор в Нидерландия) завладява Португалия за испанската корона. Франс Халс роден в Мехелен; във Виченца умира Андреа Паладио.
	__1581__ Нидерландските северни провинции (Холанд, Зеланд, Утрехт, Гелдерн, Гронинген, Оверейсъл и Фризланд) с „Хагската декларация за независимост“ се отцепват от Испания и свалят Филип II като владетел на Нидерландия. Със създаването на „Република Обединена Нидерландия“ се извършва първата буржоазна революция в Европа.
	__1582__ Въвеждане на грегорианския календар.
	__1584__ Вилхелм Орански бива убит от испански агент.
	__1585__ Испанците завземат Антверпен.
	__1587__ Завършен е дворецът Ескориал край Мадрид, построен по планове на Хуан Батиста де Толедо и Хуан де Ерера.
	Роден в Кьолн холандският поет и драматург Йос ван ден Вондел.
	Бащата на Рубенс умира в Кьолн.
	__1588__ Разгромяването на „непобедимата армада“ слага окончателно край на испанската хегемония по море.
	Във Венеция умира Паоло Калиари, наречен Веронезе. Мария Рубенс се завръща с децата си от Кьолн в Антверпен. Младият Питър Паул посещава до четиринадесетата си година латинското училище. След това постъпва на служба като паж при графиня Лалаинг в двореца Оуденарде. Започва да учи живопис при Тобиас Верхахт и Адам ван Норт, след това при Ото ван Вен.
	__1589__ Анри IV става крал на Франция.
	__1592__ Жак Кало роден в Нанси. Мишел дьо Монтен умира в замъка Монтен в Перигор.
	__1593__ Якоб Йорданс роден в Антверпен.
	__1594__ Никола` Пусен роден във Вилер; Якопо Тинторето умира във Венеция.
	__1595__ Начало на холандската колонизация на Източна Индия.
	__1596 (до 1621)__ Ерцхерцог Алберт, брат на император Рудолф II, става губернатор на испанска Нидерландия.
	__1598__ Умира Филип II, крал на Испания; той оставя държавен дълг в размер на 100 милиона дуката, който впоследствие нараства още повече. Испания сключва мир с Франция. Новите губернатори на испанска Нидерландия ерцхерцог Алберт и инфантата Изабела влизат тържествено в Антверпен.
	Рубенс е приет като свободен майстор в гилдията „Св. Лука“.
	__1598-1621__ Филип III, крал на Испания; негов пръв министър е херцог Лерма.
	__1599__ Родени Антонис ван Дайк в Антверпен, Диего Веласкес в Севиля, Франческо Боромини в Бисоне край Комо.
	__1600__ Основава се английската Източноиндийска компания.
	Роден Клод Желе, наречен Лорен, в Шаман.
	__1600-1608__ Пребиваване на Рубенс в Италия. На 9 май 1600 г. той заминава от Антверпен. Във Венеция се среща с мантуанския херцог Винченцо Гонзага, който го взема на служба като придворен художник. През есента на същата година художникът посещава Флоренция, може би със свитата на херцога, пристигнал в града за тържествата по случай сватбата на Мария де Медичи с френския крал Анри IV.
	__1601__ Първо пребиваване на Рубенс в Рим от 18 юли. Тук той изписва по поръчка на губернатора на испанска Нидерландия олтарните картини за църквата „Санта Кроче“.
	__1602__ В Батавия се основава Холандско-източноиндийската компания. Холандци основават колонията Кап в Южна Африка.
	В Парма умира Агостино Карачи.
	Рубенс пребивава в Рим, Мантуа, Падуа и Верона. Навярно във Верона се среща с по-големия си брат Филип.
	__1603__ Мантуанският херцог Винченцо Гонзага изпраща Рубенс в Испания, за да придружи подаръците за Филип III и други личности. На 13 май художникът пристига в кралския двор във Валядолид. Във Вентосиля рисува конния портрет на херцог Лерма, по чиято поръчка изписва и поредицата „Христос и дванадесетте апостоли“.
	__1604__ Излиза „Книга за живописеца“ на Карел ван Мандер.
	__1604-1603__ Към средата на 1604 г. Рубенс се връща в Мантуа. За тамошната йезуитска църква рисува (отчасти запазените) олтарни табла. Към края на 1603 г. заминава отново за Рим. Около 1605 г. роден Адриан Броуър в Оуденарде.
	__1605-1615__ Мигел де Сервантес Сааведра пише „Дон Кихот“.
	__1606__ Рембранд Харменс ван Рейн роден в Лайден. В Лувен умира Юстус Липсиус.
	__1606-1608__ Пребиваване на Рубенс в Рим, прекъсвано от чести пътувания. Там той се сближава с Адам Елсхаймер и изписва олтарните табла за „Киеза Нуова“ (Новата църква). При няколкократните си посещения в Генуа рисува предимно портрети на членове на знатни семейства. На 28 октомври 1608 г. Рубенс, получил известие за тежкото заболяване на майка си, напуска Рим на път за Антверпен.
	__1609__ Между Испания и Холандия се сключва дванадесетгодишно примирие, с което се признават съществуващите териториални граници и се гарантира държавната независимост на Северните провинции.
C>
	„Стопанството на останалите под испанска власт южни провинции на Нидерландия преживява след примирието от 1609 г. тежка криза. Високите износни и ниските вносни мита се отразяват пагубно върху местната промишленост. Белгийските търговци нямат право да търгуват с испанските колонии; манифактурното производство във Фландрия и Брабант рязко запада, градовете се обезлюдяват, а провинциите с развита промишленост се превръщат в чисто земеделски области. В градовете цеховете заздравяват монополното си положение, а реакционните слоеве на бюргерството и патрициатът отново вземат превес в градските съвети. Запада и селското стопанство на испанска Нидерландия. Поробителите се стремят с жестоки методи да събират от селяните недоборите от данъци. Феодалните владетели запазват поземлената си собственост.“
C$
	Анибале Карачи умира в Рим.
	Рубенс бива приет в антверпенската гилдия на романистите*.
	[* Романизъм, направление в нидерландската живопис през 16 век, намиращо се изцяло под влияние на италианското изкуство. — Б.пр.]
	Ерцхерцог Алберт и инфантата Изабела го назначават придворен художник.
	__1610__ Луи XIII става крал на Франция.
	Давид Тенирс Младия роден в Антверпен. Адам Елсхаймер умира в Рим, Микеланджело да Караваджо — в Порт’Ерколе. Рубенс получава поръчка да изпише „Издигане на кръста“ за църквата „Св. Валпурга“ в Антверпен. Създадената първоначално за централния олтар на „Киеза Нуова“ в Рим картина „Богородица със светци“ (първи вариант) Рубенс подарява в памет на майка си на църквата на манастира „Св. Михаил“ в Антверпен (днес в Гренобъл).
	__1611__ Ражда се Рубенсовата дъщеря Клара Серена. Филип Рубенс умира в Антверпен. Начало на работата над олтара „Снемане от кръста“, завършен през 1614 г. Рубенс купува в Антверпен къща и парцел, където си построява разкошен дом-дворец.
	__1613__ Рубенс е избран за декан на Гилдията на романистите. В началото на годината заминава за пръв път за Холандия.
	__1614__ Холандци основават колонията Нови Амстердам на мястото на днешния Ню Йорк.
	Ражда се Рубенсовият син Алберт.
	__1617__ Луи XIII заточва Мария де Медичи в Блоа. Герард Терборх роден в Зволе.
	Вероятно през тази година Антонис ван Дайк постъпва в Рубенсовото ателие.
	__1618__ Избухва Тридесетгодишната война.
	Ван Дайк е приет като свободен майстор в антверпенската гилдия „Св. Лука“. Умира Антонио Карачи.
	Роден Рубенсовият син Николаус. В Брюксел изтъкават гоблените по проектираната от художника поредица „Деций Мус“.
	__1620__ Ван Дайк заминава за Англия.
	Рубенс получава поръчка да изпише потона на йезуитската църква в родния си град (през 1718 г. пожар в църквата унищожава стенописите).
	__1621__ Филип IV става крал на Испания; негов пръв министър е граф Оливарес. След изтичане на сключеното в 1609 г. примирие между Испания и Холандия Филип IV изпраща войски в Холандия. Въпреки първоначалните военни неуспехи Северните провинции отстояват своята независимост, окончателно призната с Вестфалския мирен договор от 1648 г.
	Умира ерцхерцог Алберт, регент на испанска Нидерландия.
	__1622__ Молиер роден в Париж.
	В началото на годината Рубенс пребивава в Париж, за да сключи с кралица Мария де Медичи договор за изработване на картинни цикли за две галерии в Люксембургския дворец (цикъл „Медичи“ и „Историята на Анри IV“). По поръчка на Луи XIII художникът работи над цикъла „Покръстване на император Константин“ като модел за гоблени.
	__1623__ Ван Дайк заминава за Италия. Веласкес е назначен придворен художник на Филип IV.
	Рубенс започва дипломатическата си дейност, насочена преди всичко към установяване на траен мир между испанска Нидерландия и Холандия, както и между Испания и Англия. Към средата на годината той е отново в Париж. Умира дъщеря му Клара Серена.
	__1624__ Рубенс получава благородническо звание.
	__1625__ От февруари до юни Рубенс е в Париж, за да завърши картините от цикъла „Медичи“ и да изготви проект за (незавършения) цикъл „Анри IV“. По поръчка на инфантата Изабела той започва картинната поредица „Тържество на Евхаристията“ като модел за гоблени.
	__1626__ Умира жената на Рубенс — Изабела Брант. Художникът продава сбирката си от антични творби и няколко картини на Бъкингамския херцог за 100000 гулдена.
	__1627__ Рубенс купува три къщи в Антверпен. Инфантата Изабела го назначава за свой камерхер. Той се среща с художника Гербир, представител от английска страна, за да води дипломатически преговори. Отчасти заедно с Гербир, отчасти с немския художник Йоахим фон Зандрарт Рубенс пътува през лятото из Холандия и посещава неколцина художници.
	__1628-1630__ От септември 1628 до април 1629 г. Рубенс е в Испания. Главната цел на дипломатическите му усилия е да постигне помирение между Испания и Англия. Води преговори с Оливарес и участвува в заседание на държавния съвет. Заедно с Веласкес посещава Ескориал. Рисува портрети на краля и копира многобройни творби на Тициан в испанските колекции. Два дни преди заминаването си, на 29 април, бива назначен секретар на тайния държавен съвет на Нидерландия. Още през май същата година Рубенс заминава от Антверпен за Англия, където остава до пролетта на 1630 г. Крал Чарлз I го приема многократно и на прощалната аудиенция го посвещава в рицарски сан. В Антверпен на 6 декември 1630 г. Рубенс встъпва във втори брак с Елена Фурман.
	__1629__ Ото ван Вен умира в Брюксел.
	__1630__ Провъзгласяване на мира между Англия и Испания. Веласкес рисува „Ковачницата на Вулкан“.
	__1631__ Рубенс получава рицарско звание от Филип IV. По поръчение на инфантата Изабела художникът заминава при принц Фридрих Хайнрих в Холандия; опитите му да постигне мирно уреждане на спора между Северна и Южна Нидерландия остават безуспешни.
	__1652__ Въстание на народа в испанския град Билбао срещу повишаването на данъка върху солта.
	Ян Вермер роден в Делфт. Рембранд рисува „Урок по анатомия на доктор Тюлп“.
	Родена дъщерята на Рубенс — Клара Йохана.
	__1633__ Умира инфантата Изабела.
	Роден синът на Рубенс — Франс.
	__1634__ Валенщайн бива убит в Егер.
	Рубенс започва работа над триумфалните арки, които се строят за насроченото след една година тържествено влизане на новия губернатор в Антверпен.
	__1635__Подновяване на войната между Испания и Франция. Повият губернатор на испанска Нидерландия, кардинал-инфантът Фердинанд, влиза в Антверпен.
	Веласкес рисува „Предаването на Бреда“.
	Родена дъщерята на Рубенс — Изабела. Художникът купува за 93000 гулдена замъка и имението Стен. Завършва поръчаните от английския крал Чарлз I картини за потона на банкетната зала в двореца Уайтхол.
	__1636__ Кардинал-инфантът Фердинанд назначава Рубенс за свой придворен художник. Майсторът получава поръчка да изпише за ловния дворец Торе де ла Парада край Мадрид картини със сюжети от „Метаморфози“ на Овидий.
	__1637__ Роден синът на Рубенс — Питър Паул.
	__1638__ Адриан Броуър умира в Антверпен.
	__1640__ Успешно въстание на Португалия срещу испанците, които през 1688 г. признават окончателно независимостта на кралство Португалия.
	Художникът е избран за почетен член на Академия ди Сан Лука в Рим. На 30 май Питър Паул Рубенс умира в Антверпен.


>
	През 1597, една година преди приемането му като свободен майстор в антверпенската гилдия „Св. Лука“, Рубенс рисува този малък портрет на двадесет и шест годишен мъж.
	{img:4_arhitekt.jpg|#Портрет на архитект (?) Медна плоча, 21,6 x 14,6 см. 1597 г. Ню Йорк, сбирка Джек Лински.}
	Транспортирът и пергелът в дясната ръка по всяка вероятност определят портретувания като архитект, докато часовникът в лявата ръка не бива да се схваща като атрибут на професия, а е по-скоро символ на суета. „Плътно вместената във високия формат, непосредствено до започващия над долната рамка на картината парапет полуфигура и поставянето на двете ръце пред гърдите са съвсем необичайни за антверпенската живопис от последната третина на века. Младият Рубенс явно е следвал старонидерландски образци от времето на Ван Ейк или архаизиращи портрети от началото на 16 век“ (Й. Мюлер Хофщеде). Това приобщаване към фламандските, а и към горнонемските художествени традиции е характерно за творческото развитие на Рубенс. За интензивно изучаване на творбите на старите майстори свидетелствуват многобройни копия, някои от които едва в последно време бяха признати за негови ранни автентични произведения. Към тях спадат и копията по Холбайновия „Танц на смъртта“ и рисунката с перо по гравюрата на Израхел ван Мекенем.
	В света на италианското изкуство, от което нашироко заимствувала късноманиеристичната живопис в Южна Нидерландия, Рубенс бил въведен преди всичко от своя учител Ото ван Вен, прекарал сам дълги години на юг. За любознателния млад живописец, който не се задоволявал с изкуство от втора ръка, графичните репродукции на италиански творби от 15 до 16 век предлагали желани образци за изучаване и същевременно му служели като модели за първите му собствени композиции. Така например ранната „Вакханалия“ в Померсфелден е преработка на една гравюра по творба на Мантеня, а „Грехопадението“ има за образец една гравюра на Маркантонио Раймонди по Рафаелова картина. Това табло, създадено още в Антверпен и представящо фигурите на Адам и Ева почти в естествена големина, може да се смята за значително постижение на младия фламандски художник, търсещ монументалност на израза и въздействието. През 1600 г. Рубенс стъпва на италианска земя, вече познаващ отблизо класическото изкуство на страната.
	{img:5_grehopadenie.jpg|#Грехопадението. Дърво, 180,5 x 151,5 см. Преди 1600 г. Антверпен, Рубенсхьойс.}
	{img:6_ritzar_dama.jpg|#"Рицарят и неговата дама". Перо и кафяв туш, 199 x 140 мм. Преди 1600 г. Западен Берлин, Държавни музеи, Кабинет за гравюри.}
	По време на осемгодишното си пребиваване в Италия Рубенс изучавал подробно италианската живопис и копирал много творби с четка или креда. Също така интензивно той се занимавал и с изкуството на древността, за което свидетелствуват многобройните му рисунки по антични скулптури. Особено силно трябва да е било обаянието на скулптурната група „Лаокоон“ във Ватикана, тъй като той многократно е рисувал с молив тази прочута елинистична творба и по-късно я е пресъздал в няколко свои картини. Тези рисунки са стигнали до нас в копия от чужда ръка; за саморъчна работа може да се смята само дрезденската рисунка, на която виждаме централната фигура на бащата. Избраната от художника гледна точка е необичайна, но именно тя му е позволила да предаде пластично в силен ракурс мускулатурата на тялото.
	{img:7_laokoon.jpg|#Централната фигура от групата „Лаокоон“. Черна креда, 456 x 296 мм. Около 1601–1602 г. Дрезден, Държавни художествени сбирки, Кабинет за гравюри.}
	Подобни етюди показват задълбоченото отношение на Рубенс към античното изкуство, което той усърдно колекционирал и в чисто проучване дейно участвувал. Научният му интерес бил насочен най-вече към античните теми, които той възнамерявал да публикува в обемист труд с репродукции. На високо ценената от него и копирана в рисунка тема „Аугустеа“ най-големият му син Алберт по-късно посветил специално изследване, в което несъмнено е отразил и резултатите от проучванията на баща си. Забележителен познавач и изследовател на древността бил и Рубенсовият брат Филип. Ученикът на прочутия хуманист Юстус Липсиус от Лувен се намирал по това време в Рим и заедно с него художникът се е изобразил в ранния групов портрет.
	{img:8_avtoportret_prijateli.jpg|#Автопортрет в кръга на мантуанските приятели. Платно, 77,5 x 101 см. Около 1602 г. Кьолн, музей „Валраф Рихарц“.}
	Рубенс единствен е извърнал глава към зрителя, главата на брат му вляво от него е дадена почти в профил. Срещу двамата братя е застанал нидерландският художник Питър Пурбюс, който като Рубенс бил придворен художник в Мантуа. Идентификацията на останалите портретувани е спорна. Мантуанските мотиви в пейзажа на фона говорят за мястото на изображението. Макар в тази младежка творба да откриваме все още някои елементи от маниеристичния портрет, в автопортрета се долавя преди всичко едно ново виждане — особената живост на възприятието и израза, която в Рубенсовото творчество по-късно ще доведе до превъзмогване на скования изобразителен език на романизма.
	{img:9_ezdach_kon.jpg|#Ездач на кон. Перо върху черна креда, 300 x 218 мм. 1603 г. Париж, Кабинет за рисунки, Национален музей Лувър.}
	През 1603 г. мантуанският херцог изпратил придворния си художник за около една година в Испания. Обстоятелството, че херцог Лерма, могъщият министър на Филип III, поръчал на Рубенс да го портретува, говори за високото признание, на което художникът се радвал там. С първия си конен портрет Рубенс създал едновременно и нов тип в този жанр: конят не е даден в обичайната профилна стойка, а се движи в тръс косо в посока към зрителя, така че ездачът се вижда съвсем фронтално. Този смел ракурс на тялото на коня придава на изображението особена жизненост, непостижима при обичайната за паметниците странична поза, която срещаме и в по-сетнешни Рубенсови конни портрети. За тази картина (Мадрид, Национален музей Прадо) художникът се подготвил с етюдни рисунки от натура. Както личи от парижката рисунка, за модел тук му е послужил не херцог Лерма, а яхнал същия кон непознат ездач, който също носи ризница и държи в десницата си пълководски жезъл.
	За изобразяване на кон и ездач в устремно движение благоприятна възможност предлагала старата християнската легенда за борбата на св. Георги със змея. Рубенс изписал тази сцена по време на второто си пребиваване в Рим в голямо форматна картина, като е заимствувал преди всичко мотиви от Тициан; в по-сетнешните си ловни картини художникът няколкократно е използувал решението на тази ранна композиция. Легендата за св. Георги разказва, че рицарят попаднал в страната Либия, където един змей отравял всичко наоколо със зловонното си дихание и карал жителите да му дават в жертва овце и хора. Когато Георги срещнал царската дъщеря, определена от жребия за следваща жертва на чудовището, той предизвикал змея на борба и го убил. На картината е представен моментът, когато рицарят в бойни доспехи, яхнал разкошния си, вдигнал се на задните си крака кон, замахва с меча, за да нанесе смъртоносния удар на чудовището, което, вече ранено с копието, лежи на земята (това означава, че е възпроизведена втората от двете версии, разказани в „Легенда Ауреа“). Вляво на картината стои уплашената царска дъщеря с агнето, обречено заедно с нея за жертва на змея, и очаква изхода на борбата между нейния спасител и чудовището.
	{img:10_sv_georgi.jpg|#Св. Георги в борба със змея. Платно, 304 x 256 см. Около 1606 г. Мадрид, Национален музей Прадо.}
	{img:11_sv_sebastian.jpg|#Св. Себастиан платно 153 x 118. Около 1605 Рим, Галерия Корсини.}
	Рубенс е създал тази картина, по-рано приписвана на Антонис ван Дайк, по време на пребиваването си в Италия. Както се разказва в „Легенда Ауреа“ на Якопо да Вараце, началникът на преторианската гвардия Себастиан отказал да се отрече от християнската си вяра. Затова император Диоклециан заповядал да бъде убит със стрели, а след като той оцелял от това изпитание, да го доубият с тояги. Тук е представена сцената след първото мъченичество: четири ангела развързват въжетата, с които Себастиан е привързан о дървото, и изваждат стрелите от безжизненото му тяло. Голата централна фигура напомня антична статуя. Обстоятелството, че бронята на светеца-воин може да се види на съответното място и в Тициановата картина със същия сюжет (днес в Ленинградския ермитаж), е показателно за младия фламандец, който, изучавайки високо тачения майстор, търси собствения си път.
	{img:12_olimpiiski_bogove.jpg|#Събрание на олимпийските богове. Платно, 204×379 см. Около 1602 г. Прага, Картинна галерия на Храдчани.}
	Изписаното също в Италия „Събрание на олимпийските богове“ много ясно разкрива разнообразните впечатления, които Рубенс е получил в южната страна. Проучвайки класическото и следкласическото изкуство, той се запознал отблизо с произведенията както на Рафаел и неговия ученик Джулио Романо, така и на Леонардо, Микеланджело, Кореджо, Караваджо, Карачи и венецианците. Вероятно художникът е изписал тази голямо форматна картина по поръчка на херцог Винченцо Гонзага за неговия дворец в Мантуа. Изобразен е спорът между Юнона и Венера в присъствието на боговете, събрани на Олимп. В лявата половина на картината е заела място Юнона в съвременно облекло, за да отправи обвинението си срещу Венера. Богинята на красотата и любовта стои съвсем вдясно, над нея летят амурчета, които вече я увенчават като победителка. Тук Рубенс е „пожелал да даде израз на един по-дълбок житейски конфликт: на едната страна стои силата на реда и здравите брачни връзки, олицетворена от покровителката на брака Хера-Юнона; подкрепя я Атина-Минерва, въплъщение на мъдростта; от другата страна брани правата си непостоянната, но победоносна сила на любовта, която разкъсва законните връзки на живота и се опълчва срещу разума. Тази сила се олицетворява от Афродита-Венера и нейния син Ерос-Амур. На Венера симпатизира Аполон, който е представен като бог на изкуството (лирата) и на загадъчните прорицания (сфинксът), на поетичното вдъхновение и творчество — качества, които способствуват за раждането на любовта“. (Й. Нойман).
	{img:13_sv_grigorii.jpg|#Св. Григорий Велики с други светци. Платно, 477 x 288 см. 1606/1607 г. Гренобъл, Музей за изобразителни изкуства.}
	Създадената за „Киеза Нуова“ („Санта Мария ин Валичела“) в Рим олтарна картина е една от връхните точки на Рубенсовото творчество в Италия. Предназначеното за централния олтар табло представя светците-покровители на ораторианската църква заедно с Григорий Велики като централна фигура и заобиколената от ангелчета чудотворна икона на Богородица под ренесансов портал. „Олтарната картина е напълно освободена от всякакво непосредствено заимствуване от италианското изкуство и е най-самобитната творба на Рубенс, която притежаваме от този период. Тя е паметник на ранно бароковото изкуство, характеризиращ се е възвишеност на чувството, жизнерадост и декоративна красота“ (Х. Герсон). Все пак и тук художникът се е опирал на южни образци — измежду картините от типа „Sacra Conversazione“ (Свето събеседване) от зрелия Ренесанс се сочи, най-вече Тициановата композиция във Ватиканската пинакотека.
	Когато картината била поставена в „Киеза Нуова“, Рубенс останал недоволен от осветлението, което позволявало фигурите трудно да се различават една от друга. Тъй като ораторианците настоявали картината да остане на предвиденото за нея място, майсторът се видял принуден да изготви едно копие върху шиферна плоскост. Показателно е, че художникът отказал да направи две еднакви версии и така създал съвсем нова олтарна картина (първата той отнесъл със себе си през 1608 г. в Антверпен и я подарил на манастира „Св. Михаил“; през 1794 г. тя била задигната от там и отнесена във Франция и така стигнала до Гренобъл).
	По-късната версия, която е една от последните работи на Рубенс в Италия, художникът разширил с още две отделни табла. На централното е изобразено поклонението на ангелите пред чудотворния богородичен образ, а светците-покровители са разпределени по страничните крила. Именно в сравнение с тези доста конвенционални композиции изпъква особената стойност на първия вариант в Гренобъл, който се числи към ранните шедьоври на майстора, включващи между другото и конния портрет на първия министър на Испания херцог Лерма.
	{img:14_madona_valichela.jpg|#Мадона от Валичела с покланящи се ангели.}
	{img:15_domizila_nerei_ahilei.jpg|#Светците Домицила, Нерей и Ахилей. Шифер, по 425 x 250 см. 1608 г. Рим, Санта Мария ин Валичела.}
	При вестта за тежкото заболяване на майка му Рубенс прекъснал в края на 1608 г. престоя си в Италия и побързал да се прибере в родината. Не само почетните поръчки, които родният град веднага му възложил, и не само назначаването му за придворен художник на испанския наместник и жена му ще да са накарали майстора да се установи за постоянно в Антверпен; любовта му към Изабела Брант може също да е допринесла за тази тъй важна за по-нататъшното развитие на фламандското изкуство крачка. На 3 октомври 1609 г. той се оженил за седемнадесетгодишната патрицианска дъщеря. От това време датира и двойният портрет, намиращ се днес в Мюнхен, който е едно от най-хубавите изображения на съпружеска двойка в европейското изкуство.
	{img:16_avtoportret_izabela.jpg|#Автопортрет на художника с Изабела Брант — Беседката с орлов нокът. Платно (по-късно прехвърлено на дърво), 179 x 136 см. 1609/1610 г. Мюнхен, Баварски държавни картинни сбирки, Старата пинакотека.}
	Съпрузите седят пред беседка, гъсто обрасла с орлов нокът — символ на любовта — мъжът с кръстосани крака на висока пейка, а на земята до него и малко по-напред — Изабела. И двамата са облечени в скъпата премяна, която ги характеризира като членове на богатото бюргерско съсловие. Въпреки че главите им не са обърнати една към друга, взаимната им привързаност намира израз в положената върху ръката на мъжа ръка на Изабела, онази съкровена човешка връзка, за която Рубенс говори след ранната смърт на жена си в едно писмо:
C>
	„Аз наистина загубих една добра спътница, която с право можеше, не, трябваше да бъде обичана, защото нямаше нито едно от лошите качества на своя пол; тя беше без приумици и без женски слабости, само доброта и чистота, и заради добродетелите си в живота беше обичана от всички и след смъртта си оплакана от всички. Такава загуба ми се струва достойна за голяма болка и тъй като единственият лек за всяка мъка е забравата, чедо на времето, то без съмнение от нея трябва да чакам едничката утеха. Но колко трудно ще бъде да се отдели болката от спомена за човек, когото не мога да не обичам и тача, докато съм жив.“
C$
	Вилхелм Хайнзе, поет от времето на „бурните устреми“, е дал едно възторжено описание на картината:
C>
	„… Рубенс ни се представя тук като голям човек, пълен с живот и разум… Всичко у него излъчва необикновен дух, рядка мъжественост и самочувствие и все пак долавяме скритата мисъл за преходността на всяко младежко желание. Тя се радва на неговата любов и слава и е цялата в него, живее само от неговата душа. Прелестна картина на духовна съпружеска нежност за оня, който може да почувствува това, на скромност и истинска грация, а грацията се чувствува повече в израза, отколкото във формата. Той седи там като самата природа, свежа и плодоносна, тя — като роза, огряна от утринното слънце на любовта.“
C$
	{img:17_mulai_ahmad.jpg|#Портрет на Мулай Ахмад. Дърво, 99 x 72,4 см. Около 1610 г. Бостън, Музей за изящни изкуства.}
	{img:18_filip_rubens.jpg|#Портрет на Филип Рубенс. Дърво, 66 x 54 см. Около 1611 г. Детройт, Мичиган, Институт за изобразителни изкуства.}
	{img:19_jeronim.jpg|#Св. Йероним Дърво, 185,5 x 135 см. Около 1609/1610 г. Потсдам — Сансуси, Държавни дворци и паркове, Картинна галерия.}
	Забележителна творба на Рубенс от първите години след завръщането му от Италия е „Св. Йероним“ в Сансуси, която едва в по-ново време бе призната за автентична негова работа. Внушителната фигура на полуголия светец отразява влиянията, които Рубенс е получил от творчеството на Микеланджело. Като образец му е послужило едно известно само като гравюра изображение на Йероним от ренесансовия майстор. Кръстосаните крака могат да се видят почти в същото положение у Еритрейската сибила в Сикстинската капела; по време на честите си посещения в Рим Рубенс изучавал подробно плафонните стенописи на Микеланджело в Сикстинската капела и правил копия с молив на отделните фигури. От класическото изкуство на Юга той е заимствувал и фигурите на двете ангелчета, въпреки че непринудените им пози са напълно в духа на фламандското му виждане. Докато Йероним, един от четиримата църковни отци на Запада, работи потънал в дълбок размисъл над превода на Библията, малките палавници весело си играят. Едното задява с крачето си питомния лъв, постоянния придружител на светеца, другото, което има крилца, е написало нещо на пергаментов свитък и духа с издути бузи върху перодръжката. Косите на трите фигури са изписани с почти калиграфска прецизност. Увлечението по детайла, което проличава в натрупаните книги и писарските пособия на масата, говори за нидерландския произход на майстора.
	{img:20_tarkvinii_lukrezija.jpg|#Тарквиний и Лукреция. Платно, 187 x 214,5 см. Около 1610 г. Някога в Потсдам — Сансуси, Картинна галерия (унищожена през войната).}
	От същия период датира и картината „Тарквиний и Лукреция“. В своята „Римска история“ Ливий възхвалява добродетелната Лукреция, която била обезчестена от царския син Секст Тарквиний и затова сложила край на живота си; възмущението от това злодеяние довело до събарянето на царския режим в Рим. Художникът представя началото на тази богата с последици история, когато Тарквиний прониква нощем в спалнята на младата жена. Държейки скрит меча зад гърба си, той се готви с брутално движение да извърши насилие над нея. Постъпката на мъжа се направлява от съдбовните сили, изобразени като алегорични фигури на заден план. Така Рубенс вижда тук „деяние, което наистина се люшка между факлите на водещия Амур и на съскащата като змия фурия сякаш между добро и зло — това несъмнено е насилие и все пак достатъчно е да погледнем святкането на мечовете в която и да било друга картина от 16 и 17 век, имаща за сюжет историята на Тарквиний, за да видим колко далеч надхвърля Рубенсовата картина простото изображение на сурова грубост“ (Х. Г. Еверс).
	{img:21_izdigane_krusta.jpg|#Издигане на кръста. Средно табло на олтар. Дърво, 462 x 341 см. 1610/1611 г. Антверпен, катедралата.}
	Рубенс изписал прочутия триптих „Издигане на кръста“, от който тук е репродуцирана само средната част, за съборената към края на 18 век църква „Св. Валпурга“. Въздействието на внушителния дори само по размерите си олтар върху тогавашния зрител, свикнал със сдържания език и форми на маниеристите, трябва да е било наистина зашеметяващо. Като претворява библейския разказ в драматична сцена, Рубенс кара зрителя — напълно в духа на Контрареформацията — непосредствено да почувствува и съпреживее събитието, пренася духовното в сферата на рационално понятното. На влиянието на Караваджо, с чието революционно творчество той се запознал в Италия, Рубенс дължи тази непринуденост във възсъздаването на една раздвижена сцена, съсредоточаването на всички сили в единно действие. Срещу динамичната, почти свръхнапрегната композиция, в която деветима мъже с последен напън на мускулите си се мъчат да изправят Христовия кръст от диагонала, е поставена създадената малко по-късно по поръчка на антверпенската гилдия на стрелците олтарна картина „Снемане от кръста“ с нейната статуарна завършеност и спокойна уравновесеност. Очебийните различия между двете творби се обясняват не само със сюжета, те бележат същевременно и два полюса в творчеството на младия майстор — барок и класицизъм, от чието сливане впоследствие ще се развие индивидуалният му стил.
	{img:22_snemane_krusta.jpg|#Снемане от кръста Средно табло на олтар. Дърво, 420 x 310 см. 1611–1614 г. Антверпен, катедралата.}
	Макар и чужд на нетърпимостта във всички нейни прояви, Рубенс през целия си живот останал верен син на католическата църква, най-големия работодател и меценат на изкуствата във Фландрия. С творчеството си той е служил на прославата на религията, но не е трябвало да потиска жизнеутвърждаващото си светоусещане, защото във Фландрия църквата предоставяла на художниците при тълкуването и изобразяването на християнски сюжети по-голяма свобода, отколкото в другите европейски страни.
	За Рубенс най-богати източници на творческо вдъхновение предлагали както християнската религия, така и езическата митология — „на неговата маса лежали в сговор едно до друго Евангелието и «Метаморфозите на Овидий».“ Големият майстор разработва темите от гръко-римския пантеон не с езика на суховата ученост, както в картините на холандските маниеристи: дълбоко развълнуван от красотата и духовното богатство на античните митове и поеми, той претворява изчезналия свят в нова действителност. Интензивното жизнено чувство, което намира израз в тези сцени, отговаряло на представите и желанията на благородниците и патрициите, които поръчвали такива картини и за украсата, на чиито творци били предназначени в повечето случаи тези голямо форматни творби.
	{img:23_dusteri_levkip.jpg|#Отвличането на дъщерите на Левкип. Платно, 222 x 209 см. Около 1615/1616 г. Мюнхен, Баварски държавни картинни сбирки. Старата пинакотека.}
	В „Отвличането на дъщерите на Левкип“ Рубенс е представил един рядко разработван в по-новото изкуство сюжет. Достигналото до нас в различни версии предание за Диоскурите разказва, че майка и на двамата била красивата Леда, но Кастор бил смъртният син на спартанския цар Тиндарей, а Полидевк (на латински Полукс) — получилият безсмъртие син на Зевс. Веднъж неразделните братя отвлекли дъщерите на своя чичо Левкип, които били невести на силния Идас и на надарения с остро зрение Линкей. Между едните и другите братя пламнала люта борба, при което смъртният Кастор паднал убит. Зевс не можел да удовлетвори пламенната молба на Полидевк да прати и него в царството на сенките при възлюбения му брат, но постановил оттогава Диоскурите да прекарват поред един ден в подземния свят, а следващия — на Олимп.
	За своята картина Рубенс е избрал момента, когато Диоскурите овладяват прекрасната си плячка. Похищение и съпротива са предадени по различен начин при двете двойки. Кастор в римски доспехи на коня си е сдържащият своите нагони мъж-рицар, който повдига с нежна сила момичето към себе си; съпротивата се превръща в отдаване, десницата на младата жена вече търси съприкосновение с похитителя, а малкият бог на любовта без особено усилие смогва да обуздае коня. При другата двойка обаче момичето ожесточено се брани, извива се в суровата прегръдка на Полидевк; неговият кон — също тъй буен като ездача — се изправя на задните си крака и на малкия Ерос е много трудно да го укроти. Така митологичната сцена се превръща в проникновена картина на отношенията между двата пола, тема, която е получила твърде многослойна интерпретация в целокупното Рубенсово творчество. Групата е композирана във формата на стоящ на върха си квадрат и, затворена отвсякъде плътно от рамката, се устремява нагоре с монументална внушителност. Пластично моделираните и изкусно преплетени фигури се открояват като скулптурна група на фона на платното. Колоритът се отличава с характерната за този творчески период на майстора интензивност.
	{img:24_diana.jpg|#Завръщане на Диана от лов (животните и плодовете рисувани от Франс Снайдерс). Платно, 136 x 182 см. Около 1615–1617 г. Дрезден, Държавни художествени сбирки. Картинна галерия „Стари майстори“.}
	{img:25_bitka_amazonki.jpg|#Битката с амазонките. Дърво, 121x 165 см. Около 1618–1620 г. Мюнхен, Баварски държавни картинни сбирки, Старата пинакотека.}
	Още по времето на пребиваването си в Италия Рубенс — несъмнено под влиянието на „Битката при Ангиари“ на Леонардо, която трябва да му е направила неотразимо впечатление — се занимавал с изобразяване на раздвижени батални сцени. Навярно още през тези години той е създал намиращата се сега в Лондон рисунка, представяща сражаващи се амазонки. Същия сюжет той разработил около две десетилетия по-късно в прочутата мюнхенска картина, в която въпреки стихийната суматоха на сражението прозират ясен ред и обмислена композиция.
	Върху един мост и по двата бряга на река Термодон бушува битката между атиняните, предвождани от Тезей, и амазонките — войнственото женско племе от Азия, което през Троянската война се сражавало на страната на троянците. Художникът обаче представя не сблъсъка между две вражески войски, а момента, в който идващите отляво гърци застигат амазонките върху тесния мост. Така се получава бароков ритъм с неудържима устремност. Движението в композицията започва от левия край на картината с ездача върху разкошния бял кон — едва ли друг живописец умее като Рубенс да предаде красотата и огнения темперамент на породистия кон — а под него една яздеща амазонка се мъчи през труповете да избяга от преследвачите си. Докато в средата на моста вплетената в яростен двубой група сякаш внася известно забавяне в композицията, отдясно борбата преминава в „нечовешки хаос“: в дъното амазонка с шлем на главата се мъчи да спаси своя трофей — отрязаната глава на неприятел — от нападащия я мъж; на височината на моста вран кон препуска в бесен галоп надясно, повлякъл подир себе си своята паднала на земята ездачка; по-долу две амазонки, сгромолясващи се с конете си във водите на реката, описват вихрово кръгообразно движение. Художникът ни показва една съдбоносна драма, видение с несравнимо по силата си въздействие.
	{img:26_bitka_amazonki_kreda.jpg|#Битката с амазонките. Перо върху черна креда, 252 x 430 мм. Около 1600–1604 г. Лондон, Отдел за гравюри и рисунки на Британския музей.}
	Многобройните поръчки, които майсторът започнал да получава твърде скоро след завръщането си от Италия, го накарали да уреди голямо ателие-предприятие, в което разделянето на труда станало правило. „Рационалната организация на художествения труд, която намира последователно приложение първо в ателието на Рафаел и по принцип отделя художествения замисъл от неговото изпълнение, изхожда от предпоставката, че художествената стойност на картината се съдържа вече без остатък в картона или проекта и че транспонирането на изобразителната идея в окончателната й форма има второстепенно значение“ (А. Хаузер). Особено при работите, чието изпълнение е било поверявано на най-способния Рубенсов ученик Антонис ван Дайк, е доста трудно да се реши дали оценката и признанието трябва да се ориентират към замисъла или към неговата живописна реализация. Подобен проблем възниква и при „Поклонение на влъхвите“ от картинната галерия в Сансуси. Тази картина със сияйно ярък колорит и раздвижена фигурна композиция, имаща за съдържание един много често разработващ от Рубенс сюжет, е изпълнена по проекти на майстора от Ван Дайк, който при това е вложил и собствени хрумвания.
	{img:27_poklonenie_vluhvi.jpg|#Поклонение на влъхвите. Платно, 216 x 263 см. Около 1620/6121 г. Потсдам — Сансуси, Държавни дворци и паркове, Картинна галерия.}
	Антонис ван Дайк започнал да работи в ателието на Рубенс около средата на второто десетилетие на века. Той участвувал дейно в изпълнението на датиращия от 1617 г. цикъл, имащ за тема разказаната от Ливий история на римския консул Деций Мус, както и в изписването през 1620 г. на картините за потона на йезуитската църква в Антверпен. В сключения с Рубенс договор за изработването на картините, унищожени от пожар през 1718 г., се казва изрично, че „Ван Дайк заедно с няколко други ученика“ ще поеме изпълнението им по скиците на майстора. Макар на Ван Дайк да не било съдено да се издигне до неповторимата творческа самобитност на своя учител и да упражни същото широко влияние, той все пак далеч надвишава останалите Рубенсови ученици, които само в редки случаи са успявали да се изтръгнат от анонимността на ателийния колектив. Значителни постижения Ван Дайк има преди всичко като портретист; създадените на английска земя портрети със своята изискана резервираност и светска елегантност са отговаряли на вкусовете на клиентите му от двореца и аристокрацията и чак до 19 век са упражнявали влияние върху портретната живопис в Европа.
	{img:28_dezii_mus.jpg|#Смъртният обет на Деций Мус. Из цикъла „История за смъртта на консула Деций Мус“. Платно, 284 x 338 см. 1617 г. Вадуз, сбирка на княз Лихтенщайн.}
	{img:29_persei_andromeda.jpg|#Персей освобождава Андромеда. Дърво, 100 x 138,5 см. Около 1620 г. Западен Берлин, Държавни музеи, Картинна галерия.}
	Повествователното изкуство на Рубенс е възхвалил самият Винкелман и го е сравнил с Омировото — похвала наистина висока, но и блестящо оправдана от картина като „Персей и Андромеда“. Сюжетът е взет от „Метаморфози“ на Овидий. Етиопската царица Касиопея се хвалела, че била по-хубава от нереидите. Разгневеният бог на морето Нептун изпратил с наводнение едно морско чудовище, което причинило тежки пакости на страната. За да се избавят от него — така гласял съветът на оракула — царската дъщеря Андромеда трябвало да бъде принесена в жертва на змея. Нещастницата била вече привързана към скалата, когато там я съзрял Персей, връщащ се на своя крилат кон от победоносна борба с Медуза. „Отначало тя, девойката, мълчи и се свени да проговори на мъжа и сигурно би закрила целомъдреното си лице с ръце, ако не беше вързана.“ След като получил уверението на родителите, че ще му дадат Андромеда за жена, Персей убил змея.
	Рубенс пресъздава в картината си описаната без повече подробности от Овидий сцена: Персей в блестящи доспехи и яркочервена мантия развързва Андромеда. Двете палави амурчета, които му помагат, не оставят никакво място за съмнение, че тук се разиграва нежен любовен дует. Силен и мъжествен е навикналият на победи герой, трогателно безпомощна в своята голота е девойката, свела глава и не смееща да погледне освободителя си. Три други игриви амурчета се занимават с уморения от боя Пегас, а съвсем вляво лежи в морето убитото чудовище.
	Художникът е изписал този сюжет в два варианта. Берлинската картина, която с някои важни отклонения повтаря създадената вероятно по-рано композиция в Ленинград, се налага като по-зрялото решение. Обстоятелството, че Рубенс е разработил този митологичен сюжет тъкмо по това време, се обяснява с политико-алегоричното тълкуване на темата. Както е установил Ханс Герхард Еверс, през 16 и 17 век е било обичайно освобождаването на Андромеда да се изобразява при официални поводи, а именно върху триумфални арки: отъждественият с Персей владетел освобождава олицетворената от Андромеда държава от чудовището, което може да символизира най-различни беди, били те въстания или войни. През 1621 г. изтичал срокът на дванадесетгодишното примирие между Испания и Холандия, така че имало опасност от ново разпалване на военните действия.
	{img:30_persei_osvobojdava_andromeda.jpg|#Персей освобождава Андромеда. Дърво, 99,5 x 139 см. Около 1619/1620 г. Ленинград, Държавен Ермитаж.}
	{img:31_suzana_furman.jpg|#Портрет на Сузана Фурман. Дърво, 79 x 54 см. Около 1625 г. Лондон, Национална галерия.}
	Рубенс бил приятел с антверпенския търговец Даниел Фурман, за чиято дъщеря Елена по-късно се оженил. Установено е, че художникът е портретувал на няколко пъти Сузана, друга, по-голяма дъщеря на многодетните съпрузи Фурман; при смъртта на Рубенс в негово притежание се оказали четири такива портрета. Картината от Лондон, създадена сигурно докато е била още жива първата жена на художника — Изабела Брант, е носела наименованието „Le chapeau de paille“ (Сламената шапка). Както показват най-новите изследвания, това старо инвентарно обозначение се отнася за един портрет на Сузана като пастирка (Брюксел, частно притежание), но не и за полуфигурния портрет в Лондон, защото тук двадесет и пет годишната жена носи плъстена шапка, украсена с пера. Тя е скръстила ръце под гърдите си, широкополата шапка засенчва наполовина лицето. Приветливо усмихната, тя гледа с големите си очи към запленения от красотата й живописец, който с тази своя творба е създал един от най-прекрасните си женски портрети.
	От другите изображения на Сузана Фурман ще споменем рисунката във виенската сбирка „Албертина“. Както личи от фрагмента от „Увенчаване на Диана“, главата от виенската рисунка тук явно е послужила за образец: на нея отговаря единствената облечена фигура, захапваща плод, вдясно зад богинята на лова.
	{img:32_uvenchavane_diana.jpg|#Увенчаване на Диана (фрагмент) (животните рисувани от Паул де Фос). Платно, 165,5 x 187 см. Около 1624 г. Потсдам — Сансуси, Държавни дворци и паркове, Картинна галерия.}
	Картината с Диана, изпълнена по проект на майстора в по-голямата си част от негов ученик, е украсявала камина в холандския дворец на оранската династия Хонселарсдейк, преди да стигне по наследствен път в Прусия през 1742 г. Въпреки различното развитие на Северна и Южна Нидерландия двете части на страната продължавали да поддържат оживени стопански и културни връзки помежду си. Името на Рубенс се ползувало с широка известност и в Холандия, където неговите творби будели не по-малко възхищение. Не друг, а самият Рембранд, който на млади години се намирал под силното влияние на Рубенсовото творчество, колекционирал картини и рисунки на великия фламандец.
	{img:33_albert_nikolaus.jpg|#Двоен портрет на Алберт и Николаус Рубенс. Дърво, 158 x 92 см. Около 1628 г. Вадуз, колекция на княз Лихтенщайн.}
	От Изабела Брант художникът имал три деца. Първородната му дъщеря Клара Серена умряла на дванадесет години, а малко по-късно, през 1626 г., починала и майката. В този портрет са представени двамата сина Алберт и Николаус. Без да губи нещо от юношеската си свежест, около четиринадесетгодишния Алберт е заел вече позата на млад кавалер. В черен костюм, с голяма шапка на главата, той е кръстосал крака, облегнат на постамента на колона. Книгата, която държи в дясната си ръка, показва, че безгрижното детство вече е отминало за гордия ученик по латински. По-малкият му брат пък, когото той сякаш закрилнически е прегърнал с лявата си ръка, все още може да си позволява детински развлечения. Без да обръща внимание на зрителя, облеченият с пъстроцветни дрехи Николаус е погълнат от играта си с малката птичка.
	Полудетският, полувъзрастен вид на големия, малкият — още изцяло в необременения свят на детето, братската обич, свързваща двете деца, които любовта и грижите на бащата закрилят от суровата действителност всичко това Рубенс е съумял да предаде в тази си майсторска творба. За дарбата на художника да разбере и охарактеризира детето в неговата съкровена същност свидетелствуват не само многобройни други портрети, но и палавите амурчета и ангелчета в картината му. За тях, както и за образите на младенеца Христос и на малкия Йоан му позирали понякога и собствените му деца. Така например той е използувал прелестната рисунка на малкия Николаус с коралова верижка за фигурата на Исус в картината „Богородица, почитана от каещи се грешници и от светци“ (Касел), а детската глава от Берлинския музей, срещаме отново при един ангел в „Мадона с венец“ (Мюнхен). Етюдът с маслени бои, приписван от някои на Ван Дайк, представя около двегодишния Алберт, който — като по-малкия си брат в по-сетнешния двоен портрет — държи вързана за връв птичка; птичката и ръцете на детето обаче са добавени едва по-късно от Рубенс.
	{img:34_nikolaus_verijka.jpg|#Николаус Рубенс с коралова верижка. Черна и червена креда, 252 x 203 мм. Около 1620/1621 г. Виена, Графична сбирка „Албертина“.}
	{img:35_dete_ptichka.jpg|#Дете с птичка. Портрет на Алберт Рубенс. Дърво, 50,8 x 40,5 см. Около 1616 г. Западен Берлин, Държавни музеи. Картинна галерия.}


>
	Почти невероятната творческа инвенция на майстора му позволявала — с помощта на рационално организираното ателие-предприятие — да изпълнява едновременно художествени поръчки от най-различен характер. Така той успявал, без да пренебрегва многобройните си други ангажименти, да се справя и с поръчки за пространни картинни цикли. За тези възлагани му предимно от владетели или църквата поредици, от които някои са служели като модели за гоблени, Рубенс правел проектните скици, с чието изпълнение после се заемали неговите сътрудници. Най-прочутата Рубенсова картинна поредица е цикълът „Медичи“, състоящ се от двадесет и една исторически сцени, повечето във формат три на четири метра, и от три портрета. Той бил предназначен за украса на галерията „Медичи“ в завършения през 1620 г. Люксембургски дворец в Париж, а след преустройството на залата в началото на 19 век постъпил в художествената сбирка на Лувър.
	В тази поредица картини е представен животът на Мария де Медичи. Френската кралица, която поръчала цикъла, искала издържана в бароков дух прослава на своята особа и същевременно възхвала на феодалната власт. Така художникът се видял изправен пред трудната задача да възвеличае една духовно ограничена и със съмнителни морални качества владетелка. Дори ако подобна патетична демонстрация, имаща за цел да възвиси значимостта на реални събития чрез тяхното митологично и алегорично разкрасяване, озадачава днешния човек, то все пак начинът, по който бароковият художник е решил задачата си, остава достоен за възхищение. Творческото му въображение сътворява една „поетична действителност“ — „богове и гении, духове и предмети, князе и знатни, християнство и Античност, просветен хуманизъм и владетелска символика са действителната същност на тези пластично материализирани човешки същества и предмети“ (К. Баух).
	{img:36_marija_medichi.jpg|#Пристигането на Мария де Медичи в пристанището на Марсилия. Из цикъла „Историята на Мария де Медичи“. Платно, 394 x 295 см. Между 1622 и 1625 г. Париж, Национален музей Лувър.}
	На репродуцираната тук картина Мария де Медичи бива приветствувана при слизането си на марсилското пристанище от гениите на страната и града, докато във въздуха крилата фама възвестява с тръбни звуци пристигането на новата владетелка. Сам речният бог Нептун със своите тритони и нереиди се е погрижил за безопасното плаване и благополучното слизане на сушата. В композицията доминират трите женски божества на морето, които са типични Рубенсови образи.
	Едно по-късно събитие от живота на Мария де Медичи, предадено в алегорична форма, е сюжет на друга картина от същия цикъл: вдясно тя приема регентството през 1610 г., а в лявата половина на картината убитият й съпруг крал Анри IV се възнася към олимпийските богове.
	{img:37_regentstvo.jpg|#Алегория за поемането на регентството от Мария де Медичи и Апотеоз на Анри IV. Ескиз с маслени бои, дърво, 54 x 92 см. Между 1622 и 1625 г. Мюнхен, Баварски държавни картинни сбирки, Старата пинакотека.}
	{img:38_pobeditel_mir.jpg|#Победителят се възползува от благоприятния случай, за да сключи мир. Черна креда и акварел, 383 x 477 мм. След 1630/1631 г. Ваймар, Художествени сбирки, Дворцов музей.}
	Още през 1622 г. Мария де Медичи поръчала втора серия картини, също предназначена за Люксембургския дворец в Париж, която трябвало да представи в алегорични сцени живота на покойния й съпруг крал Анри IV. Само две започнати картини и няколко проекта свидетелствуват днес за това голямо начинание, което поради политическите събития — през 1631 г. Мария де Медичи била изгонена от Франция — останало в началната си фаза. Един от двата запазени ескиза с маслени бои в галерията Лихтенщайн представя Анри IV в антични доспехи като единоборец в битката при Кутра. Другият, в долната част, на който се вижда женска фигура, смятана за олицетворение на бдителността, увековечава сключения през 1598 г. мирен договор от Вервен, който сложил край на войната с Испания.
	Както личи от ваймарската творба, малко по-късно Рубенс отново се е занимал с алегорията за мирния договор. Тук се налага алегоричното претворяване на идеята да се използува след победата благоприятният случай за сключване на мир, а историческото събитие, дало повод за първоначалната композиция, отстъпва на заден план.
	Придружен от лъв и носещи се във въздуха гении с атрибутите на славата и победата, воинът-победител пристъпва отдясно към голата женска фигура. Тази жена, която малко дете приканва да тръгне напред, олицетворява мира. Застаналата между двамата Минерва е хванала дългите й спуснати коси, за да може героят „да сграбчи случая (т.е. щастието) за косите“. Зад малко засрамената богиня на мира долита Кронос като знак за благоприятния миг, а под него, седнала на земното кълбо, една по-възрастна жена подканва „мира“ да се приближи към победителя.
	Изписаната саморъчно от Рубенс картина, която възпроизвежда в голям формат нахвърлената в рисунката композиция, отдавна е изчезнала. До 1945 г. в картинната галерия на Сансуси се пазеше едно повторение от Рубенсовото ателие.
	{img:39_pobeditel_atelie.jpg|#Победителят се възползува от благоприятния случай, за да сключи мир (Рубенсово ателие). Платно, 163 x 212 см. След 1630/1631 г. Потсдам — Сансуси, Картинна галерия (унищожена през войната).}
	За първо изхвърляне на своя художествен замисъл Рубенс предпочитал ескиза с маслени бои. Той често правел такива ескизи и за клиентите си, за да може да им онагледи творческите си намерения. Освен това за нуждите на своето ателие той използувал и нанесената с четка идейна скица, за да даде на обучените си сътрудници основните указания за изпълнението на дадена творба. Това са наистина работи в малък формат, но при все това майсторски постижения с изключителна стойност, които ни покоряват властно, „защото в тъй спонтанното им зараждане долавяме творческия акт в момента на неговия изблик и, като се потапяме в него, сякаш сами му ставаме съпричастни“. Именно в скицата се проявява най-ярко неизчерпаемото богатство на Рубенсовата пластична инвенция, защото тя поражда впечатлението, че той не е търсил мъчително формулировката на композицията, а в процеса на живописването решенията са му хрумвали с чудна лекота. „Понякога Рубенс само бегло загатва своята пластична идея, която набелязва с два-три тона. Също тъй бърза, но не толкова припряна е работата му с боите; тя се състои от леки, прозирни размазвания, от прецизно тонирани, непосредствено нанасяни тупкания и мощни удари на четката“ (Л. В. Пъйвелде).
	{img:40_sviresti_angeli.jpg|#Свирещи ангели. Ескиз с маслени бои, дърво, 64,6 x 82,5 см. Около 1626/1627 г. Потсдам — Сансуси, Държавни дворци и паркове. Картинна галерия.}
	{img:41_svetzi_angeli.jpg|#Светци и ангели се покланят пред светото причастие. Ескиз с масл. бои, дърво, 31,3 x 31,3 см. Около 1625/1626 г. Чикаго, Институт за изобразително изкуство.}
	Между 1626 и 1628 г. Рубенс работил по поръчка на испанската наместница в Нидерландия ерцхерцогиня Изабела над проектите за поредица гоблени на тема „Тържество на Евхаристията“. Тъканите в Брюксел гоблени били предназначени за „Конвенто де лас Дескалсас Реалес“ в Мадрид, където се намират и днес. В масления ескиз в Чикаго, правен за гоблена, с който покривали централния олтар през Страстната седмица, виждаме в горните, обрамчени от вити колони външни полета свирещи ангели. Още по-разработен, леко изменен проект за тези частични изображения ни дава потсдамският ескиз. Ескизът, който първоначално се е състоял от две отделни табла, представлява непосредственият подготвителен етап за изпълнените от ученици картони, по които тъкачите са изработили самите гоблени; с това се обяснява, че в проекта свирещите държат инструментите с левите си ръце. При по-сетнешното сглобяване на двете дървени пана колоните били премахнати, респ. надживописвани.
	{img:42_sviresti_angeli_goblen.jpg|#Свирещи ангели. Гоблен. Тъкан до 1628 г. в Брюксел. Мадрид, Музей Дескалсас Реалес.}
	От лятото на 1629 г. до пролетта на 1630 г. Рубенс пребивавал в Лондон по поръчение на испанския крал Филип IV, за да води преговори за сключване на мир между двете страни. В една рисувана там алегорична картина, която подарил на английския крал Чарлз I, художникът е дал израз на надеждите и очакванията, които свързвал с дипломатическата си мисия: благата на мира не бива да бъдат застрашавани от войната, затова и зад голата богиня Пакс (според някои Церера) стои Минерва с шлем, която се опитва да отблъсне необуздания бог на войната Марс.
	{img:43_minerva_paks.jpg|#Минерва закриля Пакс от Марс — „Война и мир“. Платно, 203,5 x 298 см. 1629/1630 г. Лондон, Национална галерия.}
	В дясната половина на картината се виждат няколко деца, сред тях и идентифицираният като бога на брака Химен с факла в ръка, който увенчава момиченце в знак на това, че бракът може да вирее само в мир. Към рисуваните от натура етюди за тази група се числи и хубавата рисунка на момиченце във Ваймар. Представено вече като цяла фигура, ние разпознаваме в картината миловидното дете с големите очи между Химен и по-голямото момиче.
	{img:44_dusterja_gerbir.jpg|#Дъщерята на Балтазар Гербир. Черна и червена креда, 364 x 248 см. 1629/1630 г. Ваймар, Художествени сбирки, Дворцов музей.}
	Портретувана е една от дъщерите на намиращия се на служба при Чарлз I художник Балтазар Гербир, у когото Рубенс живеел по време на престоя си в Лондон. Също и в образите на другите деца са представени членове на семейството на Гербир, чиято съпруга пък, както се предполага, може да е позирала за фигурата на Пакс.
	Въпреки че рисунките не са играли толкова важна роля, колкото живописните ескизи за избистряне на художествения му замисъл, Рубенс е рисувал много с перо, молив и креда — предимно отделни фигури и групи. Геният на живописеца се изразява също тъй убедително в рисунката, както в ескизите и картините с маслени бои.
	{img:45_oltar_ildefonso.jpg|#Олтар „Св. Илдефонсо“ — Средно табло на триптиха: Видението на св. Илдефонсо. Дърво, 352 x 236 см. 1630–1632 г. Виена, Художествено-исторически музей.}
	През 1630 г. инфантата Изабела поръчала на Рубенс олтарна картина, предназначена за параклиса на братството „Св. Илдефонсо“ в брюкселската църква „Сен Жак сюр Куденбер“. Илдефонсо, светецът-патрон на братството, което било достъпно само за членове на ерцхерцогския двор, бил испански монах от знатен произход, който през 657 г. станал архиепископ на Толедо. В едно от своите съчинения той защитил непорочното зачатие на Богородица и на този култ към божията майка дължи възникването си и самата легенда: Когато Илдефонсо в деня на Възнесение Богородично влязъл в църквата, на един стол в хора седяла Мария, излъчваща свръхземно сияние и заобиколена от ангели-псалмопевци, и тя му подарила в знак на благодарност скъпа литургична одежда. Предаването на одеждата Рубенс е изобразил върху средното табло на олтара. Коленичилият светец смирено приема дрехата и докосва с устни небесния дар. От двете страни на троноподобния стол стоят по две светици, които заедно с коленичилия образуват полукръг. Над сцената летят три ангелчета с венци. Дарителката на олтара заедно със св. Елисавета от Тюрингия е изобразена на дясното крило, а покойният й съпруг ерцхерцог Алберт заедно със св. Алберт от Лиеж — на лявото. От етюда за композицията, намиращ се в Ленинград, личи, че първоначално художникът е обмислял друго решение: дарителската двойка и техните придружители не са представени на отделни крила, а са включени в общото изображение, намират се в същото църковно помещение, както и другите фигури. За разлика от виенската картина в ескиза до дясната колона в дъното се виждат още двама духовници, които уплашени се извръщат назад — алюзия за казаното в легендата, че придружаващите Илдефонсо свещеници при влизането си в църквата били така заслепени от сиянието на Богородица, че избягали. Художникът сигурно е внесъл всички промени в първоначалната композиция — особено намаляването на архитектурния декор, позволяващо да се открои централната група — за да представи още по-нагледно на зрителя чудотворното събитие, озарено от свръхземна светлина. „Изобщо това е едно от най-удивителните изображения в изкуството на новото време, а същевременно и несравнима оброчна картина на благочестиви князе-дарители“ — пише Якоб Буркхарт в своите „Спомени от Рубенс“.
	{img:46_eskiz_oltar.jpg|#Ескиз с маслени бои за олтара „Св. Илдефонсо“. Платно, 53 x 84 см. 1630/1631 г. Ленинград, Държавен Ермитаж.}
	На 6 декември 1630 г. Рубенс, вече на петдесет и три години, встъпил във втори брак с едва шестнадесетгодишната Елена Фурман, дъщеря на виден антверпенски търговец. Още докато била жива първата му жена, художникът поддържал връзки със семейство Фурман и на няколко пъти портретувал друга тяхна дъщеря, не по-малко прелестната Сузана. С Елена в Рубенсовия дом влязъл нов живот и художникът е засвидетелствувал чувствата си на щастие и признателност в многобройни разкошни изображения на тази красива жена. Едно от най-ранните е портретът в цял ръст, намиращ се в Мюнхен, който представя богато облечената жена в интериор. Навярно тя носи сватбената си рокля, още повече че букетчето в косите е намек за венчавката.
	{img:47_rubens_furman.jpg|#Рубенс и Елена Фурман в градината — Разходката​. Дърво, 97 x 131 см. Около 1631 г. Мюнхен, Баварски държавни картинни сбирки, Старата пинакотека.}
	Също от ранните години на щастливия брак датира идиличната сцена с разхождащата се на открито двойка. Изобразена е нацъфтялата градина на Рубенсовата къща в Антверпен със същия павилион, който виждаме и в други картини на майстора. Елена с широкопола сламена шапка на главата и ветрило в ръка крачи редом с мъжа си. Тя се е обърнала назад към вървящото подир тях момче, което е Николаус, синът на Рубенс от първия му брак — симпатичен жест на младата жена, която дава израз на привързаността си към заварения син. Самият художник се вижда само в полуфигура зад Елена. Същата глава откриваме в един по-ранен негов автопортрет (Антверпен, Рубенсхьойс), а и офортът на Вилем Панел от 1630 г. възпроизвежда този образ.
	{img:48_elena_furman_myunhen.jpg|#Портрет на Елена Фурман. Дърво, 160 x 134 см. Около 1630/1631 г. Мюнхен, Баварски държавни картинни сбирки, Старата пинакотека.}
	{img:49_gradina_lyubovta.jpg|#Градината на любовта. Платно, 198 x 283 см. Около 1632 г. Мадрид, Национален музей Прадо.}
	Централно произведение от късния творчески период на Рубенс е „Градината на любовта“, получило още на времето си необикновено висока оценка, за което свидетелствуват между другото и многобройните копия. Несъмнено картината дължи своята поява на женитбата на Рубенс с Елена Фурман, тъй като същинската й тема е въвеждането на младата жена в любовта и брака, както неотдавна доказа това по убедителен начин Анегрет Гланг-Зюберкрюб.
	Съвсем вляво стои млада жена с момински нежни черти. Плахо поглеждайки към сцената пред себе си, тя се спира, а обхваналият я през кръста кавалер я насърчава да продължи напред, като за това му помага с всички сили крилато амурче. Че това е съпружеска двойка, показва летящият отгоре бог на любовта, който държи ярем в ръката си — символ на брака. При приседналата на земята до тях двойка мъжът също увещава жената, която тук като че ли се вслушва с по-голяма готовност в уверенията му. Трите седящи женски фигури в централната група, на всяка от които е придаден по един амур, са охарактеризирани доста различно в поведението си и несъмнено са олицетворения на трите вида любов: седящата спокойно вляво фигура като amor humanus, средната, гледаща екстатично нагоре, като amor celestis и зрялата фигура отдясно, в чийто скут се е сгушил малкият амур — като amor vulgaris. Опитната матрона е хванала за ръка млада ученичка в любовта — сигурно реминисценция от фреската „Алдобрандинска сватба“ — която с плахото си, колебливо държане съответствува на облечената също в синьо жена в левия край на картината; тук „не е изобразена два пъти същата жена, но Рубенс тъй настойчиво подчертава приликата, щото може да се каже, че младата жена съзира царството на любовта като видение пред себе си, в което току-що я въвеждат“. Двойката вдясно под фонтана-статуя на Венера ни показва най-после мъжа и жената в пълно разбирателство: тук вече няма нужда от увещания, просветената спътница пристъпва самоуверено напред. Още отрано е установено, че Рубенс се е представил — макар и по-младолик, отколкото е бил тогава — в образа на мъжа от двойката вляво. Не може да се отрече и приликата на младата му партньорка и на облечената в синьо жена отдясно с втората му съпруга. „Ученичката в любовта е Елена Фурман и същевременно нещо повече от определена жена; предопределеният й съпруг е Рубенс, но не само това; връзката между двамата се възприема като въплъщение на възможните отношения между мъжа и жената изобщо. Венера е едновременно статуя на фонтан и могъща богиня, мястото на действието е патрицианска градина в Антверпен и Венерина горичка; тази многослойна характеристика, която не се поддава на еднозначно тълкуване, определя като лайтмотив цялото повествование. Рубенс се стреми да придаде осезаемо правдоподобие на общото в частното“ (А. Гланг-Зюберкрюб).
	{img:50_venerin_praznik.jpg|#Венерин празник. Платно, 217 x 350 см. Около 1630–1632 г. Виена, Художествено-исторически музей.}
	{img:51_triumfalnata_arka.jpg|#Триумфална арка на кардинал-инфанта Фердинанд. Ескиз с маслени бои, дърво, 150 x 73 см. 1634 г. Ленинград, Държавен Ермитаж.}
	След смъртта на ерцхерцогиня Изабела, испанската наместница в Нидерландия, крал Филип IV определил брат си Фердинанд за свой наследник. По случай тържественото влизане на кардинал-инфанта на 17 април 1635 г. в Антверпен градският съвет разпоредил да се украси градът с декоративни стени и триумфални арки, както било обичайно при подобни поводи. Рубенс бил назначен за художествен ръководител и така била създадена най-грандиозната — и същевременно най-скъпо струващата — градска украса, която някога бил виждал Антверпен (през 1642 г. градският секретар Гаспар Геварциус, приятел на Рубенс, публикувал под заглавието „Ротра introitus Ferdinandi“ подробно описание, илюстрирано с гравюри от Рубенсовия помощник Теодор вай Тюлден). За изпълнението на тази огромна декоративна задача художникът имал възможност да разгърне разточително не само цялата си творческа фантазия, но и познанията си по история, митология и алегория. Рубенс създал моделите за изработените от нетрайно дърво постройки заедно с пищната им пластична украса и картините. Програмата многозначително свързвала необходимата възхвала на новия губернатор с алюзии за западналата търговска дейност на града. От запазените многобройни маслени ескизи тук е репродуцирана „Триумфалната арка на кардинал-инфанта Фердинанд“, която дава известна представа за извършеното от художника. „Богатството се крие, от една страна, в невероятната свобода, с която са преплетени и видоизменени в техните форми всички архитектурни елементи, а от друга — в също тъй невероятната сигурност, с която са използувани скритите закони на хармонията и на безпогрешния вкус. Естествено всичко, както архитектурата, така и алегоричните фигури, е имало точно определен смисъл… За това дело е бил нужен човек като Рубенс, за когото целият репертоар на археологията се превърнал в собствен език…, който никога не се лъгал, когато възлагал на този една, на онзи друга задача в своето творение“ (Х. Г. Еверс). Поместените в архитектурната рамка живописни сцени били изпълнени от ученици и помощници от Рубенсовото ателие, някои от тях завършил сам той, но в работата под негово ръководство участвували и художници, които не се числели към неговото предприятие. От разкошната украса, просъществувала толкова кратко време, са се запазили само няколко картини. „Quos ego!“ гласи наименованието на намиращото се в Дрезден платно, което било вложено в едно странично поле на издигнатата пред църквата „Св. Георги“ приветствена стена. Името си то получило от възклицанието на Нептун във Вергилиевата „Енеида“, защото и в Рубенсовото изображение богът на морето се явява като повелител на бурите, този път, за да осигури безопасно плаване на кардинал-инфанта Фердинанд.
	{img:52_quos_ego.jpg|#Quos ego! — Нептун укротява вълните. Платно, 326 x 384 см. 1634/1635 г. Дрезден, Държавни художествени сбирки. Галерия „Стари майстори“.}
	{img:53_virsavija_fontana.jpg|#Вирсавия при фонтана. Дърво, 175 x 126 см. Около 1635 г. Дрезден, Държавни художествени сбирки. Картинна галерия „Стари майстори“.}
	Една от картините, за които Елена Фурман е позирала на художника — без при това той да е търсил точна портретна прилика, е „Вирсавия“ в Дрезденската галерия. Историята на Вирсавия е разказана в книгата на Самуил в Стария завет. Цар Давид видял от покрива на двореца си „жена, която се миела, и жената била много хубава“. Давид научил, че това е Вирсавия, съпруга на военачалника му Урий, и „пратил хора да я доведат. И когато тя влязла при него, той спал с нея… Жената забременяла и накарала да известят за това Давид“. За да се отърве от съпруга, царят пратил Урий на сигурна смърт, като му поръчал да отнесе сам едно писмо на пълководеца Йоав. После се оженил за Вирсавия и тя му родила син, когото нарекла Соломон.
	Мрачна история, изпълнена с греховни перипетии! Така я е изтълкувал и холандецът Рембранд, разработвал на няколко пъти този сюжет, в изписаната през 1654 г. картина, сега в Лувър. Там Вирсавия е изобразена съвсем гола; от неясния мрак на фона се откроява тялото й, „на което възхвала сякаш е самата картина и което все пак дълбоко в себе си жената поставя под съдбовно съмнение“. Рембранд, проникновеният тълкувател на душевните процеси, прозира в „самотата на съмненията и противоречивите чувства, хвърлящи сянка в душата на тази жена“ (Р. Хаман). Вирсавия на фламандеца Рубенс пък не познава нито съмнения, нито противоречиви чувства — тя съзнава красотата си и се наслаждава на прелъстителната сила на своето тяло. Така жизнеутвърждаващият оптимизъм на художника показва само светлите страни на легендата, щастливо вълнуващия образ на Вирсавия-Елена, в чието лице се отразяват само любов и всеотдайност. Рубенс наистина не е първият, който се е посветил на прославата на жената — нека си спомним само за венецианските майстори от Ренесанса — но никой преди него и само малцина след него са се опитвали или са успявали да изобразят така убедително жената с излъчването на нейната чувствена красота.
	Багрите греят сякаш отвътре: червеното на покривката и завесата, наситеното кафяво на кожата, зеленикавосиньото в дрехата на негърчето паж, чиято мургавина още по-силно откроява богато нюансираната тоналност на голата централна фигура. Показателно е за късния стил на майстора, че все по-властно налагащата се живописна концепция води до по-свободно изграждане на композицията и на фигурите.
	{img:54_prisuda_paris.jpg|#Присъдата на Парис. Дърво, 144,8 x 193,7 см. Около 1632–1635 г. Лондон, Национална галерия.}
	{img:55_zavrustane_pole.jpg|#Завръщане от полето. Дърво, 122 x 195 см. Около 1635 г. Флоренция, Палацо Пити.}
	С дата и април 1827 г. Екерман отбелязва в своите „Разговори с Гьоте“, че заедно с поета е разгледал в дома му един пейзаж от Рубенс. Според неговото, макар и не съвсем точно описание това трябва да е било репродукция на поместеното тук „Завръщане от полето“. На изказаното от Екерман мнение, че Рубенс „сигурно е преписал картината изцяло от природата“, Гьоте отговорил с дълбоко прозрение за творчеството на майстора:
C>
	„В никакъв случай, такава съвършена картина никога не е виждана в природата, а ние дължим тази композиция на поетичния дух на живописеца. Но великият Рубенс имал такава изключителна памет, че носел образа на цялата природа в съзнанието си и тя с всичките си подробности винаги му е стояла на разположение. Оттам идва правдивостта на цялото и единичното, та ни се струва, че всичко е чисто копие от натура.“
C$
	Все пак и в основата на Рубенсовите пейзажи лежат работени от натура детайлни етюди. Така например художникът е заел мотива на изкорененото дърво в лявата част на дрезденската картина „Лов на глигани“ от една грижливо изпълнена рисунка, създадена по непосредствено впечатление от природата. Също и за тук разглежданата картина — която, както е забелязал Г. Глюк, издава силното влияние на „Сенокос“ от Питър Брьогел (в Прага) — той е използувал по-раншна рисунка: натоварената с житни снопи кола е точно възпроизведена вляво на картината, но вече теглена от два коня. Докато тази рисунка с креда е етюд от натура, един друг лист, представящ завръщащи се от полето селяни, трябва да се разглежда като подготвителна детайлна скица, която майсторът е направил за групата фигури в картината си.
	Бароковият художник се стреми да предаде пейзажа като единство, за да го почувствува като единство и зрителят. Затова тук няма деление на самостоятелни, редуващи се една след друга зони, каквито е използувала старата живопис; през равната тревиста местност минава диагонално криволичещ път, чиято посока в дълбочина се подчертава както от движението на конската кола и стадото овце, така и от носещите се облаци. Жизнерадостното настроение на картината идва не на последно място от топлата светлина на вечерния здрач, който се спуска омиротворяващо над природа и хора. Селяните, които Рубенс често е изобразявал по време на работа и на необуздано веселие, също са представени като щастливи, доволни от участта си хора, дълбоко свързани с природата.
	{img:56_dve_koli.jpg|#Две коли, натоварени със сено. Черна креда, 224 x 375 см. Западен Берлин, Държавни музеи. Кабинет за гравюри.}


>
	В лицето на Елена Фурман художникът намерил въплъщение на своя идеал за красотата и през десетте години, които му било отредено да преживее с нея, той неуморно е увековечавал пищното й тяло в многобройни творби. По неин образ той пресъздавал не само богините от античната митология — както „Андромеда“ в Берлин — но и много фигури в своите религиозни изображения. Любовта към това прелестно същество, редом, с което стареещият мъж преживял ново семейно щастие, позволила на художника да постигне в късните си творби такава топлота на чувството и израза, каквато едва ли можем да намерим в по-ранните му работи. Тъкмо портретите на Елена, които всеки музей смята за свое скъпоценно притежание, се числят към най-зрелите постижения на Рубенс и същевременно към най-съкровените му изяви.
	{img:57_andromeda.jpg|#Андромеда, прикована към скалата. Дърво, 189 x 94 см. Около 1638–1640 г. Западен Берлин, Държавни музеи. Картинна галерия.}
	Преди всичко трябва да споменем тук „Кожухчето“, онази прочута картина, която не била предназначена за обществен показ и за която Рубенс постановил в завещанието си да остане собственост на жена му.
	{img:58_kozhuhche.jpg|#Портрет на Елена Фурман — Кожухчето. Дърво, 175 x 96 см. Около 1638–1640 г. Виена, Художествено-исторически музей.}
	{img:59_elena_detza.jpg|#Елена Фурман с децата си. Дърво, 113 x 82 см. 1636 г. Париж, Национален музей Лувър.}
	Семейната сцена в Лувър, възпява с подкупваща нежност майчиното щастие и майчината любов. Изобразена е Елена с двете си по-големи деца Клара Йохана и Франс, докато на третото — родената през 1635 г. Изабела Елена — се виждат само ръцете в десния край на картината. Както показва подготвителната рисунка за портрета на това дете, то трябвало да бъде представено как, придържано с повод, се устремява с протегнати ръчички към майка си. Защо този образ не е изпълнен и защо художникът е оставил картината като цяло незавършена, не знаем. Но и в този си вид тя подкупва с жизнерадостното, ведро настроение, което придава на майката чара на младежка свежест — не е случайно, че един от най-големите художници на жената, Реноар, е стоял в захлас пред тази картина и я е копирал.
	{img:60_posleditzi.jpg|#Последиците от войната. Платно, 206 x 342 см. Около 1637/1638 г. Флоренция, Палацо Пити.}
	В едно писмо художникът се спира подробно на съдържанието и тълкованието на тази картина:
C>
	„Централната фигура е Марс, който е напуснал отворения храм на Янус… и крачи с щит и окървавен меч, заплашвайки народите с голямо бедствие. Той почти не обръща внимание на своята повелителка Венера, която, придружавана от амурчета и божества на любовта, се опитва с ласки и прегръдки да го задържи. В другата половина на картината фурията Алекто, държаща факел в ръка, тегли Марс към себе си. Там се виждат чудовищата, символизиращи болестите и глада, неразделни спътници на войната. На земята лежи с гръб към зрителя жена със строшена лютня, която олицетворява несъвместимата с раздора хармония, както и една майка с дете в ръка, която свидетелствува, че плодородието, възсъздаването и родителската любов стават жертва на войната, която разрушава и унищожава всичко. Вижда се и един архитект, повален по гръб с инструментите си в ръка, за да покаже, че построеното в мир за полза и украса на градовете рухва и загива под напора на оръжието. Мисля, ако си спомням точно, че под нозете на Марс ще видите и една книга, както и чертеж на хартия, намек, че Марс потъпква с краката си науката и всяка друга красота… Помрачената от мъка жена обаче, облечена в черно и с разкъсано було, ограбена от всичките си скъпоценни камъни и накити, е злочестата Европа, която вече толкова години търпи грабеж, безчестие и нищета, които всеки усеща тъй дълбоко…“.
C$
	Още по-страстно, отколкото в това описание, художникът е осъдил в картината си — със средствата на обичайната за барока алегория — войната и нейните опустошителни последици по време, когато фурията на Тридесетгодишната война разтърсвала Европа. При дипломатическата си служба, която дълги години изпълнявал с всеотдайно усърдие, Рубенс полагал усилия за възстановяване на мира и сам казвал, че в тази област най-високата му цел е да работи за мира.
	{img:61_diana_kalisto.jpg|#Диана и Калисто. Платно, 202 x 323 см. Около 1638–1640 г. Мадрид, Национален музей Прадо.}
	Към края на живота си Рубенс получил една поръчка, която още веднъж поставила най-високи изисквания към творческата му инвенция, както и към организаторските му дарби като ръководител на ателие. През 1636 г. крал Филип IV поискал голяма серия картини за ловния дворец Торе де ла Парада край Мадрид, за чиято украса изработил няколко големи табла и Веласкес; Рубенс се запознал с двадесет и две години по-младия придворен художник на испанския крал по време на тамошното си пребиваване през 1628/1629 година. Тъй като Филии IV настоявал за бързо изпълнение на поръчката, майсторът трябвало в най-кратък срок да извърши огромна работа, макар изпълнението на повечето негови проекти да било предоставено на сътрудници и помощници. Още към края на 1636 г. кардинал-инфантът Фердинанд можал да съобщи на своя брат — краля в Мадрид, че Рубенс сам се е заел с няколко от картините — „той и всички останали работят, без да губят нито час време“. През пролетта на 1638 г. били изпратени за Испания 18 картини, някои от които за двореца Буен Ретиро, а следващата година Филип IV поръчал още осемнадесет на Рубенс и Снайдерс. Само част от тези творби оцелели от пожара през 1710 година, но са запазени много от подготвителните маслени ескизи, в които майсторът е определял задължително композицията и колорита.
	{img:62_merkurii_argus.jpg|#Меркурий убива Аргус. Ескиз с масл. бои, дърво, 26,5 x 44,5 см. Около 1636 г. Брюксел, Кралски музеи за изящни изкуства.}
	Към особено одухотворените ескизи за Торе де ла Парада се числи и „Меркурий убива Аргус“. Както при повечето останали картини от тази серия сюжетът е заимствуван от „Метаморфози“ на Овидий. Поетът разказва, че Юнона превърнала своята жрица Йо в крава, след като се разчуло за нейната любовна връзка с Юпитер, и назначила стоокия Аргус за неин пазач. Участта на злощастната Йо трогнала Юпитер и той пратил Меркурий, който приспал Аргус със свирня на флейта, „после бързо нанесъл удар с кривия си меч там, където главата се свързва с шията, и го хвърлил окървавен от скалата“. На картината Меркурий, държащ флейтата в лявата си ръка, вече е вдигнал меча, за да нанесе смъртоносния удар на оборения от сън Аргус. Както се вижда, в изображението надделява повествователният елемент и за зрителя няма никакво съмнение в изхода на кървавия епизод. По-задълбочено и по-драматично интерпретира Рубенс събитието в създадената приблизително по същото време единична картина, която се намира в Дрезден. Тук Меркурий държи още флейтата на устата си и докато наблюдава въздействието на свирнята върху жертвата си, предпазливо изважда меча от ножницата. Тъкмо колебанието на Меркурий да извърши замисленото изпълва малката картина с особено напрежение.
	{img:63_merkurii_argus_drezden.jpg|#Меркурий и Аргус. Дърво, 63 x 87,5 см. Около 1635–1638 г. Дрезден, Държавни художествени сбирки. Картинна галерия „Стари майстори“.}
	{img:64_avtoportret_kreda.jpg|#Автопортрет. Черна и бяла креда, 200 x 160 мм. Около 1635–1640 г. Уиндзорски замък, Кралска библиотека.}
	От Рубенс са известни сравнително малко рисувани или живописни автопортрети. В тази късна рисунка майсторът не се е стремил към художествена завършеност, както сочат многобройните, почти припряно нанесени корекции до незаличените първи щрихи, а по-скоро да скрепи в етюда едно непосредствено впечатление. Тъй като тук художникът не се е изобразил като светски човек, а изследва с критичен поглед лицето си, рисунката ни позволява да надникнем особено дълбоко във физическия и духовния облик на Рубенс към края на живота му. „Виждаме широко, вълнуващо със спокойното си достойнство и зряла мъдрост лице, но във вече застаряващите и леко отпуснати форми съзираме признаци на изтощение, на умора, която в края на жизнения му път може би е налегнала дори този човек с безгранична енергия и физическа издръжливост. Един-единствен път ние като че ли попадаме на Рубенсова творба, която може да се сравни с автопортретите откровения на Рембранд. Но тъкмо защото виждаме какво самообладание и строгост на държането си налага той дори в този миг на честна, почти безпощадна самооценка, тази рисунка… представлява особено вълнуващ човешки документ“ (Дж. С. Хелд).
	Също от последните години на живота му датира и автопортретът с рицарски меч, от който е запазен и един етюд с креда. Пред зрителя царствено се откроява изправената фигура. Тялото е обърнато встрани, но портретуваният извръща леко главата с широкополата шапка, за да срещне погледа на зрителя. В чертите на лицето, нелишени от сянка на меланхолия, са се врязали вече браздите на възрастта. Докато лявата ръка лежи върху дръжката на меча, който заедно с колоната свидетелствува за високото обществено положение на художника, облечената в ръкавица дясна ръка държи по изискан кавалерски маниер другата ръкавица. Така „князът на художниците и благородниците“ е дал тук още веднъж в собствения си портрет убедителен израз на своята представа за високото достойнство на художническото звание.
	{img:65_avtoportret_luvur.jpg|#Автопортрет. Черна креда, 461 x 287 см. Около 1635–1640 г. Париж, Кабинет за рисунки, Лувър}
	{img:66_avtoportret_viena.jpg|#Автопортрет. Платно, 109 x 83 см. Около 1635–1640 г. Виена, Художествено-исторически музей.}
