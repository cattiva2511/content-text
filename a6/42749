	Името на писателя Емил Ажар се свързва с литературна мистификация, която бе разкрита едва през 1980 година, след самоубийството на френския романист от руски произход Ромен Гари*. През 1981 година излиза книгата — завещание на Гари — „Животът и смъртта на Ажар“, така светът разбира истината. Ромен Гари измисля Емил Ажар през 1974 година, с Ажар са подписани книгите „Голям гальовник“ — 1974 и „Животът пред теб“ — 1975, като за последната получава наградата Гонкур. Никой не знае, че става дума за прецедент в литературната практика — романистът Гари е единственият писател, получил два пъти наградата Гонкур (първия път за романа си „Небесни корени“ през 1956).
	[* Ромен Гари (1914–1980) е роден в град Вилнюс — Литва. Прекарва детството си в Русия, по-късно заминава с родителите си в Полша. Пристига във Франция на четиринадесет години и се свързва с авиацията. Участва във Втората световна война и е отличен като Компаньон на свободата, носител е на знака на Почетния легион. През 1945 постъпва на работа в Министерството на външните работи, заема дипломатически постове в София, Берн, Ню Йорк. Ромен Гари е автор на редица романи: „Цветовете на деня“ — 1952, „Обещанието на зората“ — 1960, „Танцът на Генжи Кох“ — 1963, „Птиците ще умрат в Перу“ — 1968, „Главите на Стефани“ — 1974 и други. Тези романи не са превеждани на български език.]
	Приписвайки авторството на много известни писатели, накрая, неуспяло да се справи със загадката, критичното жури определя голямото отличие за френска литература — наградата Гонкур, за 1975 година за книгата на Ажар „Животът пред теб“ (издаден в 800 хиляди екземпляра). От този момент в световната литература се заговаря за феномена Ажар. Никой обаче не знае кой е той. Критиците гадаят, че това е племенникът на Ромен Гари — Пол Павлович. Мнимият Ажар живее със семейството си напълно изолиран от света — в малка ферма в департамента Лот. Следващият роман „Голям гальовник“ приятно изненадва литературните среди. Това е история бурлеска за един питон, който живее в апартамента на самотен ерген.
	През 1976 година излиза романът „Псевдо“, отново подписан от Емил Ажар. В него мистификацията достига върха си — автобиографичният разказ се води от племенника Пол Павлович, а Гари е представен като Чичи Макут. Ажар изпитва удоволствието да поддържа двустранно повествование, свързано с неговия живот и с реалността на неговите романи, подписани с името Ажар. Под маската на Емил Ажар „персонажът — автор“ се възобновява. Защитата на Гари е в полза на унифицираната човешка личност. В романа се долавя ехото от гласа на малкия Момо (главен персонаж от романа „Животът пред теб“) „ТРЯБВА ДА СЕ ОБИЧА“. С мащабното си творчество Ромен Гари възражда изящната словесност, смело въвежда разговорния език, шеговития тон и дискретно внушава чувствата. Ромен Гари е един и от големите свидетели на нашия труден, но безкрайно интересен XX век.
@@	Ноември, 1995 година
@	Евелина Стефанова
