D>
	На Ан
D$


E>
	Това заглавие, публикувано в рамките на програмата за участие в книгоиздаването „Витоша“, се ползва от подкрепата на Министерството на външните работи на Франция и на Френския институт в София.
E$


>	I

	Качи се в таксито ми на булевард „Осман“. Много възрастен господин с големи бели мустаци и брадичка, която обръсна по-късно, когато се сближихме. Бръснарят му беше казал, че го състарявала, а тъй като вече бе на осемдесет и четири и кусур години, не си струваше да притуря отгоре. Но при първата ни среща все още си беше с мустаците и късата брадичка, на която й викат испанска, защото за първи път се появила в Испания.
	Тутакси забелязах, че излъчваше достойнство с правилните си, ярки черти, които не се бяха размили с годините. Най-хубавото бяха очите му, тъмни, та чак черни, а черното дори преливаше и хвърляше сянка около тях. Винаги се държеше изправен, дори когато седеше, а мен особено ме впечатли строгото изражение, с което гледаше навън, докато пътувахме. Имаше решителен и безмилостен вид, сякаш не се страхуваше от нищо и никой. Ще речеш, че вече много пъти е смазвал врага, а ние просто си пътувахме по булевард „Поасониер“.
	Никога не бях возил толкова добре облечен човек на неговата възраст. Забелязал съм, че повечето от възрастните господа последен сезон, дори онези, за които се полагат най-много грижи, винаги носят овехтели дрехи. Човек не си купува нов гардероб за малкото време, което му остава, дето се вика не е икономично. Но господин Соломон, който за мен все още не се казваше така, защото не се познавахме, беше облечен с нови-новенички дрехи от главата до петите, с предизвикателство и увереност. Принцов костюм от Уелс, синя папийонка на бели точки, розов карамфил на бутониерата и сива шапка с твърда периферия. На коленете си държеше кожени ръкавици с кремав цвят и бастун с посребрена ръкохватка, изобразяваща конска глава. Лъхаше на елегантност от последния час и тутакси ставаше ясно, че не беше човек, който щеше да се остави да умре ей така.
	Сащиса ме и ръмжащият му глас, когато ми съобщи адреса на улица „Сантие“, защото нямаше причина. Може пък да беше ядосан и да не му се ходеше на този адрес. Потърсих в речника думата, която най подхожда на историческата ни първа среща и на впечатлението, което произведе, сядайки в колата ми с главата напред, като ми съобщи адреса на ул. „Сантие“, и се спрях на „ръмжа — издавам глух и заплашителен звук под въздействието на ярост и възмущение“. Тогава все още не знаех, че за господин Соломон това беше още по-вярно. По-сетне се поразрових и намерих „гняв — яростно възмущение по отношение на хулител“.
	Когато се качи в автомобила и потеглих, се случи съвпадение. Бях пуснал радиото и като по чудо първото, което чухме заедно, бяха новините от корабокрушението и петролния разлив в Бретан с двайсет и петте хиляди птици, измрели в мазута. Възроптах както обикновено, а господин Соломон също се възмути с красивия си, ръмжащ глас:
	— Срамота — рече той, а в огледалото го видях да въздиша. — Светът от ден на ден става все по-непоносим.
	Тогава научих, че господин Соломон прекарал цял живот в прет-а-портето, най-вече в панталоните. Побъбрихме малко. От няколко години се беше пенсионирал от панталоните и посвещаваше времето си на благотворителност, защото човек колкото повече старее, толкова повече се нуждае от другите. Беше дал част от апартамента си на една асоциация, наречена SOS-Доброволци, на която можеш да се обадиш ден и нощ, ако светът стане прекалено непоносим, та чак смазващ, и те налегне мъката. Набираш номера и получаваш кураж, дето се вика на учен език — морална подкрепа.
	— Бяха финансово затруднени и нямаха помещение. Взех ги под крилце.
	Като спомена крилце, се засмя, но и в този случай като че ръмжеше, сякаш смехът извираше от дълбините му. Говорихме си за застрашените от изчезване надежди, което си беше естествено, защото предвид възрастта му, той беше от най-застрашените. Аз карах много бавно, за да не пристигнем прекалено бързо. И преди знаех за SOS-Приятели, ама не знаех, че имало и други, и че спасителите се организират. Стана ми любопитно, може да се случи на всеки, само дето няма да ми щукне да набера SOS-Приятели или други някои, щото не може да си отвисиш цял живот на телефона. Попитах го кои са тези, дето отговарят на позвъняванията, а той ми обясни, че били младежи доброволци и че обаждащите се също били най-често младежи, защото възрастните били обръгнали. Каза ми също, че имало проблем, защото трябвало да се намерят още доброволци, дето да помагат на другите, а не само да се чувстват по-добре на гърба на страдащите. Наближавахме ул. „Сантие“, а аз не разбирах как така може да се почувстваш облекчен, като получиш нечий апел за помощ. Той добронамерено ми обясни, че в психологията това се случвало често. Така например има психиатри, които са били недолюбвани като млади и всякога са се чувствали грозни и отхвърлени, а после са наваксвали, ставайки психиатри, като са се занимавали с млади наркомани и откачалки, от което са се чувствали важни и много търсени. Те властват, радват се на уважение и са обградени от красиви девойки, които иначе въобще нямаше да познават, а това им дава усещане за сила, като по този начин сами се лекуват и се чувстват по-добре в кожата си.
	— В SOS сме имали много потиснати доброволци, от онези, които наричат „чувствено ощетени“. Когато получават отчаяно обаждане, се чувстват по-малко самотни… Хуманитарната помощ не минава без проблеми.
	Забавих още повече, бях много заинтригуван и точно тогава попитах господин Соломон как е станало тъй, че от прет-а-портето е преминал към хуманитарната помощ.
	— Скъпи приятелю, никой не знае точно къде започва и къде свършва прет-а-портето…
	Стигнахме ул. „Сантие“ и господин Соломон слезе. Остави ми много добър бакшиш и точно тогава се случи онова нещо, само дето не знам какво именно. Докато ми плащаше, ме погледна приятелски. После пак ме погледна, ама някак странно, сякаш й имаше нещо на физиономията ми. Дори като че ли се сепна, внезапно и неволно на лицето му се изписа живо учудване. Отначало не каза нищо, но не преставаше да ме гледа. После затвори очи и прокара ръка пред клепачите си. Сетне пак отвори очи и продължи да ме съзерцава, без да каже нито дума. Тогава отмести погледа си и го видях да се замисля. Погледна ме отново. Виждах, че имаше нещо наум, но се колебаеше. В този момент се усмихна странно, донякъде иронично, но най-вече тъжно, и неочаквано ми предложи да пийнем по чашка.
	Никога не ми се бе случвало подобно нещо с таксито.
	Седнахме в някакъв бар, а той все така ме зяпаше учудено, сякаш не можеше да повярва на очите си. След това ми зададе няколко въпроса. Казах му, че по професия съм автомеханик, по` право майстор, че имам златни ръце за всякакви повреди, водопроводни, електрически, разни джунджурии, че без да съм наясно с теорията, съм се изучил от практиката. Също така притежавам дялово участие в таксито, заедно с двама ортаци, Йоко, който учи за хидромасажист, за да се върне в родината си Кот д’Ивоар, където липсват такива като него, и един камбоджанец, Тонг, който някак си се беше спасил благодарение на тайландската граница. В останалото време учех по свой почин в общинските библиотеки като самоук. Напуснах училище след основното образование и оттогава се самообразовах, най-вече чрез тълковните речници, които са най-пълни, защото онова, което не фигурира в тях, няма къде другаде да го има. Таксито още не го бяхме придобили, бяхме изтеглили заем, та ни трябваше още бон и половина, но си имахме разрешително и се надявахме, че все някак ще го изплатим.
	И тогава се шашнах, както никога досега в живота си, защото този път беше приятно. Господин Соломон седеше пред кафето си и разсеяно барабанеше с пръсти по масата, както правеше обикновено в моменти на размисъл, ама това го разбрах по-късно.
	— Какво пък, може би ще мога да ви помогна — рече той.
	Трябва да знаете, че думата „помагам“ е любимата на цар Соломон, защото най не достига. Казвам „цар Соломон“ без да съм ви обяснил, но и това ще стане по-нататък, човек не може да огрее навсякъде.
	— Може би ще мога да ви помогна. Тъкмо исках да имам едно такси на разположение по всяко време. Притежавам семеен автомобил, но нямам семейство, а самият аз вече не шофирам. Бих искал също да осигуря една кола на разположение на хора в беда, които трудно се придвижват поради физически причини: сърце, крака, очи и прочее…
	Онемях. Навремето е имало легендарни царе, които са сеели щастие по пътя си и добри духове в бутилки или на разни други места, които са слагали край на страданията само с един решителен жест, ама това не се е случвало на ул. „Сантие“. Разбира се, не беше във възможностите на господин Соломон да прекрати страданията с властен жест, защото състоянието му беше пострадало от ръста на цените и срива на френските и чуждестранните котировки, но той правеше каквото му беше по силите и след като бе забогатял в панталоните, продължаваше да дарява щедро и да ощастливява онези, които най-малко го очакваха, за да им докаже, че не са забравени и че има един човек на бул. „Осман“, който бди над тях.
	Чък, с когото още не сме се срещали дотук, защото всяко нещо с времето си, казва, че господин Соломон не го прави толкова от добро сърце, колкото за да поучи Господ, да го засрами и да му покаже правия път. Ама то Чък все се подиграва, защото умът му го задължава.
	— Вие също ще можете да сте от полза на SOS-Доброволци, защото понякога им се налага да правят посещения по домовете, в спешни случаи… Невинаги можеш да помогнеш на човек по телефона…
	През това време продължаваше да ме оглежда щателно, барабанейки с пръсти, с леко тъжна усмивка и малки иронични отблясъци в тъмните очи.
	— Е? Как ви се струва?
	Настръхнах. Когато ви споходи нещо толкова хубаво, невиждано, освен може би в легендарните времена, трябва да се внимава. Де да знаеш какво се крие зад това? Не съм вярващ, но дори и за човек като мен, пак си има граници. Не може да се вярва безгранично, защото всичко си има граници. Виждах, че господин Соломон не беше свръхестествен, макар погледът му да пламтеше, като се има предвид, че на тази възраст обикновено угасва. Трябва да беше най-малко на осемдесет и кусур години. Беше си човек от плът и кръв на преклонна възраст, което обясняваше строгото му и гневно изражение, защото това му се струваше недопустимо. Но аз не разбирах какво ми се бе случило. Някакъв възрастен господин, когото не познавате нито от Ева, нито от Адам (това ми е любимият израз, заради земния рай, сякаш че има някаква връзка), и който ви предлага да ви изплати остатъка от таксито, защото той тъкмо това ми беше предложил посред бял ден на терасата на едно кафене на ул. „Сантие“! Чък ми каза, че подобно нещо не се било виждало от времето на Харун Ал Рашид, който се дегизирал, за да се слее с народа, а после дарявал богато онези, които му се били сторили достойни. Усещах, че съм срещнал много особен човек, а не просто търговец на конфекция, преуспял отвъд всякакви очаквания. Още същата вечер споделих с Чък и Тонг, с които си поделяме бърлогата, а те най-напред ме изслушаха тъй, сякаш съм си ударил кратуната и съм бил споходен от религиозни видения между бул. „Поасониер“ и ул. „Сантие“. Не е лъжа, че у господин Соломон има нещо библейско, не само заради напредналата му възраст, ами като у Мойсей в „Десетте Божи заповеди“ на Сесил Б. де Мил, който прожектираха във филмотечното кино и който според мен най го наподобява. После, когато опознах господин Соломон и започнах да го обичам, както не може да се обича един обикновен човек, когато разказвах на аверите как се раздава за другите като никой друг, на Чък веднага му хрумна да каже нещо умно. Според него господин Соломон искаше да бъде обичан, почитан и обграден от всеобщата благодарност на мястото на един друг, който трябвало да се сети да го направи, но когото господин Соломон заместваше в крачка, като му отправяше упрек, за да привлече вниманието на Йехова върху онова, над което Той трябваше да бди, а не го правеше, за да го засрами. Изобщо Чък твърдеше, че филантропията винаги е била начин да властваш и да получиш прошка за мангизите си, а през 1978 г. това е особено комично. Но Чък намира обяснения на всичко, затова трябва да се пазиш от него като от чума. Най-малкото, когато нищо не разбираш, цари мистерия и можеш да вярваш, че зад нея се крие нещо, което може всеки момент да изникне и всичко да промени, но когато обяснението е налице, не остава нищо, само чаркове. За мен обяснението е най-върлият враг на незнанието.
	Та седях си значи, и сигурно съм гледал доста странно, защото господин Соломон се разсмя и като видя, че не съм вярващ, извади чековата си книжка и ми разписа един чек за бон и половина, без да се замисли. Човек, когото не познавах нито от Ева, нито от Адам само допреди половин час. Тогава коленете ми омекнаха, защото ако един непознат ви разпише чек за бон и половина, това значи, че всичко може да ви се случи и ви наляга тревога. Бях съвсем пребледнял с чека в ръка и господин Соломон ми поръча чаша червено. Изпих го без да се съвзема. Беше необяснимо. Мен нищо не ме стъписва така, както необяснимото, защото събужда всякакви надежди и появата на господин Соломон в таксито ми беше най-необяснимото нещо, което ме бе сполетявало. След като се разделихме, си рекох, че легендарните времена не ще да са били съвсем глупави.
	— Ще можем да ви се издължим за осемнайсет месеца — казах му.
	Стори ми се развеселен. На устните му винаги има нещо като усмивка или по-скоро спомен от усмивка, която е минала оттам много отдавна, но е оставила малка следа завинаги.
	— Мило момче, хич и не желая да ми се издължавате, но за сметка на това ще ми бъде приятно, ако след осемнайсет месеца, а още по-добре след десет или двайсет години, обсъдим въпроса, за да отложим издължаването с още някоя и друга година — рече той и в този момент откровено се разсмя при мисълта, че още ще го има след осемнайсет месеца или пък десет години, предвид възрастта му.
	Шегуваше се. Сигурно всяка сутрин се събуждаше с разтуптяно сърце и се питаше дали още е на този свят.
	Бях хванал здраво чека в ръка и гледах подписа Соломон Рубинщайн. След името стоеше запетая и думата Esq. С точка накрая, тъй че изглеждаше така: Соломон Рубинщайн, Esq. Нямах представа какво означаваше това, но по` подир научих от един даскал по английски в таксито, че Esq. означава Esquire, което се употребява след адреса във Великобритания, за да обозначи хората от сой. Господин Соломон, значи, слагаше Esq. след името си, за да даде да се разбере, че все още е от сой. Беше живял две години в Англия, където бе преуспял с няколко магазина.
	Когато най-сетне повярвах и спрях да се вторачвам в чека, моят неочакван благодетел отново ме наблюдаваше.
	— Принуден съм да ви попитам нещо — каза — и се надявам то да не ви обиди. Лежал ли сте в затвора?
	Туй то. Все едно и също с моята мутра. Негодяй. Сводник. Направо престъпник. Не знам откъде имам тази физиономия и карък, като се има предвид, че баща ми четирийсет години е бил ватман в метрото, а сега е на пенсия. Майка ми е по-скоро сладурана и дори се възползва от това, за зла участ на баща ми. Сигурно съм го наследил от някой от нашите прадеди галите.
	— Никога не съм лежал в затвора, даже не съм се и опитвал. Нямам данни. Знаете ли, аз въобще не приличам на себе си. С този обеснически вид. Правело ми е впечатление, че когато ходех на поправки у самотни хора, често ми се струваха малко напрегнати, особено жените. Аз, да ви кажа, нямаше да имам нищо против, ако бях някой разбойник, дето не му мига окото и си живее в комфорт.
	— Комфорт ли?
	— Да, морален комфорт. Да не ми дреме, де.
	Видях, че беше малко разочарован. По дяволите, рекох си, тоя да не е някой гангстерски бос, наркотрафикант или укривател на скъпоценности, който ме е наел заради мутрата ми? Разбира се, не можех да знам още от началото какво си беше наумил, та дори и сега, когато вече отдавна е в Ница, Бог да го прости, не съм сигурен и не мога да повярвам, че още от самото начало е бил премислил всичко с ирония и злопаметност, която направо не можете да си представите. Макар и да беше цар Соломон, все пак не можеше така всемогъщо да дърпа конците. Може би хрумването го бе осенило, както естествено се случва, когато непрестанно мислиш за нещо и не успяваш нито да го надмогнеш, нито да го забравиш, нито да простиш. Пък и известно е, че понякога любовта си е една голяма свинщина. Господин Соломон беше, дето се вика, тлеещ вулкан. Отвътре си беше вулканичен, гореше и кипеше страстно, тъй че знае ли човек? Това беше първата ни среща, все още не го познавах и се питах защо ли ми се стори малко разочарован, задето не съм лежал в пандиза. Всъщност бях твърде развълнуван, за да си задавам въпроси. Държах чек за милион и половина, както биха се изразили старите хора, и можеше да се каже, че едва ли не съм преживял нещо почти религиозно.
	Той извади от вътрешния си джоб портфейл от естествена кожа и ми подаде визитката си, на която за мое удивление пишеше „Соломон Рубинщайн, Esq., цар на панталона“.
	— Тази визитка е от старите, защото вече не съм в занаята — уточни той. — Адресът обаче си е същият. Минете да се видим.


>	II

	Видяхме се. Апартаментът беше на бул. „Осман“, с изглед към улицата. Сградата не беше първа младост, но все още изглеждаше солидно. Влизаш, без да чукаш и се натъкваш на пет телефонни поста, на които доброволците от асоциацията SOS приемат обажданията. Винаги най-малко един-двама дежуреха, защото най-гадно е в момент на депресия да няма кой да ти се обади или пък да дава заето. Разполагаха с още една стая, кафе и сандвичи. Господин Соломон охолно се разполагаше в останалата част на апартамента. Той не се щадеше и понякога сам заставаше на телефона, най-вече нощем, когато мъката ни е във върхова форма.
	Когато влязох за сефте, всички бяха заети да разговарят на слушалките, освен един от тях, едър и риж, с очила, който току-що беше приключил. Като се запознахме, се оказа, че се казва Льопелтие.
	— Търсите ли някого?
	— Господин Соломон Рубинщайн, Esq.
	— Нов ли сте?
	Понечих да му обясня, че съм таксиджия и че господин Соломон ме е наел, за да ги карам, ама той не ми даде възможност.
	— Доста тежко е, ще се убедите. Всъщност всичко се свежда до изобилие от познание за самите нас. Преди можехме да не се познаваме. Да съхраним илюзиите си. Днес благодарение на медиите, радиото и най-вече на телевизията, светът става много по-прозрачен. Най-голямата революция на модерните времена е тази ослепителна видимост на света. За последните трийсетина години тя ни помогна да научим повече за себе си, отколкото за предходните хилядолетия, което е травматизиращо. Когато най-сетне спрем да си повтаряме, че това не сме ние, че това са нацистите, камбоджанците, или там… знам ли и аз, та тогава най-сетне разбираме, че всъщност всичко опира до нас. Самите нас, навсякъде и във всичко. Оттам и чувството за вина. Току-що разговарях с една млада жена, която имаше намерение да се самозапали в знак на протест. Така и не ми каза срещу какво имаше намерение да протестира. Впрочем, ясно е. Отвращението. Безсилието. Отхвърлянето. Мъката. Възмущението. Станали сме без-ми-лост-но прозрачни за собствения си поглед. Извадили са ни грубо под ярката светлина на прожекторите и това не е много весело. Най-много се опасявам от възможната десенсибилизация, която цели да превъзмогне чувствителността чрез загрубяване или като я убива, за да я преодолее, като Червените бригади. Фашизмът сам по себе си винаги е бил опит за десенсибилизация.
	— Прощавайте, но аз не съм дошъл за това — рекох. — Трябва да се срещна с господин Соломон за таксито.
	— Насам.
	Тогава заобиколих телефоните на пръсти, както се ходи в болницата или покрай покойник, който предполага уважение, и се насочих право към господин Соломон. Всеки ден ми даваше списък с поръчки, подаръци, които разнасях по домовете, тъй като той ежедневно обсипваше с благата си всички хора с проблеми, за които му донасяха, за разлика от един друг, когото не познавам, и който не се себераздава. Не че искам да обидя вярващите, впрочем по телевизията даваха един шофьор, който бил осенен от вярата в шестнайсети район, на ъгъла на ул. „Ивет“ и ул. „Доктор Бланш“.


>	III

	Най-често господин Соломон ме изпращаше при възрастни хора. Никога не отивах с празни ръце, а винаги с кошница плодове и поздравителна картичка от господин Соломон, Esq., закарфичена на целофана. Имаше си един специален, луксозен магазин, който ги доставяше, а плодовете никога не се съобразяваха със сезоните и идваха от четирите краища на света, за да доставят удоволствие на някой самотен възрастен човек в някое кьоше на Париж, който никога не си е и представял, че някой бди над него и му изпраща чудно грозде, портокали, банани и екзотични фурми, като едно време, най-вече в Ориента.
	Първото ми посещение беше при господин Жофроа дьо Сент Ардалузие, на ул. „Дарн“, по професия автор. Сега-засега нищо не беше публикувал, защото работеше над творбата на своя живот и се налагаше още да почака, преди да я завърши. Беше прехвърлил седемдесет и пет години, но държеше книгата му да е пълна, а тъй като беше още жив и може би му предстоеше да види и преживее туй-онуй, съществуваше един труден за разрешаване проблем. Починеше ли внезапно, творбата щеше да е непълна, но ако я привършеше преди това, нямаше да е съвсем изчерпателна, защото щеше да липсва още един отрязък от живота. Господин Соломон го насърчаваше да приключи творбата си предварително, макар и без последната страница. Аз пък си мисля, че господин Дьо Сент Ардалузие го беше страх да я приключи. Всяка седмица наминавах да го видя, той нямаше никакви близки и за него беше ободряващо да види, че някой се интересува от съдбата му, защото беше атеист. Приличаше на Волтер, дето го даваха по телевизията, и носеше таке, което бе закупил на търга на вещи на Анатол Франс, който също е бил атеист. Беше яростен противник на религията и не спираше да говори за нея, санким не съществуваше нищо друго.
	Другата беше госпожа Каен, която наближаваше стотака, а господин Соломон я поддържаше с надежда, защото ако имаше нещо, което го интересуваше, това беше дълголетието. Имаше и много други клетници, така господин Соломон наричаше старите хора, които бяха загубили същността си и вече не чинеха толкова, колкото преди. Господин Соломон ми обясни, че ме е избрал, защото притежавам физика, която излъчва „положителни вибрации“ (така се изразяват в SOS), и те се предават на отпадналите духом. Но по начина, по който ме гледаше, барабанейки умислено с пръсти, с искряща в очите му ирония, започвах да усещам, че вероятно таи друга причина в главата си.
	Влязох при една дама в инвалидна количка и й казах, че се явявам от името на господин Соломон, царят на прет-а-портето, който желаеше да се осведоми как се чувства и дали има нужда от нещо. Тъй като тя не познаваше господин Соломон нито от Ева, нито от Адам, удивлението й бе съпроводено с мистерия, а мистерията винаги отваря вратата на надеждата, която е най-необходима, в случай че не е останало нищо друго. Не биваше обаче да пораждам прекалени очаквания. Обясних й, че господин Соломон беше цар само на прет-а-портето и толкоз, та да не вземе да повярва в проявата на някакви по-висши сили. Господин Соломон много държеше на израза прет-а-порте, в неговото съзнание смисълът му се разпростираше от раждането до смъртта. Понякога по този начин сякаш се подиграваше с всяко възможно упование. По` подир, когато се сближихме, му зададох въпрос в тази връзка, който беше извън сферата на облеклото. Той не ми отговори веднага, а се поразходи напред-назад по тревисто зеления мокет в кабинета му, а сетне се спря пред мен с израз на печална доброта. Изражението на добротата винаги е малко тъжно, защото само тя си знае какво й е.
	— Какво прави новороденото, щом се появи на бял свят? Крещи ли, крещи. Та значи, то крещи, защото започва прет-а-портето… Болката, радостите, страхът, тревогата, да не говорим за мъката… а бе животът и… тъй де, всичко останало. Утехите, надеждите, нещата, които научаваме от книгите и които наричаме философии, в множествено число, и които също са прет-а-порте. Понякога то е много старо и си е все същото, друг път измисляме някое ново, според духа на времето…
	После, както често го прави, постави ръка на рамото ми с наставнически жест и замълча, за да ме окуражи, защото понякога най-лошото, което може да се случи на един въпрос, е да получи отговор.
	Когато разказах за добрите деяния на цар Соломон за забравените възрастни хора, лишени от радости и удоволствия, Чък ми обясни, че това бил неговият начин да отправи горки упреци към Онзи, чиито добри дела блестяха най-вече с отсъствието си. Чък беше толкова настоятелен и толкова държеше на обяснението си, че започвах да се питам дали самият него не го стягаше там чепикът. Дали пък не му липсваше един истински цар Соломон. Твърдеше също, че това е следствие от терзанията на президента на SOS, който търсеше начин Бог да го забележи, което често се наблюдава у старите евреи, с надеждата да получи в замяна няколко годинки повече. Според Чък вярващите евреи поддържат с Бога лични отношения като с равен, често беседват с него и дори се карат на глас, правят сделки, аз ти давам това, а ти ми даваш онова, ето, аз давам всичко за другите, а ти ме даряваш с добро здраве, дълголетие, а по-късно и с нещо още по-добро. Знае ли човек.
	Когато наминавах да нагледам някоя възрастна дама и й връчвах от името на цар Соломон плодове, цветя или радиоапарат, с който ловите целия свят, въпросната жена се трогваше и дори се поуплашваше, сякаш се бе случило нещо свръхестествено. Трябваше да се пазим да не пораждаме твърде силна радост, защото така загубихме господин Иполит Лабил. Господин Соломон му прехвърли права върху една пожизнена рента, но той се спомина от вълнение при новината.


>	IV

	Все още не знаех защо господин Соломон ме бе избрал, нито защо продължаваше понякога да ме наблюдава, подсмихвайки се, сякаш ми гласеше нещо. Изглежда му бях симпатичен, радваше се, когато наминавах без повод да го видя, защото от него можех да науча безкрайно много неща. Трябва да призная, че той най-вече ми вдъхваше увереност с примера си. Ако човек можеше да доживее до такава старост, то аз нямах повод да се кахъря сега-засега. Сядах срещу него и докато го наблюдавах как разглежда колекцията си от пощенски марки, усещах прилив на спокойствие.
	Скоро си дадох сметка, че макар да бе много богат, господин Соломон живееше самотен. Най-често го сварвах седнал зад голямото си бюро на филателист с лупа на окото. Разглеждаше марките с удоволствие, като истински приятели, а също и пощенски картички от миналото, които пристигаха от всички краища на света. Не бяха адресирани лично до него, защото някои от тях бяха изпратени още през миналия век, когато господин Соломон едва-що е бил роден, но в последна сметка се бяха озовали у него. Много пъти съм го карал на битака и у антиквари, от които ги купуваше, а те му отделяха най-личните и написаните с най-много чувство. Аз прочетох няколко от любопитство, но господин Соломон обикновено ги крие, заради твърде личния им характер. Имаше една с младо момиче, облечено като в зората на модерните времена и обградено от четири момченца в моряшки костюми и сламени, теснополи шапки, на която пишеше: „Скъпи, скъпи, мислим за теб ден и нощ, връщай се скоро и преди всичко се обличай добре, не забравяй да сложиш и фланеления пояс. Твоя: Мари“. Най-странното е, че като прочете тази картичка, господин Соломон отиде да си купи фланелен пояс. Нищо не го попитах, направих се, че нищо не съм забелязал, но по гърба ми полазиха студени тръпки от самотата. Да нямаш нищо и никого. Картичката беше от 1914 г. Не знам дали господин Соломон си сложи пояса в памет на тази Мари или на обичания от нея мъж, дали си въобразяваше, че картичката е написана със загриженост за него, или чисто и просто го правеше заради самата нежност. Още не бях разбрал, че господин Соломон не можеше да понася забравата, забравените, хората, които бяха живели и обичали и си бяха отишли, без да оставят следи, които са били някой и са се превърнали в нищо, в пепел, клетниците, както сетне научих, че ги наричаше. Тъкмо срещу това възроптаваше с най-голяма нежност и най-върла ярост, която у библейските герои се нарича гняв. Понякога имах чувството, че на господин Соломон му се искаше да поправи несправедливостта, да вземе нещата в свои ръце и да промени всичко. Естествено, когато сам си на път да не оставиш никакви следи, имаш основания за тревога. Не пожелах да го попитам веднага, но ме беляза завинаги. И не само това, ами, то аз няма как да измисля нещо по-силно от живота, който не се свени да изглежда правдоподобен, пък ако щете вярвайте. Господин Соломон намери у братя Дюпен на ул. „Сен Бартелеми“ картичка с фотография на одалиска, каквито е имало навремето в Алжир, който тогава бил още френски, а на гърба й пишеше: „Не мога да живея без теб, липсваш ми повече от всичко на света, в петък в седем ще бъда под часовника на площад «Бланш», очаквам те с цялото си сърце, твоя Фани“. Господин Соломон тутакси мушна картичката в джоба си и погледна деня и часа на много скъпия си швейцарски часовник. Свъси вежди и се прибра у дома си. На следващия петък в шест и трийсет нареди да го откарам на площад „Бланш“, където се опита да открие часовника, само дето него го нямаше. Изглеждаше подразнен и побърза да се осведоми от кварталните. Открихме една портиерка, която си спомняше часовника и мястото, на което се е намирал. Той излезе угрижен да не закъснее и точно в седем беше там, но аз пак не разбрах дали го правеше в памет на изчезналите любовници, или за да протестира срещу библейския вятър, който отнася всичко, сякаш е прах или някаква дреболия. Според Чък едно е сигурно и тук мисля, че е прав: човекът се бунтуваше, негодуваше. Най-накрая се одързостих. Когато отиде да се поклони и положи букет червени рози пред сградата, чийто адрес бе посочен на картичка със снимка на пожарникар, датирана 1920 г., с името и много целувки в трепетно очакване да се видим идната неделя, тогава го попитах щом се върна в таксито:
	— Ще ме прощавате, господин Соломон, но защо правите това? От тази мацка вече няма и помен, нали така?
	Той кимна в знак на съгласие.
	— Драги ми Жан, нима не ходим на поклонение по домовете на Виктор Юго, Балзак, Луи XIV?
	— Ама това са все важни хора, господин Соломон. Виктор Юго не е кой да е.
	Нормално е да се сещаме за тях и да ходим разчувствани на поклонение пред паметта им. Те са част от историята?
	— Да, всички си спомняме за знаменитостите, а никой не се сеща за нищо и никаквите хора, които също са обичали, надявали са се, страдали са. Тези, които с раждането си смирено са получили общото ни прет-а-порте и пак тъй смирено са го влачили до последната гара. А и самият израз „нищо и никакви хора“ е отвратителен, верен и непоносим. Моята скромна личност отказва да го приеме.
	Тогава се усмихна малко тайнствено и вдигна глава, лицето му бе добило внезапна строгост, а в ръката си стискаше здраво бастуна с конска глава.
	— Не го правя само заради тази мацка, както се изразихте. Правя го заради честта на тая работа.
	Нищо не вдянах. Нито разбирах коя е тая работа, нито каква чест можеше да има тя. Пък и господин Соломон нямаше да успее да съживи тези отдавна изтрити животи и угаснали любови, като се заравяше в оставените от тях пощенски следи. Може би никога не се бе усещал обичан и приемаше лично тези „скъпи мой, любов моя“, написани с поизбеляло мастило, за да почувства малко нежност. Ходи го разбери. По-късно, когато разказах на Чък за тези пощенски картички, които господин Соломон непрестанно получаваше у дома си, сякаш бяха някакви SOS послания от отдавна забравени хора, но които за него си оставаха валидни, Чък се впусна в една теория. Смяташе, че моят работодател има проблем с мимолетното, с времето, което се оттича покрай нас, и с начина, по който то ни употребява мимоходом. Самият той се чувства застрашен от неговата неизбежност и цялата му личност се бунтува.
	— Ръкомаха, това е то. Също като да размахаш юмрук или да правиш знаци, за да дадеш на Йехова да разбере, че е несправедливо всичко да погива, да си отива, и най-вече самият той. Представи си го как крещи, че Законът е несправедлив, изправен на върха на планина, облечен в бяла ленена роба, преди пет хиляди години. Няма да схванеш стареца, докато не разбереш, че той поддържа лични отношения със своя Йехова. Карат се, беседват. При него всичко е много библейско. Християните никога не стигат до разпри в отношенията си с Господ. Докато при евреите се случва. Те Му спретват битови скандали.
	Аз представих Чък на цар Соломон, който го изпрати на тестове при психологически специалисти, благодарение на чиито ласкави препоръки той успя да постъпи доброволец в SOS. Това е една от големите мистерии с Чък, че макар да бъка от идеи, щом някой бедстващ го заговори, проявява чувствителност. Освен това има лек американски акцент, което действа успокояващо, защото Америка е велика сила. За броени седмици той стана най-добрата морална подкрепа в SOS, дори успя да убеди едно момиче да не се самоубива, като й доказа, че след това ще й бъде още по-гадно.
	Господин Соломон притежаваше няколко хиляди пощенски картички. Редеше ги грижливо в албуми, които заемаха цяла една стена. Един от тях винаги стоеше отворен на бюрото му, но никога един и същ, защото всички минаваха по реда си. Една сутрин го заварих да разглежда снимката на един френски окопник от 1914–1918 г., заснет в горда поза, докато е бил още жив, а на гърба пишеше нещо, което трябва да е било вълнуващо по онова време: „Скъпа жено, надявам се всички там да сте добре, защото тук е война. Целуни децата. Липсват ми повече, отколкото бих могъл да го изразя. Твой Анри“. Долу в ъгъла пишеше: „геройски загинал на 14 август 1917 г.“. Него ден бях дошъл заедно с Тонг, който трябваше да ме замести и да откара господин Соломон на зъболекар. Господин Соломон много го харесваше, двамата разговаряха за източната мъдрост, която там много им помага, стига да не ги убият преди това. Той даде на Тонг да се полюбува на албума му, в който имаше картички от много отдалечени от господин Соломон страни, като например Манила или Индия, които му позволяваха да се сближава още по` издалеко.
	— Но защо колекционирате послания, които не са предназначени за вас, от хора, с които нищо не ви свързва? Като този загинал войник, когото не сте познавали?
	Господин Соломон вдигна очи към Тонг и свали от едното лупата си на филателист.
	— Мисля, че не бихте могъл да ме разберете, господин Тонг.
	За пръв път чувах господин Соломон да прави расистка забележка.
	— Няма как да ме разберете. Вие сте загубили цялото си семейство в Камбоджа. Има за кого да си спомняте. А пък аз никога никого не съм губил. Нямам никакви близки, нито един, какъв да е, братовчед, сред шестте милиона, изтребени от германците. Дори родителите ми не са били убити, а са загинали предварително, от естествена смърт, преди да се яви Хитлер. На осемдесет и четири години съм, а нямам кого да оплача. Ужасно болезнено е да загубиш любимо същество, но още по-жестока е самотата, когато никога никого не си загубил. Тъй че, когато разлиствам този албум…
	Той отгърна една страница с красивата си, леко петниста и порижавяла ръка. Старостта ви покрива с ръждиви петна. Извади една семейна снимка: баща, майка и общо шест деца. В единия ъгъл бе напечатано на машина: „Бретонско семейство, 1905 г.“.
	Направо ми увисна ченето. Само при мисълта, че господин Соломон, Esq. е бил осиновен от едно бретонско семейство, което от време на време съзерцаваше с умиление, беше за мен най-тъжното от смешните неща. С красивите си, приятни за наблюдаване ръце той постави обратно в албума бретонското семейство.
	Ръцете на господин Соломон крият една трагедия.
	Когато бил на четири години, родителите му се надявали да стане виртуоз. На масичката в спалнята му все още стои снимката на господин Соломон като дете, на която никой не би могъл да разпознае бъдещия цар на панталона. На снимката е написано с перо (тогава още нямало писалки): „Малкият Соломон Рубинщайн на четиригодишна възраст пред своето пиано“. Фигурираше също и една жена с майчински бюст, която щастливо усмихната се бе привела над детето. Когато господин Соломон ми преведе надписа, който беше на руски, додаде:
	— Родителите ми разчитаха да стана Wunderkind, което ще рече дете чудо. В гетото пианото се радваше на голямо уважение.
	Имаше и друга снимка на господин Соломон на седем години, стъпил с крак на тротинетка. Тя беше от друго гето, този път в Полша. Фотографиите стигаха до дванайсет — петнайсетгодишна възраст, след което се губеха. Може би защото родителите на господин Соломон се бяха обезсърчили, разбирайки, че от него няма какво да се очаква в жанра дете чудо. Въпреки това го бяха карали да носи къси панталони до двайсетгодишна възраст, в желанието си да го превърнат в Wunderkind. Това често разсмиваше господин Соломон.
	— Чувствах чудовищна вина — обясни ми той. — На петнайсет години написах писмо на един японски филателист, защото тогава вече се утешавах с пощенските марки, с молба да разучи от японските градинари какъв е начинът да се спре растежа на растенията. Държах на всяка цена да спра да раста, за да не разочаровам нашите и да остана в допустимите ръстови граници за дете чудо. Прекарвах по единайсет часа дневно пред пианото. Нощем се самоуспокоявах, че сега-засега ми липсва преждевременност в развитието, но тя все още може да се прояви. Навремето в гетото надеждата била в това да откриеш виртуоза в своето дете, за да се измъкнеш оттам. Великият Артур Рубинщайн, който напълно е съответствал на търсените от антисемитите черти, е успял да се измъкне и е бил приеман като виртуоз от най-тежките аристократи, даже е написал книга като доказателство. На гения всичко му е простено.
	Бях започнал да разпознавам подигравателните искрици в тъмните очи на моя приятел. Сякаш нещо болезнено смешно лумваше в него.
	— Станах на шестнайсет, осемнайсет години и не спирах да раста. Учителят ми по пиано ставаше все по-оклюмал. Баща ми, който беше наследствен шивач, първо в Русия, после в Свечани, в Полша, беше толкова мил с мен, че ми идваше да се удавя. Нашите нямаха други деца и не можеха да имат друг виртуоз. Сетне дойде денят. Баща ми влезе в салона, където аз по къси гащи седях пред пианото. В ръката си носеше панталон. Тутакси всичко ми стана ясно. То бе краят на големите надежди. Баща ми бе приел очевидното. Станах, събух гащите си и облякох панталона. Никога повече нямаше да стана дете чудо. Майка ми плачеше. Баща ми се правеше, че е в добро настроение. Целуна ме и ми каза на руски: ну, ничего, е, хайде, няма нищо.
	Родителите ми продадоха пианото. Аз започнах работа при един търговец на платове в Белосток. Когато нашите починаха, дойдох в Париж, за да видя светлините на Запада. Станах добър крояч и започнах да правя конфекция. Въпреки това продължавах да изпитвам леко съжаление. На витрината на първия ми магазин на ул. „Тюн“ бях написал „Соломон Рубинщайн, виртуозът на панталона“, по-късно просто „Другият Рубинщайн“, но тъй или инак родителите ми бяха починали и вече беше без значение.
	Ето така, малко по малко станах цар на панталона, най-напред в квартал „Сантие“, а после почти навсякъде. Притежавах верига магазини известни на всички, а после се прочух чак в Белгия и Великобритания. Не съм се разпростирал до Германия, от почит към мъртвите.
	Виждате ли, мисля, че бях предопределен за прет-а-портето, а мечтата на нашите да ме направят виртуоз беше от същото естество. Мечта от калъп извадена, която си предаваме от поколение на поколение, за да ни стопля сърцата.
	При всички положения господин Соломон беше направил добро състояние, което харчеше за благотворителност, и ако можеше да бъде избран и поставен на истинското си място, цялото човечество щеше да се възползва от неговите благини, а сигурно щеше да заживее и по-добре.


>	V

	Аз все така си карах таксито, извършвах дребни ремонти, а от време на време господин Соломон ме повикваше да го карам някъде или да навестя някой бедстващ, който според SOS не можеше да бъде изваден от това състояние само с приказки по телефона. Понякога наемаше минибус и организираше колективна екскурзия сред природата за жертвите на възрастта, които аз откарвах на освежителна разходка сред зеленината в Нормандия или в гората край Фонтенбло. Оказвахме и домакинска помощ по домовете за онези, чиито деца или близки са били принудени да ги изоставят, за да заминат на почивка. Имах ли свободно време отивах тук-там в общинските библиотеки, според квартала, в който се намирах, заръчвах си цели купчини книги със знаменити имена: Дюма, Балзак, Библията, абе най-доброто, и ги четях с часове, за да не разсъждавам за друго. Не обичам да влизам в книжарниците, никога не знам какво да питам. За да си купиш книга, трябва да знаеш коя искаш, да си наясно какво търсиш, а на мен ми е неудобно да си изляза, без да съм консумирал. Като почнат да ви питат: „С какво мога да ви помогна?“, как да им отговориш? Често обаче посещавах голямата книжарница на ул. „Менил“, която винаги е гъчкана и ви оставят на спокойствие. Там има цял щанд речници, в които проверявам думи. Едната от продавачките, едра блондинка, никога не ме заговаря и се прави, че не ме забелязва, за да не ме сконфузи. Поне двайсет пъти съм ходил в тази книжарница и нито веднъж не ми е обърнала внимание. Не ме е поглеждала дори. Сигурно е някоя готина. Другите я наричат Алин, аз също впрочем, когато се сетя за нея. Една вечер изчаках затварянето на книжарницата и когато излезе, й махнах с ръка. Тя ми отвърна мило, без да спре. Това се повтаряше в продължение на пет дни, докато на петия ден взе, че се спря.
	— Тук някъде ли живеете?
	— А-а ми, не.
	Тя ме гледаше с приятелска усмивка, бях й забавен.
	— Вие май наистина сте пристрастен към речниците.
	— Търся нещо.
	Не ме попита какво. То ако знаех какво търся, все едно щях да съм го намерил.
	— Получихме новия „Ибрис“ в двайсет и четири тома. Може би ще го откриете вътре.
	Махна ми за чао, аз й отвърнах. Тя пак ми се усмихна.
	— Не, не вярвам да го намеря там.
	После започнах да ходя все по-често в книжарницата и всеки път си махвахме за „здрасти“.
	Скоро забелязах, че господин Соломон ме гледаше тъй, сякаш искаше да ме попита нещо, но му беше неудобно. И ето че веднъж ме повика при себе си и го заварих зад бюрото му на филателист. Беше в разкошния си халат и барабанеше с пръсти. Много често, когато размишляваше, барабанеше с красивата си ръка.
	— Ето какво, скъпи приятелю. Най-напред искам да ви поздравя, добротата и добрата воля стават все по-редки, а с вас изглежда не сбърках в избора си. Вие сте роден за доброволец, обичате да помагате на хората да живеят, доколкото това е възможно. Проявих нюх, защото на пръв поглед, трябва да признаем, физиономията и походката ви напомнят за лошо момче. Човек трябва да ви усети отвътре…
	Тук замълча и пак започна да барабани с пръсти.
	— Нашите приятели в съседната стая са получили множество обаждания от една дама, която твърди, че сме се познавали някога. Името й наистина ми навява някакъв спомен. Кора… тоест не, да… Кора Ламенер, точно така. Била е певица… преди много години, преди войната, през… да речем през трийсетте години. Изпаднала е в забвение и изглежда няма приятели, което натежава с възрастта. Не знам защо се обръща лично към мен, тъй че идете я вижте и се осведомете. Не бива да оставяме подобни повиквания без отговор, неразумно е.
	Господин Соломон свъси вежди и потъна в сурово размишление.
	— Да, Кора Ламенер. Сега се сещам. Беше доста известна или поне на прага на славата… Един мой приятел… всъщност тя е дълга и широка… Беше от певиците реалистки, както ги наричаха в онези години.
	Тук бях изненадан. Лицето на господин Соломон се разведри и той запя:
P>
	Моят мъж!
	Единствената ми радост, едничкото ми щастие
	на тази земя!
	Моят мъж!
	Дадох му всичко, любовта си и сърцето си.
	На моя мъж!
P$
	Знаеше цялата песен наизуст.
	— Тази е от двайсетте. На Мистенгет. Не съм я забравил. Текстът е на Албер Вилмец и Жак Шарл. Музиката на Морис Ивен.
	Изглеждаше много доволен от чудесната си памет, която по принцип първа напуска възрастните хора. Даде ми адреса.
	— Занесете й пълна кошница със сушени плодове от Ница — нареди той и това го развесели, леко се закиска, а аз се питах защо. Обикновено господин Соломон изпращаше прекрасни плодове в естествен вид и бях малко изненадан, че пращаше на тази дама сушени, от Ница, които малко бият на консерва и нямат същата свежест.


>	VI

	Тя живееше на ул. „Асас“ и когато позвъних на втория етаж вляво, както пишеше долу, се озовах пред дребничка дама с весел поглед, доста запазена за възрастта си, въпреки бръчките по лицето и най-вече кожата на шията, която не беше първо качество. Но когато я видеше човек, не му хрумваше да я нарече бабе. Беше в розова пижама и с обувки на висок ток. Имаше черен кичур на челото, който попипваше, докато ме гледаше, сякаш си играеше. Отвътре се чуваше някаква плоча на господин Шарл Трене. Веднага го разпознах, „Мадмоазел Клео“, тя е от песните, които все още въртят по радиата.
	— Какво ще обичате?
	— Търся госпожа Кора Ламенер.
	Тя се засмя, като продължаваше да си играе с кичура.
	— Аз съм. Името, разбира се, не ви говори нищо, твърде млад сте.
	Бях изненадан. Виждах, че не бяхме връстници, но какво от това.
	— Не сте бил още роден — рече тя, а аз продължавах да не зацепвам.
	Подадох й кошницата със сушените плодове от Ница.
	— Натоварен съм да ви предам ето това.
	— От чие име?
	— Няколко пъти сте се обаждали в SOS-Доброволци. Много мило, че сте се сетили за нас, та ето, и ние помислихме за вас.
	Погледна ме така, като че ли се подигравах с нея.
	— Никога не съм се обаждала в SOS! Никога! Ама че ги говорите! Защо ми е да звъня в SOS?
	Не беше доволна.
	— Изглеждам ли ви като човек, който се нуждае от помощ? Изобщо, какво значи всичко това?
	После изведнъж й просветна:
	— Ах, да, сетих се! Не съм се обаждала в SOS, а потърсих господин Соломон Рубинщайн и…
	— Той е на същия телефон — рекох. — Понякога сам го вдига, когато му се прииска.
	— Беше по личен въпрос. Само исках да разбера дали още е жив. Една вечер се сетих за него и пожелах да проверя дали още го има. Звъннах, за да се осведомя.
	Вече нищо не разбирах. Господин Соломон ми беше казал, че не я познава. Паметта му даже изневери и се потупваше по челото, за да си припомни името й.
	— Той ли ми изпраща тази красива кошница?
	Господин Соломон ме бе помолил да не казвам името му. Когато раздаваше благините си, не търсеше да получава благодарности. Той обичаше да доставя удоволствие, да вкара лъч светлина в делника на хора, чийто живот не е розов. Карта за почивка за човек, който не е виждал морето, по някое радио за този или онзи, веднъж дори занесох телевизор на един възрастен господин, който вече беше без крака и на когото бяха казали много тъжни неща. Тези прояви на щедрост много интригуваха Чък. Според него цар Соломон беше нещо като заместник, временно изпълняващ длъжността. „Заместник: човек, който временно изпълнява чужди професионални и други функции.“ Това е от Ларус. Та според Чък цар Соломон временно изпълнява чужда роля, поради отсъствието на титуляря. Така той Му отмъщава замествайки Го, като по този начин Му напомня, че никакъв Го няма. Опитах се да сложа край на този разговор с Чък, защото човек никога не го знае какви ще ги наговори, а понякога приказките му направо ви подлудяват. Той смята, че цар Соломон работи като временно изпълняващ длъжността, за да поучи Господ и да го засрами. Според господин Соломон Бог трябва да се грижи за нещата, за които не го е грижа, и тъй като сам разполагаше със средства, бе заел поста по заместване. Може би Господ, като видеше как другият възрастен господин раздава благините си на негово място, щеше да се засегне, да спре да нехае и щеше да покаже, че е способен на много повече от царя на прет-а-портето Соломон Рубинщайн, Esq. Ето как Чък обясняваше щедростта и великодушието на господин Соломон. „Щедрост: предразположение към раздаване на блага.“ Стана ми много смешно като си представих господин Соломон как дава мигач на Господ и се опитва да го засрами. След това Чък нарече цар Соломон несъстоящ се Харен Ал Рашид. Който се произнася също Харун Ал Рашид, герой от Приказките от хиляда и една нощ, почитан заради щедростта си.
	— Абе, дъртият иска да го обичат.
	Това намери да ми каже Чък за цар Соломон. Що се отнася до мен, аз виждах просто един много възрастен човек, който се грижеше за другите, защото не оставаше кой знае какво от него самия и от живота му. Та тъй значи, стоях пред тази мъничка жена, която питаше дали господин Соломон Рубинщайн лично й бе изпратил кошницата със сушените плодове от Ница, и не знаех как да изляза от положението, като се има предвид, че той желаеше да остане инкогнито по заместване.
	— Попитах ви дали лично господин Соломон ми я…
	— Не, не съвсем, ние от асоциацията обичаме да правим приятелски жестове.
	Тя ме разбра.
	— А, ясно, правите си промоция.
	Тя пък трябваше да знае, че не ни е необходимо да си правим реклама, защото сме доброволци. Не бяхме известни колкото SOS-Приятелство, но все пак получавахме стотици обаждания и господин Соломон го бяха признали, че е с идеална цел. Дори си беше поставил в рамка една диплома с благодарности от парижкото кметство, а имаше и най-добри свидетелства от провинцията.
	Обясних й всичко това надве-натри и забелязах, че ме гледаше много внимателно, но май не ме слушаше. Странна работа. Сякаш ме обследваше на части, раменете, носът, брадичката, тъй де, цялата мутра, после внезапно притвори очи, сложи ръка на сърцето си и известно време остана така. Сетне въздъхна дълбоко и пак стана нормална. Не разбирах с какво го бях предизвикал.
	— Влезте, заповядайте.
	— Не, благодаря, но нямам право да оставя колата долу, не съм вдигнал черното знаме.
	— Какво черно знаме, за бога?
	— Аз съм таксиджия.
	Ето че пак се вторачи в лицето ми. Сякаш се колебаеше между носа, очите и устата ми, а после се натъжи, като че ми липсваше нещо.
	— Ама и вие си имате едни занаяти! Таксиджия, доброволец в SOS и какво още?
	— Ами бачкал съм като домашен майстор и монтьор, но после работата ми се разрасна. Господин Соломон се обърна към мен, защото му трябваше някой да разнася по домовете.
	Тя бе поставила кошницата със сушените плодове на масата, до една испанска циганка, която танцуваше и показваше дантеленото си бельо.
	— Значи това не е от господин Соломон? Сигурен ли сте?
	— На картичката винаги си пише от кого е.
	Госпожица Кора бързо откри картичката, която беше закарфичена отзад, на целофана. На нея пишеше само SOS с печатни букви. Господин Соломон сам я беше поставил. SOS.
	Госпожица Кора хвърли картичката на масата. Изглеждаше отвратена.
	— Дърта камила! Като благодарност задето му спасих еврейския живот по време на окупацията. Не му изнася да си спомни.
	Аз недоумявах как господин Соломон може да се сърди на някой, че е спасил еврейския му живот и защо му трябваше да се ожесточава толкова срещу това лице, до степен да му изпрати сушени плодове от Ница, без да си напише името. Трябва да имаше стари дрязги между тях, иначе господин Соломон нямаше да ме изпрати от свое име инкогнито и нямаше да ми се прави, че едвам се сеща коя е тази дама. Щях да си ходя, но тя ме помоли да остана малко, колкото да изпия чаша ябълково вино, което не обичам, но тя отиде да потърси гарафата в кухнята, откъдето се върна с поднос и две чаши. Седнахме и се разговорихме. Не знаех дали ме беше накарала да седна, за да й правя малко компания, защото се чувстваше самотна. Не вярвам, защото едва ли беше загазила чак дотам, като се има предвид, че апартаментът наистина си го биваше и на нея сигурно не й липсваха средства. Имаш ли пари все ще се намира с кого да си говориш. Седеше на един бял пуф, нещо като нисък и широк мек стол и най-напред, с чашата ябълково в ръка, се взираше внимателно в мен, както допреди малко, като играеше с кичура си със странна усмивчица, без да се притеснява, защото на нейната възраст човек може да си го позволи. Тогава се сетих, че вероятно й напомнях някой и внезапно си спомних, че когато срещнах за първи път господин Соломон и отидохме на кафе, той също изглеждаше удивен, сякаш се беше шашнал от муцуната ми по негови си причини. Аз си пиех ябълковото вино, докато госпожица Кора ме оглеждаше усмихвайки се, отдадена на някоя своя си мисъл. Впрочем хич не обичам ябълковото, но от благоприличие се налагаше. Минаха три минути и тъкмо когато си казвах „какво става тука бе“, тя ме попита дали познавам господин Соломон отдавна и дали ми е говорил за нея. Като й казах, че не е, ми се стори много огорчена, сякаш беше съвсем незначителна. Обясни ми, че е била певица реалистка, както са им викали тогава, когато са пеели различно от сега. Реалистичното пеене е жанр, в който се иска много страдание, защото жанрът е народен. Най-модерен е бил в началото на века, когато още е нямало социално осигуряване и когато мнозина са мрели от сиромашия и болки в гърдите, а любовта е значела много повече от днес, защото още не е имало нито коли, нито телевизия, нито отпуски и за дете от народа любовта е била единственото благо.
	— През двайсетте и трийсетте пееха също Фреел и Дамиа, и най-вече Пиаф, разбира се, която беше дошла направо от улицата и имаше сърце от времето на слугинчетата и сводниците. Аз се вписвах в тази традиция. Всъщност, чуй това…
	Мина на „ти“. После стана и отиде да сложи една плоча „Въздишки на Барбес“, а гласът й си го биваше. На нея й беше приятно да се слуша. Така откарахме към половин час. Във „Въздишки на Барбес“ един сводник я убиваше със сатър, защото беше срещнала син от заможно семейство, който искаше да я измъкне от тротоара. Във „Вълчицата“ пък тя го убиваше, за да спаси дъщеря си от същия този тротоар. Всички бяха курви по неволя или напъдени млади майки, които се хвърлят в Сена заедно с новороденото, за да избегнат позора. Не съм и подозирал, че е имало такива времена. Най ме трогна „Архидукът“, в който една мацка се оттегля в бардак, измъчвана от несподелена любов и „Един последен“, в който двама влюбени танцуват за последно, преди да ги убие някакъв едър мафиот. Имах желание да се надигна и да спра плочата, то не бяха мъки, не бе чудо, на човек и през ум не му минават такива. Песните бъкаха от болници, каторги, гилотини и сражения в Африка. А докато слушахме, госпожица Кора ме гледаше преливаща от щастие, усещах, че това бяха най-хубавите й мигове и беше доволна, че все още имаше своя публика. Попитах я дали още пее, а тя ми обясни, че жанрът бил вече демоде, тези страдания били остарели и трябвало да се изнамерят нови, но на младите им липсва вдъхновение, а днес младите имат тежката дума, най-вече в естрадата. Тъй или иначе, вече била твърде стара.
	— Зависи какво разбирате под стар или стара, госпожице Кора. Господин Соломон наближава осемдесет и пет години и, повярвайте ми, не се е предал.
	Не го казах от учтивост, тя също имаше запазен вид. Когато се движеше, човек не можеше да й даде повече от шейсет и пет лазарника, още изглеждаше като жена и беше запазила женското си самочувствие. Когато една жена е била много задиряна в младите си години, това й оставя отпечатък, дава й самочувствие. Докато крачеше с ръка на кръста, си личеше, че все още не беше отвикнала. Възприемаше тялото си както преди, държеше се духом, както се казва. Госпожица Кора пазеше ясен спомен за себе си.
	Докато подреждаше плочите, аз се заозъртах, но наоколо имаше прекалено много неща, всякакви дреболии и безсмислени предмети, които не служат за нищо, освен да се трупат и аз не успях нищо да разгледам, освен фотографиите на знаменитости по стените. Веднага разпознах Джоузефин Бейкър, Мистенгет, Морис Шевалие, Ремю и Жюл Бери. Като видя, че се заглеждам, тя ми показа останалите: Дранем, Жорж Милтон, Алибер, Макс Диърли, Морисе и още един. Казах й, че ходя често във филмотеката, където миналото е добре съхранено и възстановено, което е от полза за знаменитостите.
	Целият апартамент беше бял, освен на местата, на които бе розов, беше по-скоро приветлив, въпреки всички тези покойници по стените. Вече минаваше час откакто бях дошъл и нямахме какво повече да си кажем. Госпожица Кора отнесе подноса в кухнята, а аз надзърнах в съседната стая, където имаше едно покрито с розова коприна легло и нещо като голям черно-бял палячо, полегнал на една страна, сякаш за да остави място за някой до себе си. Странното беше, че тя нямаше кученце. По улиците често се срещат възрастни дами със съвсем дребнички кучета, защото колкото по-малък е човек, толкова повече се нуждае от нечие присъствие. Имаше тук-там разни кукли и една голяма коала на фотьойла, като в Австралия, където се хранят с евкалиптови листа и са много разпространени.
	— Това е Гастон.
	Госпожица Кора се беше върнала и на мен ми стана малко неудобно, че бях надникнал в стаята й, но тя изглеждаше много доволна.
	— Това е Гастон, старият ми палячо. Подариха ми го през 1941 г. след галаконцерт в Тулон. Доста време мина оттогава и понякога се налага да му сменям тапицерията.
	Тя отново ме гледаше странно като преди малко и си играеше с кичура.
	— Знаеш ли, приличаш ми на един човек — рече тя, после сподави смеха си и седна на пуфа.
	— Седни.
	— Вече трябва да тръгвам.
	Тя не ме слушаше.
	— Ти не приличаш на днешните хора… Всъщност, как се казваш?
	— Жан.
	— Ти не приличаш на днешните хора, Жано. Имаш мутра от онова време. Мъка ми е да те гледам с джинси и поло. Французите вече не приличат на самите себе си. Вече не се обличат по народному. Ти си от улицата, истинската, тази от предградията. Като те погледне човек, си казва, виж ти, ето един, който е оцелял.
	— Оцелял от какво?
	Тя повдигна рамене.
	— Знам ли и аз. Днес вече няма истински пичове. Даже престъпниците са с физиономии на бизнесмени.
	Тя въздъхна. Стоях прав, гласях се да си тръгвам, а тя сякаш не ме виждаше. Госпожица Кора се беше замечтала, усуквайки кичура си. Беше понесена от някоя от своите реалистични песни, пълни с бандити и тротоари. Аз обаче разбрах какво искаше да каже за мутрата ми. Нали съм киноман. Бях гледал „Златния шлем“, „Децата на рая“ и „Пепе льо Моко“. Чудно как е възможно до такава степен да не приличам на себе си.
	— Госпожице Кора…
	Не й се искаше да си тръгвам. На шкафчето имаше кутия с шоколадови бонбони и тя отиде да я вземе, за да ме почерпи. Взех си един, тя обаче настояваше да си взема още един и още един…
	— Никога не ям бонбони. Човек с моята професия трябва да пази линия. Сега има ретро вълна, може би ще направя турне из провинцията. В момента преговарям. Младите се интересуват от историята на шансона. Вземи си още един.
	Тя се отнесе и също си взе един.
	— Не се лишавайте, госпожице Кора. Човек трябва да се радва на живота.
	— Трябва да пазя линия. Не толкова заради публиката, колкото заради самата мен. Стига ми това, че съм оскърбена жена.
	— Оскърбена от кого?
	— От годините — отвърна ми тя, на което и двамата се засмяхме, а тя ме изпроводи до вратата.
	— Ела пак да се видим.
	Аз отидох. Виждах, че си няма никой, което често се случва, ако сте били някой, а вече не сте. С нея винаги се налагаше да пия ябълково вино, а тя ми разказваше за своите успехи, и че ако не била войната и окупацията, щяла да стане национална знаменитост, като Пиаф. Пускаше ми да слушам нейните плочи, което е добър начин за разговор, когато нямаш какво друго да кажеш, веднага създава усещане за общност. Спомням си една песен на господин Робер Молерон, музика на Жуел и Маргьорит Моно (никога не бива да забравяме имената на хората, които ни даряват таланта си). Докато плочата се въртеше, госпожица Кора си тананикаше с удоволствие:
P>
	Той беше с нежен вид,
	с лудешки и мечтателни очи,
	със странни пламъчета в тях
	като на всички северняци.
	Косите му блестят от злато,
	усмивката му е като на ангел…
P$
	Докато пееше, госпожица Кора ми се усмихваше, сякаш аз бях въпросният мъж, но то винаги се прави така с публиката.
P>
	Той беше с нежен вид,
	с лудешки и мечтателни очи…
P$
	Тя все така ми се усмихваше, аз естествено знаех, че не беше лично, ама все пак малко се притеснявах.
	Веднъж ме попита:
	— Ами цар Соломон? Сигурен ли си, че не те изпраща той? Доколкото разбирам, той обича да прави подаръци.
	— Не, госпожице Кора, сам дойдох.
	Тя отпи малко ябълково.
	— Той скоро ще навърши осемдесет и пет години.
	— Да, не са малко.
	— Добре ще е да побърза.
	Не разбрах защо господин Соломон трябваше да бърза, и то на тая възраст. Напротив, имаше интерес да не се юрка. Аз много го обичах и ми се искаше да живее колкото се може по-дълго.


>	VII

	Известно време (две-три седмици) не бях навестявал госпожица Кора. Понякога си мислех за нея, сигурно е тежко за една жена да бъде ограбена от живота, още повече за човек, който е получил признанието на публиката. Една вечер тя позвъни в SOS, за да ме наеме като такси, но аз не бях на смяна. Явил се Тонг, който после ми разказа, че не била никак доволна, нито един път не го заговорила, освен, за да го попита какво работя аз в живота, истина ли е, че съм механик и какво общо имам със SOS, където е необходима психологическа компетентност и интелект, които аз не притежавам. Това ме разсмя и си спомних, че господин Соломон ме беше питал дали съм лежал в затвора. Абе даваха ми присъда за физиономия. Тонг й обяснил, че съм от хората, които не са наясно със себе си, и че имам проблеми със средата. Това си е истина, а също, че се интересувам от другите видове, особено от застрашените, и тъкмо затова се бях сприятелил с господин Соломон. Тонг се опитал да поговори с госпожица Кора за източната религия, за която животът е свещен, и то не само при едноименните крави в Индия, но дори у най-дребните мушици. Госпожица Кора обаче не проявила интерес, мислела си за друго и той зарязал разговора, за да не й досажда. После си говорихме в копторчето и Чък, който учеше на масата до прозореца, ни попита за какво става въпрос. Обясних му криво-ляво.
	— Става въпрос за една жена към шейсет и пет лазарника, която на времето си е била знаменитост. Готина е, защото още пази старите си навици.
	— Какви навици?
	— Да е млада и красива. Да я харесват. Има хора, които всичко ги напуска, но не и това.
	— Нищо по-тъжно от жена, която се вкопчва в младостта си.
	— Този път не си прав. Госпожица Кора не се вкопчва, не шикалкави, а се държи съвсем достойно. Разбира се, лицето й е малко поразено, времето я е настъпило, както подобава, сигурно тъкмо поради това господин Соломон й изпрати сушени плодове от Ница. Доколкото разбирам, тя му е спасила еврейския живот по време на окупацията.
	— Тоя пък! — възкликна Чък, когото господин Соломон особено обичаше като явление. — В асоциацията ми казаха, че раздава най-малко по един бон месечно за благотворителност, и то само за старци, за клетници, както той се изразява. Мисли само за себе си.
	— Ако имаш предвид, че знае от опит какво е да си престарял и самотен…
	— При него това е проява на желание за власт. У всички благодетели има стремеж към властта. Толкова дълго е бил цар на панталона, че вече се възприема чисто и просто като цар. Цар Соломон. Като библейския му съименник.
	Когато Чък си отиде, отворих речника. Оттам научих, че цар Соломон е наследник на Давид, който е строил крепости, въоръжил е войската си с колесници и е сключил съюзи, но накрая и той е умрял и се е превърнал на нищо и никаква пепел. Малкият Ларус уточняваше, че мъдростта му е останала легендарна в целия Изток и в Стария завет. Бил е прочут и с великолепието си, по което си приличаха с господин Соломон, който също като него щедро раздаваше благините си. Понякога си припомнях историята, когато разнасях подаръци на хора, които вече не се надяваха на нищо. Някои от тях така бяха привикнали със забравата, че когато поставех на входа им анонимните дарове, си мислеха, че са паднали от небето и че Някой там, горе, си е спомнил за тях. Не съм съгласен, че това е стремеж към власт или мания за величие, но Чък може би е прав, когато твърди, че у господин Соломон това е учтив начин да упрекне небесата, за да събуди угризенията им.
	Веднъж пазарувахме с госпожица Кора, която ме беше цанила още от предния ден. Помагах й да качим торбите. После пак ми бе сервирано ябълково вино и тъкмо когато се гласях да си тръгна, тя ми каза:
	— Седни, искам да ти кажа нещо.
	Седнах на един стол, а тя на белия пуф. Зачаках. Тя пиеше ябълковото си вино на малки глътки, като размишляваше угрижено и някак мрачно, сякаш щеше да ми предложи нещо.
	— Слушай, Жано. Аз те наблюдавах внимателно. Затова те накарах да дойдеш няколко пъти, за да се уверя. Ти притежаваш необходимата външност. Веднага го забелязах. Притежаваш така нареченото животинско привличане. Довери ми се, знам за какво говоря. Това ми е занаятът, видяла съм две и двеста. В наше време подобни външности изчезнаха от сцената. Всичко се превърна в шоубизнес, не е както преди. От младия Габен насам не се е появил никой. Белмондо имаше заложби, но олекна. Лино си го бива, но вече не е първа младост. Аз ще се погрижа за теб. Ще те направя звезда, екранът ще пращи от теб. Вече го няма животинското привличане. Сега всички са като котенца. Категория муха. Довери ми се. Отдавна обмислям да се заема с някой, за да му дам шанс. Само че младежите, които срещах, бяха нефелни. Не останаха истински пичове. Ти си от тая порода. Усетих го, щом те видях. Аз мога да ти помогна.
	Сконфузих се. Притеснително беше да гледаш възрастен човек, изпаднал дотам, че да иска да ви помогне. Тя вече не можеше да мечтае за себе си и започваше да мечтае от мое име. Знаменитостта, опашките пред киносалоните, снимките навсякъде. Щеше й се това да я споходи, но вече беше твърде късно.
	— Ти си породист, Жано. Имаш истинска народна външност. А тя се среща рядко, вече е на изчезване, не знам защо. Нали виждаш, има ли някъде физически труд, не можеш да откриеш кьорав французин. Има алжирци, негри, какви ли не, само не и французи. По сцените е пълно с шушумиги. Те нямат дъх, пот, кураж, квартал, улица. Дай ми година-две и всички продуценти ще бъдат в краката ти.
	Аз стоях с възможно най-тъпата усмивка на уста и дори стисках колене като някоя девойка. Знаех, че тя просто си беше помечтала на мой гръб, че в никакъв случай не биваше да я обезсърчавам, защото най-доброто, което може да направиш като доброволец, е да помогнеш някому да мечтае.
	— Нали знаеш, че Пиаф създаде Азнавур, Монтан, тя откри и… оня, другия, вече не се сещам името, но помогна на много младежи. Няма нищо по-хубаво от това да помогнеш на някой младеж.
	— Вижте, госпожице Кора, аз съм навит, ама…
	— Какво ама?
	Тя се разсмя.
	— Шегата настрана, ама ти случайно да не би да си си помислил, че…? Все пак не си въобразяваш, че на моята възраст мога да имам такива задни мисли? Имала съм доста мъже, никога не ме е хващала липсата. Отдавна приключих с тези глупости. Ще ти искам двайсет процента от заработеното и толкоз. Не десет като другите, а двайсет, защото ще имам и някои разходи.
	Бях съгласен да й помогна. Винаги съм бил готов на всичко, за да намаля хорските страдания. Открай време милея за защитата на природата и на застрашените видове, това си го нося в себе си. Не знам откъде съм го прихванал. Чък твърди, че ако това беше възможно, съм щял да стана първия християнин. Аз пък си мисля, че е от егоизъм. Грижа се за другите, за да не мисля за себе си, от което най ме е страх. Щом се сетя за себе си, и ме налягат едни терзания…
	— Аз съм много навит, госпожице Кора. Страшно обичам киното.
	— Тогава ми се довери. Все още познавам доста хора от света на сцената. Сам разбираш, че не бива да бъдеш прекалено припрян, няма да стане от днес за утре. Наминавай да ме видиш от време на време, но аз трябва да знам къде да те намеря във всеки един момент, ако се отвори някаква възможност. Ще печелиш милиони и ликът ти ще е навсякъде. Повярвай ми, имам нюх за тези неща.
	Беше доволна.
	— Щом те зърнах бях наясно. Ти притежаваш лице на любовник.
	— Има такъв филм с Жан Габен, „Лице на любовник“.
	— С Габен се запознахме преди войната, когато се снимаше в „Пепе льо Моко“. Бяхме приятелки с Мирей Бален. Нея също я забравиха, умря в неизвестност. Ти попадна на верния човек. Даже не можеш да си го представиш. Късметлия си.
	За да звуча по-реалистично, рекох предпазливо:
	— Ще видим.
	И за да покажа, че вярвам, дори добавих:
	— Двайсет процента не са ли малко множко?
	— Ще имам разходи. За начало трябва да ти направим хубави фотографии. И не при кой да е.
	Тя отиде да вземе дамската си чанта. Когато се движеше на токчета, все още изглеждаше доста женствена. Краката й не бяха загубили гъвкавостта си, както у повечето нейни връстници. Крачеше с ръка на кръста. Единствено лицето я издаваше. Извади няколко банкноти от чантата си и ми ги подаде, без дори да ги преброи. На мен ми се сви стомахът и едва запазих добре известната си усмивка на лицето. Тя беше отчаяна и готова на всичко, само и само да има още в какво да вярва.
	— Дръж. Познавам един добър фотограф. Мисля, че все още е жив. Той е най-добрият. Снимал е кого ли не: Ремю, Габен, Хари Бор.
	Гласът й потреперваше. Имах чувството, че проси от мен милостиня, като ми дава пари. Взех банкнотите.
	— Няма да те пращам на уроци по правоговор. В никакъв случай. Имаш добър глас. Неподправен, парижански, който идва от улицата и там трябва да си остане. Правоговорът е като скопяването. Сега си отивай. И не се притеснявай…
	И тогава каза нещо смайващо.
	— Аз няма да те зарежа.
	Тръгнах си. Влязох в едно бистро и гаврътнах две малки, за да се освестя. Ако чувствата ми можеха да се материализират, кръвта ми щеше да потече по тезгяха. Тя беше като куче в кучкарник, което ви гледа през решетките. Понякога в погледите им се чете същото. Умилостивяване. Сантиментализъм му викат.


>	VIII

	В продължение на десет дни не бях виждал госпожица Кора. Тя три пъти ме бе търсила в SOS, ама аз предпочитах да мине известно време, за да не свиква. Не биваше прекалено да насърчавам мечтите й, а само малко, защото иначе после човек задължително си троши главата. Често мислех за нея, щеше ми се да й намеря някое обществено място, на което да пее, да се качи отново на сцената, дето се вика. Веднъж бях нает от предния ден от господин Салвер, големият продуцент, който много ме харесваше. По време на пътуването винаги си говорехме за киномания. Току-що бях гледал в кино Мак-Махон „Патешката супа“, откъдето е този епизод на царствено презрение, когато един снаряд влита през прозореца и преминава през стаята, а Граучо с пура в ръка се покатерва на един стол и дръпва пердето, за да попречи на следващия снаряд да влезе. Това се вика непобедимо презрение, повече от това, здраве му кажи. Нужно е непобедима и свещена дързост, за да се отнесеш така със снарядите и смъртната опасност, а Граучо го притежаваше повече от всички. Ако има нещо, което смъртта ненавижда най-много, то ще е да я недооценяват, да я приемат с царствено презрение, точно както го правеше Граучо Маркс. Впрочем той умря. Та когато качих господин Салвер в таксито на ул. „Роаси“, имахме време да си побъбрим и аз използвах възможността да го попитам дали познава една звезда на шансона отпреди войната на име Кора Ламенер.
	— Кора Ламенер? Името ми говори нещо.
	— Певица реалистка е.
	— Да не би да е починала?
	— Не, но вече не пее. Мисля, че е спряла, защото песните й са пълни с прекалено много страдания. Това вече не е на мода.
	— Кора Ламенер. Кора… Ами да! Пееше през трийсетте, по времето на Рина Кети. „Ви-на-ги-ще-ча-кам-да-се-вър-неш“… Жива ли е още?
	— Не е чак толкова стара, господин Салвер. Най-много да е на шейсет и пет.
	Той се засмя.
	— При всички положения по-млада от мен… Защо ме попитахте? Да не би да я познавате?
	— Ще ми се да й помогна да пропее отново, господин Салвер. Пред публика. Може би вие бихте могъл да й намерите някое местенце.
	— О, драги, естрадата днес принадлежи на младите. Както всичко останало впрочем.
	— Аз пък си мислех, че ретрото е на мода.
	— Мина, та замина.
	— Скъпо ли струва наемът на зала?
	— Все някак ще трябва да я напълните, а публиката едва ли ще дойде да гледа една никому неизвестна вече дама.
	— Една малка зала в провинцията, само веднъж, не вярвам да струва милиони. Аз имам спестявания. Имам и един приятел, който разполага със средства. Цар Соломон, може и да го познавате?
	— Цар Соломон ли?
	— Да. Преди е бил цар на панталона. На прет-а-портето. Много щедър човек. Обича да раздава благините си, както се казва.
	— Как казахте, че се казва? Не ми е известен този израз.
	— Господин Соломон е много щедър човек. Може би бихме могли да наемем една зала и да съберем публика. Отвратително е, господин Салвер, да забравяме хора, които са съществували, като Рита Хейуърт, Хейди Ламар или Дита Парло.
	Господин Салвер изглеждаше впечатлен.
	— Доста милостив киноман сте, струва ми се!
	— Може би все пак ще успеем да й помогнем да пее поне още веднъж, аз ще платя наема.
	Виждах лицето на господин Салвер в огледалото за обратно виждане. Беше се опулил.
	— Вие, драги, сте най-странния таксиджия, който някога съм срещал.
	Аз се разсмях.
	— Правя го нарочно, господин Салвер. Така печеля клиенти.
	— Шегата настрана! Удивен съм. Дори само за това, че помните имената на Хейди Ламар и… оная другата…
	— Дита Парло.
	— Да. Оставете клетата женица на мира. Така ще се издъни, че никога повече няма да се съвземе. По-добре я оставете насаме със спомените. Впрочем тя си беше певица втора категория.
	Замълчах си, за да не го дразня, но думите му не ми се понравиха. Той едва си спомни името на госпожица Кора, следователно не можеше да знае дали е певица първа, втора или трета категория. Когато напълно си забравил някоя, по-добре си трай. Освен това госпожица Кора беше съхранила напълно гласа си. Странен, леко дрезгав, готин глас. Не ми беше ясно като какъв си позволяваше да я съди.
	Бях много обезсърчен, като разбрах, че нямаше как да възкресим госпожица Кора, че нямаше начин да я бъде отново. Вероятно господин Салвер бе голям продуцент, но не беше истински киноман, след като дори не си спомняше името на Дита Парло. Бях бесен и не му обелих нито дума повече. Оставих го на аерогарата, а после закарах колата в гаража, на грижите на Тонг. После отидох в общинската библиотека в Иври и помолих да ми дадат един дебел речник. Прекарах четири часа в четене на думи, пълни със съдържание. Голям фен съм на речниците. Това е единственото място в света, където всичко е обяснено и цари душевен покой. Там няма шест-пет. Търсиш „Бог“ и го намираш, подкрепен с примери, за да се разсеят съмненията: „вечно същество, господ и съзидател, господар на вселената (поради това се изписва с главна буква), превъзхождащо човека същество, натоварено с благосклонното покровителство на живите твари“. Буквално това пише, стига да го потърсите на буква „Д“* между „диетология“ и „дифа“ — северноафриканското название на посрещането на лични гости, съпроводено с угощение. Друга една дума, която много ми харесва и често й се любувам в джобното издание на „Бюде“, дето си го държа в таксито, е „безсмъртен — който не е подвластен на смъртта“. Тази дума винаги ми доставя удоволствие, хубаво е да знаеш, че я има в речника. Това бих желал да издействам на госпожица Кора и господин Соломон, а на него възнамерявам да подаря за осемдесет и петия му рожден ден един речник.
	[* Dieu (фр.) — Бог. — Б.пр.]


>	IX

	Всяка вечер в седем чаках Алин на ул. „Менил“. Всеки път тя ми се усмихваше мимоходом, ей така, приятелски. Сетне изведнъж престана да ми се усмихва и ме подминаваше с вперен право пред нея поглед, сякаш не ме виждаше. Това беше добър знак, вече ми отдаваше значение. Не исках да я свалям, оставях нещата да узреят. Винаги е добре да имаш за какво да си помечтаеш. Понякога наистина така се възнасяш, че после си разгембваш мутрата. Често ми е правело впечатление, че има нещо в действителността, което не е наред. После една вечер тя излезе и се насочи право към мен, сякаш знаеше, че ще съм там, сякаш си беше мислила за това.
	— Здравейте, получихме един нов речник, който може би ще ви заинтересува. Изцяло актуализиран е.
	Усмихна се.
	— Е, разбира се, ако сам не знаете какво точно търсите…
	— То си е нормално, де. Когато знаеш какво търсиш, все едно че вече си го намерил…
	— Следвате ли?
	— Аз? Не. Всъщност да, нали всички цял живот се учим… Аз съм самоук. — Разхилих се, за да разпусна малко. — Имам един приятел, Чък, който казва, че съм самоук в терзанията.
	Тя ме изгледа внимателно. От главата до петите. Един от онези погледи, които направо ви разсъбличат. Само дето не ми поиска урина за проба.
	— Интересно.
	После си тръгна. Аз останах да се гърча. Интересно. По дяволите.
	Спах зле и на следващата сутрин отидох да забера господин Соломон, за да го откарам при зъболекаря, както се бяхме уговорили. Беше се решил да си сложи изкуствени покрития на зъбите, за да изглежда като нов. Обясни ми, че вече правели коронки, които можели да издържат двайсет и кусур години, благодарение на напредъка в областта на коронките. Ще рече, че господин Соломон щеше да изкара до сто и десет години, преди да му се наложи да ги сменя. Не съм виждал друг като него, който така категорично да отказва да умре. Новите коронки щяха да му струват два бона и половина. Питах се за какво му трябваха там, накъдето се беше запътил. Правеше си всичко по мярка и от най-доброто качество, сякаш още си струваше. Като го гледах как се гласеше пред огледалото, имах чувството, че го прави като мъж, който все още иска да се хареса на някоя жена. Най-накрая забождаше една голяма перлена игла на вратовръзката, за да си придаде стойност.
	Докато се приготвяше, отворих дума за госпожица Кора.
	— Ах, да. Бях забравил… Как се погаждате двамата?
	— Каза ми, че приличам на излязъл от шансоните и че й напомням някой. Пуска ми плочи, бъкащи от простонародни страдания. Те са от преди нея, но тя обича да ги пее. Апашите, ул. „Лап“, един последен танц и на изпроводяк един куршум в сърцето. На мен това време по-скоро ми допада, защото трябва да не са имали много грижи, та да си измислят подобни истории.
	Господин Соломон изглеждаше развеселен. Дори се изкиска доволно, сякаш казаното му бе доставило удоволствие. После, за моя изненада, се разсмя от все сърце, както никога не го бях чувал да прави, а накрая каза:
	— Клетата Кора. Все същата си е. Така и предполагах. Не съм грешал.
	Тогава разбрах, че той познаваше госпожица Кора много по-отблизо, отколкото признаваше. Сетих се, че тя му беше спасила еврейския живот по времето на германците и ми се искаше да разбера защо той й се сърдеше, сякаш беше сторила нещо нередно.
	— Мисля, че трябва да продължавате да я навестявате, драги ми Жан.
	Попитах го дали госпожица Кора наистина е била известна.
	— Да, била е доста известна, струва ми се. Няма нищо по-тъжно от знаменитостта и обожанието на тълпите от момента, в който ги загубите. Занасяйте й по някой букет от време на време, ще й доставите удоволствие… Вземете…
	Извади от портфейла си няколко банкноти стотачки и ми ги подаде с два пръста.
	— Сигурно не й е лесно. Годинките се изнизват, а когато си нямаш никой… Навремето направи добра кариера със странния си, леко дрезгав глас, малко като прегракнала…
	Той се умълча, сякаш за да чуе по-добре в спомените си гласа на госпожица Кора. Леко дрезгав, като прегракнал…
	— Оня ден намерих една от старите й плочи на битака. Открих я случайно. Тя си имаше собствен стил. Знаете ли, не е лесно човек да забрави себе си. Да, занесете й цветя, за да улесните спомените й. Тя можеше да направи доста добра кариера, но се оказа с глупаво сърце.
	— То, сърцето, май не може да бъде другояче, господин Соломон. Ако сърцето ви не е глупаво, значи просто нямате сърце.
	Той ми се стори изненадан. Поогледа ме внимателно, което ме накара да мисля, че досега не ме беше забелязал истински.
	— Твърде точно, добре го казахте, Жано. Но едно е да имаш глупаво сърце, друго е то да бъде съвсем тъпо. Когато е тъпо, сърцето може да причини много нещастия, не само на себе си, но най-вече на… другите. Може да прекърши един, че дори два живота. Всъщност аз я познавам едва-едва.
	— Тя май ви е спасила живота, господин Соломон.
	— Какво?
	— Да, изглежда, че тя ви е спасила живота като евреин по времето на германците.
	Никога не трябваше да го казвам, никога. Като си го спомня, още се смразявам. Стори ми се, че господин Соломон щеше да получи удар. Изведнъж изтръпна, главата му конвулсивно затрепери, при това този човек никога не трепереше, тъкмо напротив. Лицето му посивя, а после се вкамени, до такава степен, че за миг ми се стори застинало завинаги, сякаш го бях превърнал в исторически паметник. Веждите му се бяха свъсили, челюстите се бяха стиснали, излъчваше такъв безмилостен гняв, че очаквах да го видя как хвърля мълнии от небето в изблик на блажена ярост.
	— Господин Соломон, недейте така! — извиках. — Плашите ме!
	Той се поотпусна, сетне още малко, а накрая се разсмя тихомълком, който смях също не ми се нравеше, защото беше горчив.
	— Тъй де, тя си говори небивалици — рече той. — Въпреки това, занесете й цветя.
	Надигна се от фотьойла си, като си помагаше с две ръце, но без особено усилие, и направи крачка-две, за да се отпусне. Стоеше прав насред широкия си кабинет, облечен в сив костюм на принцови уелски карета. После грабна безупречната си шапка, ръкавиците и бастуна със сребърна конска глава. Господин Соломон си падаше по конния спорт. За миг се замисли, загледан в краката си.
	— Всъщност случват се и такива неща — отбеляза той, без да уточнява какви именно, защото ако трябваше да изброи всички неща, които се случват, нямаше да им видим края.
	Въздъхна и се извърна към прозореца, който гледа към бул. „Осман“ и към някакво училище по танци от другата страна, на втория етаж, над фризьора. Виждаха се двойки, които танцуваха от петдесет години, откакто господин Соломон се бе настанил тук, в зората на големите си успехи с панталоните. Той сподели, че е смаян при мисълта за всичко, което се бе случило по света и навсякъде за тези години, като изключим неделите, защото са неработни дни. Не чувахме музиката, но виждахме двойките как танцуват. Този странен танц е бил създаден от един италианец от Генуа, когото господин Соломон познавал, когато бил още жив, преди да се самоубие през 1942 г. по антифашистки причини, докато съседите го мислели за обикновено жиголо. Господин Соломон притежаваше снимката му, поставена в рамка от чисто сребро върху бюрото му на филателист, защото в негово лице могъл да намери приятел, ако не били историческите събития, по време на които е прекарал четири години, затворен в една изба, а оня се обесил. Никой не прилича по-малко на антифашист от този господин Силвио Болдини. Беше съвършено зализан, с път по средата и щеше да прилича на Рудолф Валентино, ако не беше толкова грозен. Тъкмо той бе уредил избата на „Шанз-Елизе“ за господин Соломон, преди да се обеси, което беше създало помежду им връзки на приятелство и вечна признателност. Господин Соломон разказваше, че облеклото му биело на очи с розовите си ризи, а той бил по-скоро дребен за човек, който се прехранвал като жиголо, по което нямало спор. Едва по-късно открили, че всъщност бил антифашист, благодарение на нелегалната преса, която намерили по времето на Виши. Училището по танци обаче просъществувало под грижите на други хора. Вероятно ще се изненадате, че споменавам паметта му, когато има толкова други нещастия по света, които очакват своя ред, но не бива да забравяме, че човешкият живот започва и свършва къде да е, затова не бива много да се разчита на него.
	— Трябва да я навестите, трябва — за пореден път повтори разсеяно господин Соломон, като държеше в ръката си своята елегантна шапка, а в другата ръкавиците и конския си бастун, готов за излизане, като все така следваше с поглед двойките, които се въртяха от петдесет години в училището по танци.
	Постави шапката си с рязък и решителен жест, леко накривена за повече шик, и двамата поехме към зъболекаря, където щеше да си сложи коронки, с които да изкара до края на живота си. В таксито, докато се поклащаше на задната седалка, хванал ръкавиците с ръце, облегнати на красивата конска глава, господин Соломон отбеляза:
	— Знаете ли какво откривате, Жан, когато зачакате старостта да изникне на хоризонта, както скоро ще се случи с мен?
	— Рано ви е да мислите за старостта, господин Соломон.
	— Трябва вече да мисля за нея, за да свикна с тази перспектива. Скоро ще навърша, живот и здраве, осемдесет и пет години. През юли. Трябва вече да свиквам, че старостта се задава. Тя изглежда е свързана с дупки в паметта, сънливост, липса на интерес към жените, но също и със спокойствие и душевен мир, които са хубавата страна.
	Двамата се разсмяхме. Аз съм на мнение, че най-хубавото, което е останало на евреите от изтребленията, е хуморът. Като киноман съм убеден, че киното щеше много да загуби, ако не бяха принудили евреите да се смеят.
	— Знаеш ли какво откриваш с възрастта, Жано?
	За първи път господин Соломон ме заговаряше на „ти“, от което истински се развълнувах. Досега не го бях виждал да говори на „ти“ с никого и ми беше приятно, че така приятелски се привеждаше над мен.
	— Откриваш младостта си. Ако ти призная, че аз, тук присъстващият Соломон Рубинщайн, бих желал да седна в някоя градинка, или дори на някое площадче, с приведени над мен лилии и обграден от мимози (но това не е задължително) и нежно да държа нечия ръка, тогава хората ще изпопукат от смях.
	И двамата се умълчахме, само дето аз и бездруго не бях казал нито дума.
	— Затова ти препоръчвам да наминаваш покрай клетата Кора Ламенер от време на време — добави господин Соломон, след като бе спазил едноминутното мълчание. Няма нищо по-тъжно от клетниците, Жано. По време на Френската революция, за която сигурно си чувал да говорят, клетниците са хора, които са загубили предишното си положение. Загубили са младостта си, красотата си, любовите, мечтите, а понякога дори зъбите си. Представи си една млада, обожавана, будеща възторг и обградена със страст жена, която изведнъж помръква, защото са й отнели всичко, и тя се превръща в друг човек, макар да си остава все същата. Всички глави са се обръщали по пътя й, а сега нито един поглед не я проследява. Налага й се да показва младежките си снимки като доказателство. Зад гърба й се изричат ужасни думи: казват, че „била“ красива, май „била“ известна, говорят, че не „била“ коя да е. Тъй че от време на време й носи цветя, та да си спомня коя е била. Почит трябва.
	— Искате да кажете милост.
	— Ни най-малко. Тъкмо почит. Онова, което навремето наричаха човешко уважение. В милостта има нещо омаловажаващо, някаква снизходителност. Не знам кой знае какво за тази госпожица Кора, освен че си падаше по лоши момчета и с пърхащите си любови беше съсипала един мой приятел. Но всички сме дружно виновни, когато откажем помощ на застрашен човек, често без дори да знаем за кого става дума. Тъй че при положение че познаваме въпросната дама, сме длъжни да направим възможното, за да й помогнем да живее.


>	X

	На следния ден купих голям букет цветя и отидох в дома й. Позвъних, госпожица Кора попита кой е, а когато й казах, че съм аз, отвори вратата с удивление. Все още беше неглиже и притвори пеньоара си от благоприличие.
	— Морис!
	— Аз съм, Жано — рекох през смях, защото тя ме беше взела за друг.
	Целуна ме по двете бузи, а аз й връчих букета. Бях купил полски цветя, защото са по-естествени. Отвътре се донасяха реклами, тя ме покани да вляза и отиде да изключи радиото. Беше във форма и както винаги се движеше приятно, с ръка на ханша, макар че на нейната възраст звучеше малко като курва. Трябва навремето да е била много уверена в женствеността си, защото това си й беше останало. Беше странно, щом се обърнеше, се превръщаше във възрастна жена. Усмихваше се ощастливена от цветята, вдъхна ги със затворени очи, а когато скриваше лицето си сред тях, човек не можеше да допусне, че е отпреди войната. Времето е голям мръсник, одира ви кожата, докато още сте живи, като на тюленчетата. Сещам се за изтребваните китове и знам защо: защото те са най-едрите жертви. Тогава тя ме погледна с много развеселен поглед, а аз бях благодарен на господин Соломон, задето се беше сетил за нея.
	— Колко мило, Жано! Та това е лудост, не трябваше!
	— За вас е, госпожице Кора, тъй че не е никаква лудост.
	Тя отново ме целуна по двете страни и ми намокри бузите, но аз предпочетох да не се изтривам.
	— Ела, влез.
	Отиде да постави цветята във ваза, после ме накара да седна на добре познатия ви бял пуф, до червената риба в аквариума.
	— Каква полза от една червена риба, госпожице Кора, след като дори не можете да я погалите.
	Тя се засмя.
	— Човек винаги има нужда от някой по-малък от него*, Жано.
	[* Перифразиран цитат от Лафонтен. — Б.пр.]
	На стената имаше стар афиш. Violettes impériales с Ракел Мелер.
	— Познаваш ли я? С Ракел бяхме приятелки. Тя също помагаше на младите. Ще пийнеш ли чашка ябълково вино?
	— Не, не, благодаря.
	Госпожица Кора грижливо подреждаше цветята. Не знам защо, но така ми заприлича на майка, която приглажда косите на децата си. Трябвало е да си роди, жалко, че нямаше, можеше да има дори внуци, вместо червената рибка.
	— Междувременно се погрижих за теб, знаеш ли? Позвъних на някои приятели. Те проявиха интерес.
	Сигурно си беше помислила, че затова съм дошъл да я видя с букет цветя. На етажерката имаше хубава снимка на госпожица Кора.
	— Сега косата ви е цвят акажу.
	— От къната е, къносана съм. Тази снимка е от преди четирийсет и пет години.
	— Вие сте си почти същата.
	— По-добре да не си припомням. Не че ме е страх от старостта, каквото е писано ще го бъде, съжалявам само, че вече не мога да пея. Да пея за публиката. Глупаво е, защото важен е гласът, а не другото, а гласът ми си е съвсем същият. Но какво да се прави.
	— Можеше да е и по-зле. Вижте Арлети, тя вече е на осемдесет и пет.
	— Да, но тя има много повече спомени от мен, кариерата й беше дълга. Филмите й още минават по телевизията. Има минало, от което да се захранва. Моята кариера свърши рано.
	— Защо?
	— Ох, ами войната, окупацията, всички тези неща. Не ми достигнаха двайсет години. На петдесет години Пиаф беше национална знаменитост, а когато почина, й устроиха всенародно погребение. Бях там. Беше пълно с публика. Аз приключих на двайсет и девет. Лош късмет. Но сега може би ще запиша една плоча, в преговори съм. Неколцина заедно ще се опитаме да съживим онази епоха, периода трийсет и пета — трийсет и осма, точно преди войната. Нещо ретро. На моята възраст е трудно да поемеш отново по пътя. Не можеш без рекламата, телевизията, фотографиите, а на снимките нищо не можеш да скриеш. Най-големи са шансовете ми в радиото.
	Казах „уф“, за да омаловажа казаното, но нямаше място за спор, личеше си й, по лицето й се виждаше, че камионите на живота бяха преминали през нея. Изразът „камионите на живота“ съм заел от добре известната плоча на Люк Бодин, която без колебание е най-достоверното нещо, което съм чувал относно камионджиите. Аз също съм бачкал в едно транспортно предприятие и там често раздаваха тази плоча на онези, които пътуваха нощем.
	Госпожица Кора седна на дивана, прибра нозете под себе си и започна да чертае бъдещето ми.
	— Преди всичко не бива да бъдеш нетърпелив, Жано. Ще трябва известно време. Малко късмет, разбира се, но късметът е като жените, трябва да копнееш за него. На мен ми идва много добре, изпитвам нужда да се заема с нещо.
	За малко да изтърся една глупост. Щях да я попитам дали никога не е имала деца. Това е първото нещо, което ви хрумва, когато видите възрастна жена, която живее самотна с червената си рибка. Замълчах си и я изслушах внимателно, докато ме превръщаше в екранна и сценична звезда. Нямам представа дали наистина го вярваше или го говореше само и само, за да наминавам и в бъдеще. Искаше да ме овъзмезди, задето сама по себе си не представляваше интерес за мен. Стомахът ме сви да я гледам как се чувства виновна, че няма какво да предложи. Вината, че е стара чанта, която вече не интересува никого и търси опрощение. От яд можех да убия някого, като Червените бригади, ама някой истински мерзавец, а не някоя жертва на атентат. Седях и мигах на парцали с добре познатата ми усмивка на непукист. Чък я нарича мой защитен камуфлаж, като войниците с маскировъчни дрехи, стил джунгла, за да не ги убият. Но имаше още нещо. Най-накрая, след като ме бе превърнала в Габен и Белмондо, тя се смълча, засука кичура си, засмя се нервно и каза:
	— Странно е колко много си приличате.
	— С кой, госпожице Кора?
	— С Морис. Един младеж, с когото ходехме преди много години и заради когото съм правила лудости, ама истински.
	— И какво стана с него?
	— Разстреляха го при освобождението.
	Не попитах нищо повече, така беше по-добре.
	Тя продължаваше да усуква кичура си.
	— Освен в косите. Той беше тъмнокестеняв, ти биеш по-скоро на рус. Аз винаги съм харесвала само брюнети, тъй че, сам виждаш, няма от какво да се страхуваш.
	И двамата се засмяхме на тази шега. Сега беше моментът да се изнижа. Само че се оказа, че не бил това моментът, защото когато се надигнах, тя още повече се смали, сгъната в ъгъла на дивана. Тогава разрязах крушата на две и преди да изляза, я попитах:
	— Искате ли да излезем заедно някоя вечер, госпожице Кора? Можем да отидем в _Slush_.
	Сега вече тя ме изгледа с почуда. После се забавлявах да търся погледа й в речника и открих: стъписан. „Стъписан: притеснен, объркан, обозначава силно удивление.“ Стоеше неподвижна на прага, с кичура между пръстите.
	— Можем да потанцуваме в _Slush_ — повторих аз и ми се стори, че сякаш виждам господин Соломон, който ми правеше одобрителен знак, наведен над нас от блажените си висини.
	— Аз съм малко ръждясала, Жано. В заведенията за младежи… Все пак съм на шейсет и пет, ако трябва да ти кажа цялата истина.
	— Госпожице Кора, ще ме прощавате, обаче почвате да ми пилите нервите с вашата възраст. Говорите сякаш е забранено за малолетни. Вашият познат господин Соломон скоро ще закръгли осемдесет и пет, а току-що си сложи коронки като стой, та гледай.
	Тя се заинтригува.
	— Тъй ли?
	— Да. Тоя човек има дух и не се предава. Следващия път, когато ще му се наложи да сменя коронките си, ще бъде най-малко на сто и петнайсет. Или сто и двайсет, защото те могат да издържат и по-дълго. Облича се по последната мода, всяка сутрин си поставя цвете в бутониерата и си слага коронки, за да има добри зъби.
	— Може би в живота му има някой?
	— А, не, кара само на марки и пощенски картички.
	— Жалко.
	— Има своя душевен покой.
	Госпожица Кора възнегодува.
	— Душевен покой ли? Той не може да замести споделения живот, особено когато човек вече не е млад. Щом иска да пропилее живота си, негова си работа.
	Странно беше, че така се разлюти заради душевния покой на господин Соломон, който пропиляваше живота си.
	— Ще мина да ви взема в сряда вечер след вечеря, госпожице Кора. Стига да искате, разбира се.
	— Можеш да дойдеш да вечеряме заедно.
	— Не, благодаря, аз приключвам късно вечерта. Много съм ви благодарен за всичко, което правите за мен. Не знам дали имам необходимия талант, за да заема място на екрана, но винаги е хубаво да имаш някакво бъдеще.
	— Довери ми се, Жано. Аз имам нюх за спектакъла.
	Тя се разсмя.
	— И за момченцата също. Досега не съм го правила за никого, но щом те видях, си рекох: този наистина си го бива.
	Даде ми адресите на хора, с които трябваше да се срещна. Никога не ги потърсих, всъщност направих го, но много по-късно, когато госпожица Кора отдавна беше извън играта. Обадих им се за помен, но не намерих никой, освен някой си господин Новик, който си я спомняше ясно. Като млад бил импресарио, но сега беше отворил гараж. Не мисля, че госпожица Кора ме е заблуждавала с твърдението си, че има връзки в света на спектакъла, просто беше изтекло повече време, отколкото на нея й се струваше и в такива случаи не намирате никой на набрания номер.
	Разделихме се като истински приятели, само дето се питах защо ми трябваше да я каня в _Slush_, очевидно доброволецът в мен бе прекалил. Подайте му пръст и ще ви отхапе ръката. Мисля, че исках да докажа на госпожица Кора нейната женственост и да й покажа, че не ме е срам да се явявам с нея като с някое гадже.


>	XI

	Прибрах се в коптора и се покатерих на леговището си на втория етаж, току над Тонг, който четеше на партера. Бяхме издигнали леглата едно над друго, за да освободим пространство: Чък на горния етаж, аз в средата, Тонг най-долу и Йоко, който си живее другаде.
	Аз харесвам Чък, той не е съвсем долен. Когато е там, горе, под тавана, с дългите си кокили, подгънати под брадата, слаб, с очилата и вечно изправените си от терзанията коси на главата, прилича на пораснал прилеп. Той смята, че Льопелтие е прав, оня от SOS, дето твърди, че всички страдаме от излишък от информация относно самите нас, като старите камбоджанци, дето ги убиват с удари с приклад по главите, защото са продоволствено излишни, или пък онази майка във вестника, която затворила двете си деца, за да ги умори от глад, а после, на процеса, разказва как като влязла да види дали са свършили, едното намерило сили да каже „мамо“. На това се вика сантиментализъм. Чък казва, че трябва да се изобрети специално карате за чувствителността с оглед защитното й загрубяване, или пък трябва да се предпазваме чрез трансцендентна медитация и философска откъснатост, което някои народонаселения в Азия наричат също йога. Той казва, че у господин Соломон такова карате за самозащита се явява еврейският хумор. „Хумор: нещо смешно, прикрито под нещо сериозно, което жестоко и горчиво подчертава безсмислието на света“ и „еврейски“, което си върви в комплект с първото.
	Чувствах се потиснат както винаги в моменти на безсилие. Не биваше даже да опитвам, от това се поражда фрустрация. „Фрустрация: състояние на индивид, чиято склонност или фундаментална необходимост не е била задоволена.“ Чък казва, че трябвало да създадем Комитет за обществено спасение воглаве с цар Соломон, за да хванем живота в ръце и да го подменим с друг, като вселим навред надежда. Надеждата е най-важното нещо, когато си млад, а като остарееш също трябва да си спомняш за нея. Можеш всичко да загубиш: двете ръце, двата крака, зрението, речта, но ако си запазил надеждата, нищо не е загубено, можеш да продължиш напред.
	Стана ми весело, дощя ми се да видя един филм на братя Маркс, за да си заредя батериите, ама вече не го даваха. Казвах си, че май трябваше да се занимавам само с ръчни поправки, отопление, водопровод, материални блага, все неща, които можеш да поправиш и наредиш с ръцете си, наместо да се оставям да ме завладеят терзанията на цар Соломон и неговия благосклонен стремеж да поправи непоправимото. „Непоправимо — нещо, което е невъзможно да се спаси, нито да се поправи.“
	Чък се появи, точно когато се питах дали ще се намери една-единствена личност, за предпочитане жена, за която да се грижа и да й дам всичко, наместо да се щурам наляво-надясно в опити да подпомогна хора, които не познавам нито от Ева, нито от Адам. Той захвърли книгите си и се възкачи на горното леговище, току над мен, защото на него му харесва да е над нещата. Главата ми беше между маратонките му.
	— Смърдят ти краката.
	— Такъв е животът.
	— По дяволите.
	— Какво пак ти става? Намусил си се като…
	— Госпожица Кора, сещаш ли се? Някогашната певица? Дето господин Соломон горещо ми препоръча?
	— Да бе, е та?
	— Наложи се да я поканя да излезем заедно.
	— Нищо не те е задължавало да го правиш.
	— Все някой трябва да е задължен. Иначе сме на северния полюс.
	— На какъв северен полюс?
	— Ледници, пустота и минус сто градуса, това е.
	— Това, мой човек, си е твой проблем.
	— Всички така казват, за да обърнат гръб. Когато й занесох цветя, тя се изчерви като момиченце. На шейсет и пет лазарника, представяш ли си! Помисли си, че са от мое име.
	— А от него ли бяха?
	— От него. Пословичната му доброта.
	— Ега ти волята за мощ има тоя… Ще му се да е Господ, няма съмнение. Добре де, поканил си я да излезете, е и?
	— Ами, нищо. Само дето чатнах нещо, което ми се губеше досега.
	— Виж ти. И може ли да разберем какво конкретно не си чаткал, като се изключи всичко останало?
	— Виж, Чък, зарежи духовитостите, те и така не липсват. Не бях чатнал, че може да бъдеш стар, а в мислите си да си останал на двайсет години.
	— Ама, моето момче, та това се нарича „младо сърце“ на езика на клишетата! Направо се питам какво четеш, когато се влачиш по обществените библиотеки.
	— Разкарай се. Благодарение на теб разбирам нещата. Достатъчно е човек да те слуша и да възприеме обратното. Със сигурност няма да сбърка. Ти с твоето карате сте като камили в пустинята, няма жива душа, нищо. Аз не поканих госпожица Кора, а нейните двайсет години. В известен смисъл тя продължава да е на толкова. Не си прав.
	Чък пръдна, а Тонг скочи от леглото, втурна се да отвори прозореца и се разкрещя. Този пич няма да спре да ме изненадва, след всичко, което е преживял в Камбоджа, все още намира сили да се възмущава от една пръдня.
	— Сбъркал си, като си я поканил, човече. Събудил си надежди. Какво ще й отговориш, ако пожелае да преспите заедно?
	Юмруците ми инстинктивно се свиха.
	— Защо го казваш? Защо, бе, защо? Как така все ти хрумват невъзможни неща? Госпожица Кора е дама, която е имала много успехи като жена и все още желае да бъде възприемана като такава и толкоз. Сигурно ти е ясно, че отдавна са й минали онези мераци!
	— Ти пък откъде знаеш?
	— Абе ти с всичкия си ли си? Просто си помислих, че ще й е приятно да си спомни за себе си, защото какво му остава на човек, ако забрави себе си?
	Тогава се включи и Тонг.
	— Не знам на вас, западняците, какво ви остава, но ние, когато не ни остава нищо друго, търсим убежище в източната си мъдрост — рече той.
	Като се има предвид, че го казваше човек, чието семейство беше изтребено, а с него и дядо му, пребит с пръти поради безполезност в Пном Пен, щях да се напикая от смях. Скочих от леговището си и отидох да потърся „мъдрост“ в речника на Чък. Открих „познание, вдъхновено от божиите и човешките дела“. Прочетох им го, а те се разсмяха, и Тонг с тях. Имаше също „съвършено познание на нещата, които човек може да знае“, което също си го биваше. Освен това: „качество, поведение на мъдрец, върховно спокойствие, почиващо на познанието“. Отдавна не се бях кефил така, както при прочита на тези неща. Даже ги преписах за господин Соломон, който се нуждаеше от всичкото върховно спокойствие, което можеше да се намери.



>	XII

	После отидох във фитнеса на ул. „Коме“ и блъсках чувала, докато спрях да си усещам ръцете. На това Чък му вика безсилие и неразбиране, но щом му харесва да ме изучава, тъй да бъде. Твърди, че моите отношения с него са тези на сина, лишен от Баща, и че не е срещал друг, който в такава степен като мен да се нуждае от прет-а-порте. Не спомена Бог, но и така се подразбираше. Трябва да уточня, че за този възвишен льольо прет-а-портето са отдавна ушити облекла, които си предаваме един на друг, семейството, бащата, майката, нашият Мили-Боже-ти-който-си-на-небето, все сигурни стойности на борсата на ценностите, та според него, тъй като не притежавам нищо от гореспоменатото, съм се привързал към царя на панталона, поради липса на по-добро. Това въобще не е вярно, като се има предвид, че господин Соломон е правел и облекла по мярка, според нуждите на всекиго. Виждал съм един от първите му каталози, който той за майтап държеше в рамка. Беше от времето, когато се питал какво може да стори за човечеството и му хрумнала идеята, която гласеше: „всеки, който закупи шест панталона, има право на още един, изработен по мярка от плат по избор на клиента“. Споменавам го във връзка с твърдението на Чък за безсилието, за да ви покажа, че винаги има какво да се направи и не сме обречени да останем по гол задник. И тъй, значи, блъсках по чувала като побеснял, отмалях и вече не се питах защо е така, а не иначе и защо никой не вдига на набрания от вас номер. После отидох да поговоря с господин Галмиш, треньора, чието лице и очи напомнят яйца на очи. Тоя е отнесъл по мутрата повече от всеки и когато се усмихва (защото е приятелски настроен към мен), очите ми не вярват на това, което виждат.
	— Е, Жано, днес направо си като изоглавен?
	— Хм. Вие на колко сте години, господин Луи?
	— Седемдесет и две. Дебютирах срещу Марсел Тил през 1932 г.
	— Доста удари ще да сте отнесли по мутрата.
	— Ударите по муцуната са нещо човешко. Знаеш ли какво казваше Жорж Карпентие?
	— Кой е тоя?
	Господин Галмиш се стъписа.
	— Той първи прекоси Атлантика със самолет, по дяволите.
	— Аха. И какво е казвал?
	— Казваше, че в началото имало само удари, от които после се родила мутрата, тъй като функцията създава органа.
	— Какво ще рече това?
	Треньорът кимна одобрително.
	— Че си прав, малкия. Добре се справяш.
	— Аз имам един приятел, който е по-стар и от вас, господин Луи. И той се бори, за да съхрани духа си, на това му викат еврейски хумор. Търсих в речника, за да му намеря утеха. Все трябва да има нещо, с което да подпомогнем онези, които са на изпроводяк. Вече погледнах на „душевен мир“ и „философска дистанцираност“, после търсих на „мъдрост“. И знаете ли на какво попаднах?
	— Давай, казвай. Може да има нещо, което не съм забелязал.
	— „Мъдрост: познание, вдъхновено от божиите и човешките дела. Съвършено познание на нещата, които са достъпни за човека. Върховно спокойствие, почиващо на познанието.“ А?
	Господин Галмиш никога не се ядосва, вече е превалил билото. Стисна челюсти, свирна през носа, по-точно през остатъците от него.
	— Затова ли блъскаше като глух преди малко?
	— Да, донякъде.
	— Добре правиш. По-добре да блъскаш чувала, вместо да хвърляш бомби, като някои момченца на твоята възраст.


>	XIII

	Взех душ, облякох се и отидох да проверя дали господин Соломон беше още жив. Шмугнах се покрай портиерната на господин Тапю, който не ме понася и не пропуска случай да излезе и да се зареди догоре със злоба, колчем премина покрай него. Сигурно е нещо във външния ми вид, човек не може да се хареса на всички. Вбесявам го и туй то. Опитвам се да го избягвам, предпочитам да не го виждам, така поне нещо си спестявам, но винаги чувам зад гърба си „аха, ето ви и вас“ и тогава съм принуден да го срещна очи в очи. Да си призная, когато пред мен се изпречи някой тъпанар, ама истински, изпитвам вълнение и респект, защото най-сетне обяснението ми просветва и осъзнавам причините. Чък твърди, че съм така развълнуван пред лицето на Тъпотията, защото ме обладава коленопреклонното чувство пред свещеното и безкрайното. Твърди, че ме обгръща усещането за вечност и дори цитира стих от Виктор Юго: „Да, аз дойдох в този храм Вечността да възлюбя“. Чък казва, че в Сорбоната нямало нито една дисертация, посветена на Тъпотията, което обяснява упадъка на западната мисъл.
	— Идвате да видите царя на юдеите, а?
	Отначало се опитвах да бъда учтив с него, но това само го окуражаваше. Колкото по-мил бях — да, господин Тапю, не, господин Тапю, вече няма да правя така, господин Тапю, ох, без да искам, господин Тапю — толкова повече му липсвах. Затова започнах да го подхранвам. Всеки изпитва нужда от другите, човек не може да прекара цял живот в омраза към себе си. Чък казва, че ако престъпниците не нападаха старците, ако ги нямаше евреите, ако комунистите се изпаряха, а работниците имигранти бъдеха върнати по домовете си, господин Тапю щеше да се озове в чувствена пустиня. Беше ми жал за него и нарочно правех разни номера, за да го захранвам: изтръгвах някоя лайстна от мокета, трошах някое стъкло или оставях вратата на асансьора отворена, за да изпита задоволство. Тоя пич се нуждаеше от помощ. Когато не знаете какво да правите със злобата си, нито накъде да я насочите и тя се разраства чак до мащаба на слънчевата система, чувствате известно облекчение, когато откриете някакъв мотив, пък бил той и някой фас на мокета или забравена врата на асансьор. Аз му бях необходим, трябваше му да мрази някого лично, защото иначе щеше да се захване с целия свят, а той беше възголям. Нуждаеше се от нещо доловимо. Някой путьо, от когото не го е страх, не, господине. Отначало, когато му предлагах да изхвърля боклука или да му помогна в метенето, бях малко като алжирските работници, които са хрисими и добри и не желаят да изнасилват, поради което са виновни, че не оправдават очакванията на хората. Щом схванах колко му липсвам, се захванах да му помагам. Най-напред започнах да пикая на стената до стълбището, точно до портиерната. Не ме свари на местопрестъплението, но тутакси разбра, че бях аз. На излизане ме чакаше долу.
	— Вие ли направихте това!
	Можех да отвърна да, направих го, за да ви услужа, но нямаше да бъде достатъчно, защото на него му се искаше свръх това и да излъжа. Вдигнах панталона си с презрителен жест и казах:
	— Че да не би да сте ме видял? Не сте, разбира се. Никакъв ви нямаше. Вас все ви няма, тъкмо когато сте най-необходим!
	Показах му хей такъв и си отидох. Оттогава насам той ме гледа със задоволство, защото знае, че аз ще убия господин Соломон, за да му ограбя парите и филателните богатства. Единственият ми недостатък в неговите очи е, че не съм алжирски работник. Ако бях такъв, щях да съм съвършен. „Когато Де Гол заряза Алжир, аз веднага разбрах какво щеше да се случи и се оказах прав. Докато бяхме там, имаше осем милиона алжирци, а откакто си тръгнахме станаха двайсет. Разбирате ме, нали? Шът, не казвайте нито дума, защото ще ме обвинят в геноцид, но все пак двайсет милиона! Ето какво направи Де Гол и какво се задава. Аз подкрепях маршал Петен, даже загубих един от братовчедите си в антиболшевишкия легион и рядко бъркам.“ Чък се опита да интервюира господин Тапю за своята дисертация, посветена на Тъпотията, но нещата не стигнаха много далеч на магнетофона. Чък го налегнаха кошмари и започна да вика за помощ. Цялото му карате за втвърдяване на чувствеността се оказа доста нефелно като изкуство за самоотбрана.
	Господин Тапю си стоеше пред портиерната с традиционните си барета, фас и хитряшко изражение на всезнайко, защото когато Тъпотията осветлява света, тя знае всичко и всичко е разбрала. Аз дори усетих да се разлива във вените ми приятелска топлота, защото дължим много на тъпанари като господин Тапю. Видът и приказките им облекчават терзанията ни, от тях научаваме как и защо, те ни дават някакво доморасло обяснение. Стоях на осмото стъпало и лицето ми беше озарено от разбиране, симпатия и почит, изпитвах коленопреклонни чувства, в този храм се светеше Вечността. Толкова бях озарен, че господин Тапю дори се смути.
	— Какво ви става? — недоверчиво ме попита той.
	Бях чел във V. S. D., че в Африка открили непокътнат череп от преди осем милиона години. Тъй че глупостта не е от вчера. Чък обаче твърди, че по онова време Тъпотията не съществувала, защото азбуката още не била изобретена.
	Разсмях се и господин Тапю се сгърчи от ненавист.
	— Забранявам ви! — изкрещя той, защото за тези хора най-лошото е да им се надсмиват.
	— Прощавайте, господин Тапю, вие баща, вие майка. Единственото, което искам, е да идвам от време на време да ви съзерцавам от любов към яснотата и красотата!
	Тогава слязох по осемте стъпала, повтарям осем, защото с историческата перспектива вероятно ще се появят съмнения и дискусии по въпроса, и протегнах ръката на помирението към господин Тапю, защото това беше момент на озарение, който заслужаваше жест, достоен за обезсмъртяване от фотографите. Той обаче предпочиташе да пукне. Тъй че аз си останах с ръка, увиснала във въздуха, после както винаги му показах хей такъв и се закатерих нагоре с удовлетворението на доброволеца, който е помогнал на господин Тапю да презареди батериите. Бях доволен, защото не всеки ден се случва да помогнеш някому да преживее.
	Бях стигнал до втория етаж, а той продължаваше да крещи отдолу с обърнато нагоре лице и размахан юмрук:
	— Бандит! Мерзавец! Смахнат! Мръсен левичар!
	Аз ликувах. Още един, който се нуждаеше от съдействие.


>	XIV

	Заварих господин Соломон облечен като за празник. Беше се издокарал по последната мода с костюм, който можеше да му служи поне още петдесетина години, ако не и повече, стига мястото да не беше прекалено влажно и достатъчно непромокаемо. Господин Соломон се зарадва, като ме видя да се дивя на плата:
	— Поръчах го специално в Лондон.
	— Солидна изработка. Може да ви служи поне още петдесет години.
	По-силно е от мен. Не мога да се въздържа да не го намекна. Щом като се сдържа да кажа нещо от едната страна, то излиза от другата. Опитах се да замажа положението.
	— Някъде в Еквадор открили една долина, в която хората живеят по сто и двайсет години — рекох.
	Освен бръснаря и маникюриста, които идваха да го обслужат, в стаята присъстваше и още един дребосък с кожена чанта. На бюрото имаше документи с подписа на господин Соломон. Чувал съм, че има хора, които постоянно преправят завещанието си от страх да не забравят нещо. Винаги съм се питал как ли ще постъпи господин Соломон с таксито след своята кончина. Може би има някакъв закон за самотните таксита, останали без собственици. По радиото чух за някакъв скитник, когото намерили изяден наполовина в някаква колиба насред полето, но за автомобилите на четири колела със сигурност са предвидили нещо. Все се опитвам да свикна с мисълта, но така и не успявам. Древните са почитали идоли и са им принасяли пилета и зеленчуци, за да ги умилостивят, но такива са им били вярванията.
	Аз така и не успявам да се примиря с мисълта, и то не само за старите хора и господин Соломон, когото обичам от сърце, но и за всички пътници. Чък ми обяснява, че напразно мисля само за това. Казва, че смъртността е безизходна работа и че не си струва. Това не е така. Не аз мисля непрестанно за нея, а смъртността не спира да мисли за мен.
	— Току-що закупих колекцията Фриул — информира ме господин Соломон, като ми посочи с пръст документите и албумите на бюрото. — Няма кой знае каква стойност, с изключение на розовите пет сантима от Мадагаскар. Много рядка монета. А не пожелаха да ми я продадат отделно.
	И тогава господин Соломон каза нещо огромно и наистина царствено. Сигурно си мислите, че преувеличавам, но чуйте сами:
	— За мен марките днес са единствената спасителна стойност.
	Спасителна стойност. Той действително го произнесе. Стоеше пред мен, с готов маникюр, подстриган и облечен, съвършено изправен, със своите осемдесет и пет години и костюм от английски плат, специална направа, за да издържи още петдесет години, и ме гледаше с черния си, изпълнен с доброта и предизвикателство поглед, толкова над нещата и господар на себе си, че смъртността не посмяваше да му посегне. Чък казва, че в армията на това му викат психологическо въздействие, целящо да накара врага да отстъпи. После отиде до бюрото, взе един плик и го вдигна на светлината, за да ми го покаже. И наистина. Нямаше спор. Това беше розова монета от пет сантима от Мадагаскар.
	— Поздравявам ви, господин Соломон.
	— Ами да, скъпи Жан, замислете се. Днес марките са единствената спасителна стойност…
	Той продължаваше да държи плика вдигнат и ме гледаше с искрящия си черен поглед. Чък казва, че благодарение на еврейския хумор могат дори да ви извадят безболезнено зъбите, затова най-добрите зъболекари в Америка са евреи. Според него и английският хумор си го бива като оръжие за самоотбрана, или както още се казва хладно оръжие. Английският хумор ви позволява да останете джентълмен до самия край, даже когато ви отрязват ръцете и краката и от вас остане само един джентълмен. Чък може с часове да ви говори за хумора, защото и той самият е изтерзан човек. Казва, че еврейският хумор е продукт от първа необходимост за изтерзаните, и господин Тапю може би е прав, когато твърди, че съм се бил поеврейчил, защото съм прихванал от господин Соломон тези терзания, които ме карат непрестанно да се смея.
	Тъкмо това направих, докато господин Соломон държеше на светлината своята спасителна стойност и я съзерцаваше засмян. Усмихнатите му устни сякаш бяха приели този навик много отдавна, веднъж и завинаги. Тъй че не беше ясно сега ли се усмихваше или беше забравил да изтрие някоя усмивка отпреди хиляда години. Той има много тъмни и живи черни очи, пожалени от катаракта. Видени на светлина в тях проблясва радост и това е най-непреклонното. Няма етнически черти. Запазил е цялата си коса, много бяла и сресана с гребен назад, понякога носи и много къса брадичка, която бръснарят оформя всеки ден. Оставя я малко да порасне, а после я подрязва, което го подмладява. Тонг, който познава по-добре старците, защото на Изток те имат по-голяма тежест, а той е завършил лицей в Пном Пен, твърди, че господин Соломон има лицето на един испански велможа от „Погребението на граф Д’Оргаз“ или това на Жозе Мария де Ередия в „Конкистадорите“. Аз напуснах учението преди това, ама съм сигурен, че господин Соломон не прилича на никого. Може би, ако Исус Христос беше доживял до достолепна старост, без да напуска занаята, ако носът му беше по-къс и брадичката по-волева, тогава — кой знае? — можеше и да се говори за някаква прилика. Носеше перлено сива, копринена вратовръзка със забодена перла в същия цвят. Никога не слагаше очилата си в джобчето. В бутониерата затъкваше бяло цвете с жълта човка, което се подаваше като птиче, а също и лентата „За заслуги“, която с право му бяха присъдили.
	— Долу ли е таксито, Жано?
	Ненавиждам да ме наричат Жано, заради Жано Лапен*, а също и заради момичетата, които не се свенят да ми го напомнят. Аз, когато някое момиче ми гали косите и ме нарича Жано Лапен, направо омеквам, защото ми е много майчинско. Майчинството е красиво нещо, но трябва да знаеш къде му е мястото.
	[* Jeannot Lapin — заекът Жано, известен герой от приказките. — Б.пр.]
	— Не, господин Соломон. Бях сутрешна смяна. Сега е ред на Тонг.
	— Хубаво де, ще вземем моя „Ситроен“. Можете ли да ме закарате до ул. „Камбиж“? Не обичам да пъпля из днешен Париж. По-рано имах „Бугати“. Ама вече става само за музея.
	После грабна ръкавиците, шапката и своя бастун с посребрена конска глава. Движенията му бяха малко резки и пресилени по артритни причини.
	— Ще ми се някой ден да яхна „Бугати“-то и да се засвяткам някъде извън града. Липсва ми.
	В съзнанието ми изникна господин Соломон зад волана на „Бугати“-то, понесен със сто километра в час и ми стана приятно да си помисля, че е съхранил рефлексите си. Слязохме в гаража и с малко помощ го качих в семейния „Ситроен“. Господин Соломон нямаше семейство, но много грижливо поддържаше „Ситроен“-а, защото знае ли човек. Помогнах му от учтивост, защото, повярвайте ми, господин Соломон все още е напълно способен да се качи сам в колата. Имаше място за жена и до три деца. Докато карах, се обръщах към него от време на време, за да не се чувства самотен. Беше облегнал сключените си ръце на дръжката на бастуна, стискаше ръкавиците и полекичка се поклащаше. Винаги ми се искаше да го питам всевъзможни неща, но все не ми идваха наум и си стоях безмълвен. Когато ти напира от сърцето, не можеш да го обобщиш нито в един, нито дори в хиляда въпроса, защото сърцето не изрича думи. Като замина за петнайсет дни в Непал, Чък ми изпрати картичка, на която пишеше „И тук е същото“. Добре де, съгласен съм, ама все ще да има някакъв местен колорит.
	— Как е госпожица Кора?
	— Добре. Тази вечер съм я поканил на танци.
	Господин Соломон сякаш се озадачи.
	— Внимавайте, Жано.
	— Ще внимавам, ама тя не е чак толкова възрастна, знаете ли. Каза ми, че била на шейсет и пет и сигурно е така, защото вече не си струва да блъфира. Ще потанцуваме малко, но ще внимавам. Колкото да й правя компания. Каза ми, че като млада много обичала да се поразкършва. Да се поразкършиш, ще рече да потанцуваш, нали така, господин Соломон?
	— Точно така. Често ли се срещате?
	— Не. Тя и сама се справя. Но за тези, които са свикнали с обожанието на публиката, винаги е по-трудно, отколкото за онези, които не са свикнали с нищо.
	— Да — кимна господин Соломон. — Наблюдението ви е много точно. Навремето беше много известна. През трийсетте години.
	— През трийсетте ли? Че тя не е толкова стара.
	— Тогава беше съвсем млада.
	— Разглеждал съм снимки.
	— Много мило, че правите всичко това за нея — каза господин Соломон, докато барабанеше по дръжката на бастуна.
	— О, не е само за нея. Правя го по принцип.
	Внезапно той сякаш се озари. Обичам озаренията на господин Соломон, малко като слънчев лъч върху сиви камъни, все едно животът се събужда. Казвам го във връзка с песента на господин Шарл Трене, в която „любовта се събужда“. То любовта и животът са все едно и също, а песента е наистина хубава.
	Господин Соломон ме съзерцаваше.
	— Имате изострено чувство за човещина, момчето ми, а това е много болезнено. Много рядка форма на проникновена интуиция, която се нарича „способност към симпатия“. В други времена от вас щеше да излезе чудесен мисионер… по времето, когато още ги ядели.
	— Не ми се сърдете, господин Соломон, ама аз не съм вярващ.
	— Въобще не ме обиждате, уверявам ви. А що се отнася до госпожица Кора, ако имате някакви разходи, готов съм да ви ги покрия. Тя беше очарователна и много обожавана жена. Тъй че позволете ми да поема всички харчове.
	— А, не, господин Соломон, и сам ще се оправя. Парите ми стигат. Танците ще я поразведрят, макар вече да не са същите танци от нейната младост, когато преобладавали чарлстонът и шимито. Знам го от немите филми.
	— Виждам, че сте подкован по история, Жано. Само че чарлстонът и шимито са по-скоро от моята младост. Госпожица Кора е по-млада.
	Въобще не можех да си представя господин Соломон как танцува чарлстон или шими. Направо да се побъркаш.
	— Госпожица Ламенер е по-скорошна. От времето на тангото и фокстрота.
	За миг се поколеба.
	— Все пак карайте го по-полека, Жан.
	— Е, малко джърк няма да я убие.
	— Друго имам предвид. Вие сте голям левент, а представете си, че аз, например, срещна някоя чаровна млада дама, която прояви интерес към мен. Ако внезапно осъзная, че го прави само от хуманитарни подбуди, дълбоко ще се огорча. Винаги си по-стар, отколкото ти се струва, но и по-млад отколкото си мислиш. Госпожица Кора със сигурност не си е загубила женските навици. Тъй че рискувате жестоко да я нараните. Нека отново допуснем, че аз, например, срещна някоя чаровна млада дама на двайсет и осем — трийсет години, метър и шейсет и два сантиметра, руса, синеока, нежна, приветлива, любяща, добра домакиня, която прояви интерес към мен. Може да ми завърти главата и…
	Тук замълча. Дори не смеех да го погледна в ретро визьора. Самата мисъл, че цар Соломон може да се влюби в нещо младо, при положение че вече нямаше почти нищо общо с простосмъртните… Не знам за какво си мисли човек на осемдесет и четири години, ама със сигурност не и за чаровни, млади блондинки. За всеки случай хвърлих един поглед към огледалото, за да видя дали не си прави шеги, но тутакси сведох очи. Господин Соломон ни най-малко не се гавреше с мен, със старостта си, със себе си от отчаяние. Господин Соломон изглеждаше замечтан. Трудно ми е да ви опиша какво е усещането, когато някой толкоз достолепен и така да се каже отживял си мъж, осветлен от покоя на приближаващата кончина, седи с ръце, сключени върху конската дръжка на бастуна си и със зареян поглед се размечтава за възможни срещи от третия вид.
	— Тъй че, нека допуснем за миг, защото ние следва да разгледаме всички хипотези, предвид, че животът е богат на всевъзможни чудеса, та нека допуснем, че младото момиче ме покани да танцуваме джърк и покаже подозрителен интерес към мен. Аз, разбира се, ще се изпълня с надежди и очаквания, които с ваше позволение бих нарекъл чувствено състояние. Та, ако отсетне това се окаже чувствено състояние от благотворителен тип, или още по-лошо, изследователски интерес, аз естествено ще преживея болезнено разочарование… Тъй че бъдете благоразумен с госпожица Кора Ламенер и не й замайвайте главата. А, стигнахме. Ето в тази модерна сграда е.
	Подпомогнах го, без да му се натрапвам прекомерно.


>	XV

	Съпроводих го до петия етаж вдясно и там съвсем се слисах. Господин Соломон се спря пред врата с табела и надпис „Госпожа Жоли, свръхпроницателна ясновидка, приема само при уговорена среща“. Позвъни на вратата. Отначало ми се искаше да вярвам, че е дошъл да се осведоми за някой друг, ама не, ни най-малко.
	— Казват, че никога не бъркала — рече той. — Ще видим. Умирам от любопитство! Да, наистина нямам търпение да разбера какво ме очаква.
	Чак бузите му порозовяха.
	Аз стоях зяпнал. Ега ти! Само това ми дойде наум. Човек на осемдесет и четири лазарника, който отива на ясновидка, за да разбере какво го очаква! После изведнъж си спомних какви ми ги наприказва в семейния автомобил относно младата, нежна блондинка с готварски умения и направо настръхнах при мисълта, че може би е дошъл при ясновидката, за да разбере дали ще му се случи отново да обича или да бъде обичан. Потърсих в очите му пословичните искрици, за да разбера дали не беше израз на ирония, дали не се подиграваше на света, на себе си, на враждебната старост. Ходи го разбери. Стоеше пред мен, облечен в костюм с петдесетгодишен срок на годност, облегнат на конския си бастун, с вдигната глава и нахлупена над окото шапка, пред вратата на свръхпроницателната ясновидка на петия етаж на ул. „Камбиж“, с предизвикателно изражение на лицето.
	— Господин Соломон, горд съм, че се запознах с вас. Винаги ще си спомням с вълнение за вас.
	Той постави ръката си на рамото ми и за миг останахме така, развълнувани, взрени очи в очи, сякаш едва ли не спазвахме минута мълчание. Чък ми е казвал, че у евреите хуморът умира последен.
	Господин Соломон позвъни повторно.
	Благодарение на прозореца стълбището се къпеше в светлина и лицето му грееше под лъчите. Сетих се за репродукцията на портрета, който беше окачил на стената в чакалнята си. Става въпрос за един от безсмъртните шедьоври на живописта, получили световна известност. Изглежда авторът бил прехвърлил деветдесетте, когато се нарисувал и без съмнение тъкмо поради това господин Соломон го бе окачил в чакалнята си. Същият господин нарисувал и Джокондата в Лувъра, където Чък ме завлече веднъж, за да ми покаже, че светът е широк. Лицето на господин Соломон беше посивяло като камък и когато се извръщаше към вратата, която така и не се отваряше, сам не знаех дали навяваше мрак или тъга. Следващия път няма да се захващам с възрастни, а с деца, защото при тях нещата не са окончателни.
	— Господин Соломон, вие сте като герой от древността.
	Той все така държеше ръката си на рамото ми. Харесваше този жест, защото беше изпълнен с поучителност. За миг ми се стори, че ще ми заговори както никога досега или както никой с никого не беше говорил преди, като Господ в рекламата, дето упреква рибаря, че е използвал прах за пране, който не избелва достатъчно, и му посочва истинската марка. Но господин Соломон просто констатира:
	— И тоя звънец не работи.
	След което удари яко три пъти с бастуна по вратата.
	Тъкмо това трябваше да се направи, защото вратата се отвори. Лице от африкански произход с големи цици ни покани да влезем.
	— Среща ли имате?
	— Да — отвърна господин Соломон. — Имам среща. Звънецът ви не работи.
	— Изчакайте малко, има клиент.
	Приседнахме. Лицето от африкански произход ни остави сами. Питах се как ли ясновидката щеше да се измъкне от положението, какво ли щеше да му съобщи, след като отнапред всичко си беше ясно като бял ден. Но господин Соломон не изглеждаше никак притеснен и се държеше изправен, с ръкавиците и шапката на коленете и ръце, сключени върху конската глава. Беше дошъл, за да научи какво го очаква, защото животът е пълен с приятни изненади.
	Сигурно все пак има смисъл да ти разчетат бъдещето, рекох си, защото годините са едно, но нали има също месеци и седмици.
	Тъкмо тогава госпожа Жоли влезе в чакалнята. Беше жена с боядисани в тъмночерно коси, прибрани назад, и с пронизващ поглед, което обаче си е съвсем нормално у ясновидките. Щом зърна господин Соломон, сякаш се обърка и за миг си помислих, че няма да го приеме.
	Двамата се надигнахме.
	— Госпожо — рече господин Соломон с изискан тон.
	— Господине…
	— Имам среща.
	— Ами, то е ясно, че имате.
	Още една, която си позволяваше да му говори така.
	— Простете ми, че ви оглеждам, но в моя занаят първото впечатление от някого е особено важно.
	— Напълно ви разбирам.
	— Влизайте. Влизайте.
	Тя се обърна любезно към мен.
	— И вие ли чакате реда си?
	Мамка му.
	— Разбира се, че чакам реда си, госпожо, всички си чакаме реда, но за целта не се нуждая от консултации и мога да изчакам отвън.
	Чаках четирийсет минути. Четирийсет минути, за да предвидят бъдещето на един осемдесет и четири годишен човек.
	На слизане господин Соломон изглеждаше доволен.
	— Хубав разговор проведохме.
	— Какво ви предрече?
	— Не ми съобщи много подробности, защото виждаше смътно. Но нямам основание за притеснения. Очаква ме продължителен период на спокойствие. Но преди това ми предрече някаква среща… А също и някакво голямо пътуване…
	Тръпки ме полазиха по гърба, погледнах крадешком в огледалото, но не, погледът му си беше все така благ и засмян.
	— Трябва да помисля.
	— По-добре недейте, господин Соломон.
	— Не обичам груповите пътувания…
	— Ами, то може и сам да потеглите.
	— Бих желал да опозная южнотунизийските оазиси…
	Сърцето ми се сви.
	— Ще ги опознаете, господин Соломон. Оазисите не са проблем. Няма къде да ви избягат. Имате още време да разгледате всичко, което ви интересува, и дори това, което не ви интересува. Нямам представа какво ви е казала тая ясновидка, ама аз ви казвам, че ще видите оазисите и толкоз. Като му дойде времето, с Божията помощ, винаги ще намерите някое местенце, места — колкото щеш. Ако искате, можете дори да се сдобиете с постоянен абонамент, така няма да ви се налага да тръгвате в определен ден. Когато ви скимне и хоп!
	— Наистина ли мислите, че в Клуб Медитеране…
	— Не знам дали Клуб Медитеране предлага услугата, ама не е монополист. Освен това така не ви се налага да се включвате в група. Можете да тръгнете и сам.
	Изпратих го до дома му, закарах колата в гаража и се прибрах вкъщи. Заварих Чък, който искаше да зубри, и Йоко, на когото му се свиреше на хармоника. Сблъсък на интереси, двамата си пречеха взаимно и в резултат се изпокараха. Осведомих ги, че господин Соломон е изтерзан, до степен, че е прибягнал до услугите на ясновидка, но това ги остави безразлични. Ще речеш, че всички ние не се бъхтим на една нива.
	Взех един излинял вестник от пода и попаднах на заглавие с едри букви „Видях сълзите на безпомощните спасители“, а 25-те хиляди птици, загиващи в петролния разлив в Бретан, пак оживяха пред погледа ми. Което ме подсети, че беше време да отида да взема госпожица Кора. Изкъпах се. Облякох чиста риза и якето си. Не си струваше да се разкарвам до Бретан, птиците бяха обречени. Даже съобщиха имената на обречените: бретонски корморани, гмурци, пингвини, бесански лудници и прочее видове, които не исках да запомням, защото когато не знаеш имената, не приемаш нещата толкова лично и е някак по-леко. Ако не бях срещнал господин Соломон, госпожица Кора и останалите, щях по-малко да мисля за това. Когато видите на улицата някой много възрастен човек, който едва се крепи на крака и пазарува, крачейки на ситно и вдървено оп-оп-оп, за момент го забелязвате най-общо и не се втурвате към него с вашето си прет-а-порте. Аз например знам, че китовете са пред изчезване, а бенгалските тигри и големите маймуни са в същото положение, но винаги нещата се усещат по-болезнено, когато става въпрос за личен познат. Със сигурност, ако продължавам да доброволствам напред-назад по всички фронтове, накрая ще стана цар на прет-а-портето, защото това си е просто съпричастност, ама тя не стига, трябва да се изнамери нещо много по-голямо, вместо да изпопукаме като глупаци.
	По повод прет-а-портето оня ден видях нещо наистина забавно на ул. „Барон“. Там имаше една погребална агенция със снимки на първокласни ковчези на витрината, после направиха ремонт и какво мислите се появи на нейно място? Бутик за прет-а-порте!
	Сами си вадете изводите.


>	XVI

	Отидох да хапна една пържола, то вече беше станало девет часа и Тонг се бе прибрал, та намерих таксито в гаража. Вместо да приключим в осем, направих още няколко курса до девет и трийсет, а после вдигнах флагчето и се отправих към госпожица Кора. Когато пристигнах, тя беше напълно готова. Донесох и един букет, каквито бе свикнала да получава като млада. Добре е да знаете, че цветята играят важна роля в живота на жените, които ги получават, но още по-важна е ролята им, когато спрат да ги получават, отначало все по-рядко, а после съвсем.
	Когато й връчих букета, който цветарката от ул. „Менар“ лично композира, госпожица Кора веднага скри усмивката си в незабравките, а с все още женствената си фигура и лице, потънало в цветята, които вдъхваше, приличаше на някое младо момиче. Носеше тъмнозелена роба с колан в цвят кехлибар и малка брошка със зодиакалния й знак. Риби. Дълго време се любува на аромата на цветята и, повярвайте ми, наистина й доставих удоволствие. Разбира се, щом надигна лицето си, пролича, че животът бе преминал оттам, а аз тутакси я улових за ръката, за да й покажа, че това беше без значение. Не ми дремеше от възрастта й, и през ум не ми минаваше, все тая ми беше, шейсет и три или шейсет и пет, голяма работа. Също като при китовете, големите маймуни и кралските бенгалски тигри, какво значение има възрастта им, надигате глас и протестирате, за да не ги изтребят. Аз съм за защитата на всички видове без изключение, защото взеха много да намаляват.
	Само дето ми стана мъка, че госпожица Кора беше попрекалила с грима. Едва ли за да прикрие възрастта си, по-скоро поради театралните си навици, но все пак ми стана неудобно. Беше турила плътен, дебел слой червило, непрестанно облизваше устните си, че и черно, синьо и бяло, най-вече синьото и бялото на клепачите, пък и спиралата на миглите, с всичко това сигурно щеше да заблуди хората относно професията ми. С което доста ме подразни. После си рекох, че трябва да е много мъчително за една жена, дето вече не прилича на себе си и се е превърнала в нещо друго, но някак коварно, малко по малко, до степен, че не си дава сметка и е забравила себе си. Госпожица Кора все още се има за млада и се е понаклепала повечко, то е също както с хората, дето не ги е еня за времето и зиме се обличат като напролет, а после пукват от настинка. Досрамя ме. Не заради госпожица Кора, а защото ме налегна срам. Нейно право си беше да се опита да се защити, а аз бях жалък тип, на който не му стиска да отстоява убежденията си.
	Госпожица Кора забеляза удивлението ми и прокара бавно ръка през косите и по шията си с доволна усмивка. Улових двете й ръце и подсвирнах по американски.
	— Ама как сте се издокарала, госпожице Кора!
	— С тази рокля се показах миналата година по телевизията. Имаше фестивал на реалистичната песен и се сетиха да ме поканят.
	Като се замислих, си казах, че радиото май имаше право, като ни съветваше да не се явяваме сами на петролния разлив, а в групи от по трийсет човека.
	Тя се огледа още веднъж в огледалото, за да се убеди, че не е забравила нещо.
	Попитах се от какво ли се издържаше. Спомените не носят пари. Не бе имала възможност да спестява, предвид положението си. Въпреки това очевидно нищо не й липсваше.
	Хрумна й още нещо, отиде до шкафа и уви един кехлибарен на цвят шал около шията си.
	— С моята кола ли?
	— О, няма нужда. Аз съм с таксито, госпожице Кора.
	В колата продължаваше да си спомня. Започнала на шестнайсет години по увеселителни балове. В годините на акордеона. Баща й държал едно бистро до Бастилията. Когато майка й ги зарязала, той го продал.
	— Тя обличаше артистите в „Казино дьо Пари“. Постоянно се мотаех зад кулисите, трябва да съм била към десетгодишна. Велика епоха беше, едва ли ще се повтори. Джоузефин Бейкър, Морис Шевалие, Мистенгет…
	Изхихика и затананика:
P>
	Той е моят мъж…
P$
	Знаех, че го прави колкото да ме ограмоти исторически, само дето от време на време ми мяташе погледи, а накрая ме загледа, тъй сякаш й напомнях някого, заради простонародната ми външност. После въздъхна, а аз въобще не знаех какво се казва в подобни случаи. Натиснах газта и започнах да й разправям за петролния разлив в Бретан, за да й отвлека вниманието.
	— Това е най-голямата екологична свинщина, която можеше да ни застигне, госпожице Кора. Ужасен удар за живота в морето… Стридите измират като мухи. Там има и резервати за прелетни птици. В резервата, както ви е известно, нищо не може да ви се случи. Да, ама ето че двайсет и пет хиляди са потънали в петролния разлив…
	Мислех си, че така ще й помогна да не мисли за себе си.
	— Има неизбежни екологични катастрофи, затова трябва да правим всичко необходимо, за да избегнем другите. Понякога е тъкмо така, а не иначе, такъв е животът, нищо не може да се направи, а там поне са могли да го избегнат.
	— Да, толкова ми е тъжно за всички тези птичета — поклати глава тя.
	— И рибите също.
	— Да, и за рибите също.
	— Имам един приятел африканец, Йоко, който казва, че никога не се замисляме достатъчно за чуждото нещастие и затова никога не сме щастливи.
	Тя се изненада.
	— Как така? Нещо не разбирам. Щастливи сме, когато мислим за чуждото нещастие? Никак не ми харесва този ваш приятел. Много низко съждение.
	— Не е това. Когато се сетите за всички други застрашени видове, по-слабо усещате собственото си нещастие.
	Не изглеждаше никак убедена.
	— Доста витиевато разсъждение.
	— Витиевато е, разбира се, но човек не бива да се терзае само за себеподобните си, защото така съвсем ще се смахне. Като се замислите за Камбоджа или нещо подобно, си обръщате по-малко внимание. Когато човек не мисли достатъчно за другите, прекалено се вторачва в себе си, госпожице Кора.
	Замълчах си и се питах що ли дирех тук, с тази възрастна дама, която мислеше все за себе си и не си даваше сметка за мащаба на бедствието. Затова пуснах кепенците, вперих поглед пред себе си, ама и така не биваше, защото все едно нямахме какво да си кажем. Затова хвърлих един поглед към нея, та да се убедя, че се бяхме разбрали, ала тутакси ми стана ясно, че въобще не се бяхме разбрали, защото госпожица Кора ми се усмихваше тъй лъчезарно и някак празнично, че и аз като че ли се разведрих. Не си бях пропилял времето, макар и да не бях в група с още трийсетима. И двамата се разсмяхме, защото ни беше приятно заедно.
	— Е, госпожице Кора?
	— Е, мили Жанчо?
	Пак се разсмяхме.
	— Госпожице Кора, знаете ли защо жеравът, когато стои прав, винаги вдига единия си крак във въздуха?
	— Не, защо?
	— Защото, ако вдигне и двата, ще падне.
	Полудя от смях. Чак се наведе напред и сложи ръка на сърцето си, толкова се смееше.
	— А знаете ли защо винаги се замижава с едното око, когато се прицелваш?
	Тя поклати глава, защото не можеше да говори, такъв смях предчувстваше.
	— Защото, ако замижите и с двете, няма да виждате нищо.
	Тогава вече не издържа. Сълзи й потекоха от смях. А пък аз се сетих, че само преди миг си мислех, че нямаме какво да си кажем.


>	XVII

	_Slush_ е място, където ходя веднъж седмично, ако не и по-често, и познавам всички там. Подобни места има колкото щеш навсякъде и по-добре беше да избера такова, в което не ме познават. Беше ми все тая дали ще ми се присмеят, дето идвах с жена, която можеше да ми бъде майка, та дори и нещо повече, но по-скоро се притеснявах за госпожица Кора. Тя ме беше хванала под ръка и леко се притисна към мен, и тогава оная нещастница Кати на бара веднага се ухили по оня начин, за който ви говоря. Тая глупачка се беше кльофнала на една табуретка като някоя проститутка, а всъщност работи в хлебарницата на баща си на улица „Понтьо“. Така изгледа госпожица Кора от главата до петите, когато минахме, че ако й бях баща, направо щях да я шамаросам. Ама така изгледа госпожица Кора, като че ли беше забранено за лица над шейсет години и аз се почувствах, сякаш влизах заднешком в сексшоп. Бях чукал Кати да речем три-четири пъти, но това не беше причина да се държи по този начин. Още не бяхме отминали, когато тя се обърна към Карлос, съдържателя на бара, и му зашушука нещо, проследявайки ни с очи. Има едни отвратителни изрази като „провинциална лелка“, които не понасям, а сега сякаш го чух.
	— Извинете ме, госпожице Кора.
	Леко я поотместих и се приближих към Кати.
	— Какъв ти е проблемът?
	— Ама… какво те прихваща?
	— Мен нищо.
	— Ми к’во тогава?
	— Гледай да не ти забия една провинциална зелка!
	Карлос се забавляваше, в бара имаше още двама-трима пичове, които бяха на път да го последват. Идваше ми да им пръсна главите на всичките, така се чувствах.
	Те престанаха да се подхилкват, разбраха, че имам нужда от някого, че си нямам никого и можеше да им излезе късметът.
	— Не се дръж просташки, Кати.
	Не я изчаках да ми отговори, щото почнем ли да си отговаряме, край няма. Върнах се при госпожица Кора, която гледаше афиша на Секс Пистълс върху стената на тоалетната.
	— Извинете ме, госпожице Кора.
	— Приятелка ли е?
	— О, не, само сме спали заедно. Оттук.
	— Вече не разбирам младите. Вие не сте същите. Човек би казал, че за вас вече няма земетръси.
	— Така е заради противозачатъчното.
	— Много жалко.
	— Няма сега да плачем за земетръсите, госпожице Кора.
	Настаних я в дъното на залата, в единия ъгъл, но на съседната маса веднага започнаха да си шушукат, оглеждайки госпожица Кора.
	— Май ме разпознаха — прошепна тя.
	— Кога спряхте да пеете, госпожице Кора?
	— О, пак ме показваха по телевизията преди осемнайсет месеца, на фестивала на реалистичната песен. Изнесох и галаконцерт в Безие преди две години. Мисля си, че все пак реалистичната песен ще се завърне.
	Хванах ръката й. Нищо лично, но не можеш да хванеш ръката на целия свят.
	Трите мадами на съседната маса сигурно си казваха, че съм с госпожица Кора, за да припечелвам, това е първото нещо, което ви идва наум, особено когато го нямате. Свикнали бяха да ме виждат тук по-скоро с красиви момичета и се радвах за госпожица Кора, защото така беше заела едно добро място. Отпуснах се на пейката като бей и я прегърнах с една ръка през раменете. Тя дискретно се отскубна.
	— Не бива, Жано. Гледат ни.
	— Госпожице Кора… Имаше една кинозвезда, която се казваше Кора. Кора Лаперсери.
	— Боже мой, откъде знаеш това? То беше толкова отдавна, много преди да се родиш.
	— Това не е причина, за да го забравя. Ако можех, щях да си спомням за всички, за всички хора, които някога са живели. Но и без това е доста тъпо.
	— Без кое?
	— Без да ви забравят.
	— Истинското ми име беше Коралин Кермоди. Но се прекръстих на Ламенер.
	— Защо? Кермоди е хубаво име.
	— Защото звучи като „Кьор моди“* и баща ми непрекъснато го повтаряше, когато бях малка, заради собствените си проблеми в това отношение.
	[* Coeur maudit (фр.) — прокълнато сърце. — Б.пр.]
	— Да не е боледувал от сърце?
	— Не, но майка ми постоянно го мамеше, докато накрая окончателно го напусна. Той казваше, че Кермоди е съдбоносно име. Бях десетгодишна. Баща ми се напиваше и като застанеше пред бутилката, все удряше по масата и повтаряше: „кьор моди“, „кьор моди“. Това ме беляза. Казах си, че сигурно ни е налегнала прокоба, заради моето име. Тогава се прекръстих на Кора Ламенер.
	— Добре, но можехте да се кръстите Дюран или Дюпон.
	— Защо?
	— Защото е едно и също за всички, Кермоди или Дюпон, или Дюран е все едно. Има един страхотен филм с Фриц Ланг във видеотеката, „Прокълнатият“.
	— Любовен ли е?
	— Не, тъкмо обратното. Изобщо не ти размеква сърцето. Но пак се свежда до същото. Колкото по-малко се говори за сърцето, госпожице Кора, толкова повече се казва всичко по въпроса, като видите какво става. Има неща, които така блестят със своето отсъствие, че могат да затулят и слънцето. Не знам дали сте виждали тази снимка на канадския ловец, който вдига пушката, и на малкото тюленче, което го гледа и очаква изстрела? Сантиментално, нали?
	Тогава тя направи нещо, от което щях да се изчервя, ако шумът наоколо не омаловажаваше всичко. Тя хвана ръката ми и я поднесе към устните си, целуна я, а после я допря до бузата си. Добре, че плочата свиреше „Love me so sweet“ на Стиг Уелдър, а нищо друго не можеше да допринесе повече за емоцията от тази плоча, особено когато барабанът гърми толкова силно, че не смогваш нито да мислиш, нито да чувстваш. Госпожица Кора продължаваше да притиска ръката ми до бузата си, но единственото, което чувах, бяха ударите, на тъпана, не на сърцето ми.
	— Госпожице Кора, ако някога ми се наложи да си измисля име, ще се кръстя Кермоди. Марсел Кермоди. Като заглавие на афиш.
	— А защо не Жан?
	— Защото пак ще се получи Жано Лапен.
	Светлините в _Slush_ непрекъснато се менят и бяхме ту в синьо, ту в лилаво, ту в зелено, ту в червено и госпожица Кора не беше единствената с разноцветно от грима лице. Турила си беше повечко. Келнерът дойде за поръчката, тя без колебание поръча шампанско и келнерът ме погледна, сякаш искаше да знае какво мисля аз. Намигнах му с усмивка от типа не плащам аз, пич, и се озовахме с бутилка шампанско Cordon rouge в кофа с лед, всичко, което ми бе необходимо. Поне половината от пичовете и мадамите вътре ме познаваха. Сякаш ги чувах да говорят. Ей, Жано, май си налапал въдицата. Я, майната ви.
	Съблякох си якето, толкова бе топло. Не пуша, а ми се дощя да си взема цигара от пакета на госпожица Кора, но тя извади една, запали я, пъхна я между устните ми и на мен ми беше все тая, но когато си на шейсет и пет такива неща не се вършат. Сигурно беше от шампанското.
	— Не мисли, че съм те забравила, Жано. Аз се грижа за теб. Обадих се на продуценти и агенти, все още познавам мнозина…
	Опитваше се да ми каже, че не си губя времето с нея. Не преставаше да ми говори за моята физика, имал съм точно оня животински магнетизъм, който липсвал на френското кино. Тя не спираше, и тъй като всички маси бяха препълнени, не липсваше и публика. На мен не ми дреме дали изглеждам комичен, ама не е същото, когато си смешен.
	— Госпожице Кора, не ви искам нищо.
	— Знам, но няма нищо по-хубаво от това да помогнеш някому да успее. Напълно разбирам Пиаф, която направи толкова за Монтан и Азнавур.
	Госпожица Кора имаше хубав глас. Малко дрезгав. Трябва да е бил чувствен. Наблюдавах я внимателно, за да си я представя. Трябва да е имала малко гаврошовско личице с лунички, с фини и смешновати черти и момчешки перчем на челото. Гласът не се е променил много, весел, очарован, сякаш се учудваше от всичко и сякаш животът е пълен с изненади. Трябва да е била това, което наричат миньонче.
	— Да не те отегчавам? Изглеждаш умислен.
	— Не, госпожице Кора, заради басите е. При диското винаги избиват. От това бум-бум-бум направо ме заболява главата. Не искате ли да отидем в някое спокойно бистро?
	— Аз съм се наситила на спокойствие, Жано. От трийсет години съм все на спокойствие.
	— Защо сте спрели толкова рано, госпожице Кора? Преди трийсет години сте била съвсем млада.
	Тя се поколеба.
	— О, тайна е. Отдавна не е ставало дума, вече е минало и толкова по-добре, въпреки че и аз съм забравена заедно с всичко останало… — Отпи от шампанското. — Пях по време на окупацията, това е.
	— И какво толкова? Всички са го правили. Имаше даже един филм преди време за големите звезди.
	— Да, но аз не бях голяма звезда. Тогава просто се погрижиха за мен. Не продължи дълго, две или три години, но след това хванах туберкулоза… и така още три години на спокойствие. Оттогава почти трийсет години ме оставят на спокойствие.
	Засмя се и аз също, за да компенсирам щетите.
	— За щастие имам с какво да преживея.
	Говореше за материалното.
	— Нещата трябва да се гледат от добрата страна, госпожице Кора, само че невинаги знаем коя е. Не е много лесно.
	— Не ме наричай постоянно госпожица Кора, викай ми просто Кора. — Отново отпи от шампанското. — Никога не ми е вървяло в любовта…
	Виж, в това не исках да се забърквам.
	— През 1941-а бях хлътнала по един разбойник. Пеех в едно заведение на улица „Лап“, чийто съдържател бе той. Имаше три момичета, които проституираха за него, и аз го знаех много добре, но какво да се прави…
	— Кермоди!
	Тя прихна внезапно, чу се нещо като птичи крясък.
	— Да, Кермоди. Човек прави поезия от какво ли не, и тъй като бях в реалистичната песен… Господин Франсис Карко написа няколко за мен. По онова време тоя хлапак с апашката си мутра и мъжкарски вид… Господин Франсис Карко, който понякога идваше, ме предупреждаваше да внимавам и че не трябва да смесвам… Но аз ги смесих и понеже работеше за Бони и Лафон, а те бяха разстреляни по време на Освобождението, това не обърка нещата. Налей ми още шампанско.
	Тя отпи, а после ме забрави. Виждах, че се губеше нейде из реалистичните си песни, въпреки шумното бумтене, след което се обърна към мен и произнесе:
	— Аз бях много обичана, знаеш ли.
	Отправи ми го с обвинителен тон, сякаш бях виновен за нещо.
	Остави чашата.
	— Покани ме на танц.
	Звучеше блус и тя веднага се прилепи към мен, но видях, че притваря очи и че аз нямам нищо общо с това. Притиснах я в талията, за да й помогна да си спомни. Звучеше „Get it green“ на Рон Аск, прожекторите добиха съответния цвят и целите бяхме зелени. Момчето, което се грижи за осветлението в _Slush_ и който според мен е най-добрият в областта, се казва Задиз, но му викат Зад. Има трико с фосфоресциращ скелет и мъртвешка глава върху лицето, захлупено с цилиндър, но в обикновения живот има жена и три деца. Крие го, защото му вреди на репутацията. На английски _Punk_ означава леко зашеметяване и претендира да е нещо отвъд, там, където нищо няма значение и вече няма чувствителност. Нещо като недосегаемите в Индия, там, където нищо не може да ги засегне. Чък нарича превъзмогване и стоицизъм, ако не ти пука от нищо, та затова в _Slush_ винаги има разни типове, на които не им пука от пречупените кръстове и разните нацистки неща. Зад пуска слухове, че държи проститутки и че е лежал в затвора, но веднъж го видях в Тюйлери с най-малкия си син на гръб и хванал за ръка двете си други деца, а той се направи, че не ме познава. И аз понякога си мечтая да съм пълна отрепка, която не чувства нищо. Някои са готови да убият майка си и баща си, за да се отърват от тях, за да станат безчувствени. При първия сгоден случай ще се кръстя Марсел Кермоди. Много бих искал да съм актьор, защото през цялото време те взимат за някой друг, а ти си живееш скришом вътре. Когато си Белмондо, Делон или Монтан, за да се позова само на живите, наистина имаш право на анонимен живот, особено ако си талантлив и можеш да се правиш на Белмондо, Делон или Монтан. Чък вдига рамене, за него всичко това са безсмислени опити за бягство, защото животът винаги тече по-бързо от теб.
	Госпожица Кора беше склонила глава на рамото ми, аз я прегръщах нежно в обятията си и макар тоя тип да е бил истинска отрепка, която е трябвало да разстрелят, било е преди трийсет години и ако можех да й помогна да си спомни, нямаше защо да я лишавам от това. Но тъкмо тогава Зад сложи „See Red“, светлината преля към червено и госпожица Кора съвсем се отнесе. Ритъмът беше от най-бързите и тя започна да подрипва, да се върти и да щрака с пръсти, притворила очи и усмихната от задоволство, и наместо да си спомни за себе си и за своя любим, тя напълно се самозабрави. Не знам дали от шампанското или от музиката, или пък беше внезапно решила да навакса пропуснатите трийсет години спокойствие, а може би всичко това накуп, но тя наистина се удави като пирон в кисело мляко. Наоколо всички бяха на не повече от двайсет, но нямаше как да я възпра. Щяхме да се разминем само с погледи и усмивки, ако тоя гадняр Зад, за да оправдае репутацията си, не я беше осветил с прожектора. После ми се кълнеше, че не е било майтап, а че я бил разпознал, понеже колекционираше стари плочи и я бил видял на фестивала на реалистичната песен, та искал да я изкара звезда, но съм сигурен, че го е направил, за да си оправдае репутацията на първокласно гадно копеле. Та значи той насочи лъча към госпожица Кора, сноп бяла светлина право в лицето й. В началото се надявах, че ще престане, но след шампанското, спомените за адмирациите и трийсет години спокойствие зад гърба си, щом усети прожектора и другите постепенно се отдръпнаха, за да я наблюдават, тя сигурно наистина си помисли, че е господар на сцената, обземе ли ви нещо такова, то е по-силно от всичко на света. Едната си ръка беше поставила на корема, а другата развяваше из въздуха като с кастанети в стил оле — оле, като изобщо не ставаше ясно какво танцува, дали фламенко или пасо добле, дали танго или румба, а и тя самата едва ли знаеше, но захвана да си върти ханша и да тресе задник, а това е най-ужасното нещо, което можеше да й се случи на нейните години, а още по-ужасно е, когато не знаеш, че ти се случва. Беше като проява на жестокост спрямо животните. Някои започнаха да се подхилкват наоколо, но не злобливо, а само за да се защитят. Но това не е всичко. Изведнъж тя се обърна към Зад и му направи знак, а тоя подляр веднага разбра и спря плочата, по-доволен и от затънал до гуша лайнар. Точно в тоя момент чух един тип край мен да ми казва:
	— Трябваше да кажеш на баба ти, че се разпада.
	Извърнах се, за да му фрасна един, но в този момент по микрофона проехтя гласът на госпожица Кора:
	— Посвещавам тази песен на Марсел Кермоди.
	Направо се парализирах. Още не бях станал Марсел Кермоди и само двамата го знаехме, но всичките ми мускули се схванаха и направо се вкамених.
	Госпожица Кора стискаше дръжката на микрофона, а Зад беше прибягал на пианото. Аз пуснах една подигравателна усмивка, както правя винаги, когато нищо друго не може да се направи.
P>
	С жест на дете невинно
	тя продаваше мандарини
	по улиците на Буенос Айрес…
P$
	Не знам колко време продължи тази песен. Но не ще да е било толкова, колкото ми се струваше на мен, тъй като в подобни ситуации времето си прави лоша шега с нас. Само някакви си трийсет години.
P>
	Вземете мандарини,
	те много ще ви се понравят,
	корите им са толкоз фини
	с красиви пъпчици по края…
P$
	Докато пееше „с красиви пъпчици по края“, госпожица Кора направи движение, сякаш ги опипваше тия пъпчици.
	Тъпакът с жълтото поло до мен ми обърна внимание.
	— Хайде стига толкова! Искаме да танцуваме!
	— Артистите никога не се прекъсват — му казах аз. — Нищо няма да ти стане, ако изчакаш. Ще танцуваш после.
	Той пристъпи към мен. Приятелката му обаче, която имаше двойно по-големи цици от обикновено, го възпря.
	— Не искам да ти преча да си изкарваш прехраната, брато — рече той — но ходи да го правиш другаде.
	Така ми се прииска да му бушонирам окото, че чак се зарадвах, задето се въздържах.
	Удоволствието, като се въздържаш, е двойно.
	Госпожица Кора свърши и си заработи сърдечни аплодисменти. Най-после ще могат да си танцуват. Самият Зад като че ли се поуплаши да не започне наново, затова побърза да сложи плочата и покани госпожица Кора на танц. Все пак бяха платили по четирийсет франка за вход, а не за да й помагат да си спомня.
	Той беше пуснал зеленото осветление и не се виждаше нищо друго, освен фосфоресциращия му скелет и цилиндъра, докато танцуваше с госпожица Кора, която притискаше силно до себе си, за да не би отново да тръгне да се прави на звезда.
	Госпожица Кора направо ликуваше. Беше отметнала главата си назад и си припяваше със затворени очи, а тоя негодник Зад накланяше към нея фосфоресциращия си скелет и цилиндъра върху мъртвешката си глава. Ерон Фиск се дереше _Get it green!_ със своя глас anschluss. Въобще не знам какво означава anschluss и затова го употребявам внимателно само в случаите, когато нещо си няма име.
	Отидох на бара и си поръчах две водки, като наблюдавах с крайчеца на окото си как Зад отвеждаше госпожица Кора до масата и дори й целуна ръка, за да покаже, че е запознат с добрите маниери от едно време. Аз тутакси довтасах, на мен се полагаше да отнеса останалото. Госпожица Кора стоеше права и допиваше остатъка от шампанското.
	— Достатъчно, госпожице Кора, време е да се прибираме.
	Тя леко залиташе, та трябваше да я подкрепям.
	— Не може ли да отидем някъде, където се танцува джайв?
	— Не знам къде се танцува джайв и въобще не искам да знам.
	Махнах на келнера и когато оня се домъкна, тя поиска да плати. Аз се дърпах, но нищо не можеше да се направи. Тя много държеше и тогава пак разбрах, че ме взима за някой друг. Сигурно беше свикнала да си плаща за това леко зашеметяване, което някога е обичала, и държеше да се отплати на спомените си. Накрая й позволих да го направи, не исках да я лишавам.
	— Вие ми се свят…
	Хванах я за ръка и се отправихме към изхода. Минавайки покрай микрофона, тя забави крачка и се усмихна като виновно дете, но аз я възпрях и уф! най-сетне бяхме навън. Качих я в таксито.
	— Извинявайте, госпожице Кора, забравих нещо.
	Върнах се вътре и си проправих път с лакти до „трябваше да кажеш на баба ти, че се разпада“ и „не искам да ти преча да си изкарваш прехраната, но ходи другаде“. Младежът беше най-доброто в мойта категория, едър, предизвикателен, много отворен и дори рус като мен, а тази прилика още повече ме амбицира, защото така с един удар щях да уредя две сметки. Той се опита да ми посегне пръв, но аз му светнах такъв пестник в окото, че оттогава не съм изпитвал по-голямо удоволствие от боя, такова нещо се изживява само веднъж.
	Все пак и аз отнесох няколко бухалки, понеже оня беше с един приятел от Магреба и това ми попречи да го ударя, защото не съм расист. Във Франция имаш право да удряш само французи, ако искаш да си коректен.
	Когато тръгнах да излизам, видях, че госпожица Кора не си беше останала в таксито, ами се бе върнала и посягаше към микрофона, а Зад се опитваше да я спре, та се стигна даже до намесата на съдържателя, който я дърпаше отзад. Вярно, че тя бе изпила сама цялата бутилка шампанско, но не беше само това, просто целият й живот се завръщаше и бе по-силно от нея. Което така ми се отрази, че забравих за всякакъв срам. А и когато си размазал нечия физиономия, винаги ти става по-добре. Зад дърпаше микрофона назад в едната си ръка, а собственикът, Бено, теглеше госпожица Кора към вратата и всички на дансинга се кискаха, защото бяха такива, и дансингът беше такъв. Истински спектакъл на милосърдието! Изведнъж ми кипна. Приближих се, а Зад ми подхвърли без ни най-малко неудобство от госпожица Кора:
	— Я разкарай тая Фреел оттук, стига толкова.
	Сложих приятелски ръка върху рамото му.
	— Остави я да изпее още нещо.
	— А, не, това тук да не е ретро радио, по дяволите! Обърнах се към Бено, наврях юмрук под носа му и той веднага склони на исторически компромис.
	— Добре де, нека изпее още нещо, но после се омитайте и повече да не си стъпил тук.
	После лично обяви:
	— По молба на всички присъстващи, за последен път, голямата звезда на шансона…
	Той се извърна към мен. Подсказах му името й.
	Зад се наведе над микрофона:
	— Кора Ламенер!
	Чуха се викове У-у-у!, но заръкопляскаха по-силно от всеки друг път, най-вече момичетата, които бяха най-притеснени за нея.
	Госпожица Кора взе микрофона.
	Пуснаха й прожектора и Зад застана зад нея. Той си беше открил лицето и притиснал цилиндъра до сърцето си, стоеше с наведена глава зад госпожица Кора, в знак на почит пред паметта й.
	— Ще изпея една песен за един мъж, който е тук… — Отново се чуха У-у-у!, подсвирквания и аплодисменти, но повече заради шумотевицата, отколкото за нещо друго. Те не познаваха Кора Ламенер нито от Ева, нито от Адам, затова може би си мислеха, че е някоя известна. Един даже подвикна:
	— Искаме Фюнес! Искаме Фюнес!
	А друг един изкрещя:
	— Върнете ни парите! Върнете ни парите!
	Но те бяха заглушени от шъткания и госпожица Кора започна да пее, и то с най-добрия си глас:
P>
	Ако ти си мислиш,
	мъничко момиче,
	ако ти си мислиш,
	че това, това, това
	вечно ще го има,
	сезоните на лю…
	сезоните на лю…
	сезоните на любовта,
	колко ти се лъжеш,
	мъничко момиче,
	колко ти се лъжеш…
P$
	Този път последва пълно мълчание. Лицето на госпожица Кора беше ярко осветено от белия прожектор, виждаха се и най-дребните детайли и наистина изглеждаше авторитетно. Дългите години в занаята си казват своето. Стоях до дебелия Бено, който се потеше и бършеше, а Зад свеждаше своя скелет към госпожица Кора, малко изотгоре, на заден план. Тогава госпожица Кора се обърна към мен и ми протегна ръка, и когато чух продължението, всичко, което можех да направя, за да се скрия, беше да се усмихна.
P>
	Той беше с нежен вид,
	с лудешки и мечтателни очи,
	със странни пламъчета в тях
	като на всички северняци.
	Косите му блестят от злато,
	усмивката му е като на ангел…
P$
	Тя замълча. Не знаех дали песента е свършила или госпожица Кора беше млъкнала, защото не знаеше текста или по други причини, които не ми бяха известни и само тя си знаеше. Този път бе възнаградена с истински аплодисменти, а не с половинчати. Аз също я аплодирах заедно с останалите, които ме гледаха. Та даже Бено й целуна отново ръка, като същевременно не забравяше лекичко да я побутва към вратата, повтаряйки за нейно удоволствие:
	— Браво! Браво! Моите поздравления. Направихте истински триумф! Знам какво е! Великата епоха! Табуто! Греко! Червената Роза! Мисля, че вие бяхте много преди това!
	А после взе да надминава себе си в утешенията, особено като стигнахме вече до изхода.
	— Ех, ако можехме да съберем върху един афиш Пиаф, Фреел, Дамиа и вас, госпожице…
	На това място той отново зацикли.
	— Кора Ламенер — му подадох аз.
	— А, да, Кора Ламенер… Някои имена не се забравят!
	Той ми стисна ръката, дотолкова беше готов на исторически компромис.
	Бяхме отвън.


>	XVIII

	Подкрепях госпожица Кора, която беше по-скоро в плен на емоцията, отколкото на шампанското.
	— Уф! — изпуфка тя, хващайки се за сърцето, за да покаже, че не й достига въздух.
	Целуна ме, след което се наклони назад с ръце върху раменете ми, за да ме разгледа по-добре, пооправи ми косата, направила беше всичко това заради мен и сега търсеше да разбере дали съм горд с нея. Толкова ми заприлича на малка хитруша, която знае, че не е трябвало да прави така, че за малко да я зашлевя. Чък казва, че чувствителността е една от седемте рани на Египет.
	— Бяхте неотразима, госпожице Кора. Жалко е да си стоите вкъщи с тоя глас.
	— Младите вече са отвикнали. Все пак е по` друго от това, което се пее сега. Днешните знаят само да крещят.
	— Те имат нужда да крещят, че и отгоре, госпожице Кора.
	— Мисля си, че истинският шансон ще се върне. Нужно е само търпение и умение да се чака. Няма начин да не се върне. Според мен всичко секна с Превер. Мариан Освалд първа го изпя, през 1936-а.
	Тя подхвана:
P>
	Пияната
	вълна
	приижда…
P$
	Запуших й устата с ръка, но нежно. Тя прихна да се смее, после въздъхна дълбоко и изведнъж се натъжи.
	— Превер умря, Реймон Кьоно също, докато Мариан Освалд е още жива, онзи ден я мярнах в бирария Лютеция…
	Досега не бях срещал човек, който да знае толкова много непознати за мен имена. После се заинати:
	— Но тя ще се върне. В тоя занаят трябва да умееш да чакаш.
	Качих я в таксито и потеглих с пълна газ. Тя престана да говори и само гледаше пред себе си. Хвърлях й по едно око от време на време, докато не се случи неизбежното. Разрева се. Хванах й ръката, колкото да кажа нещо.
	— Станах за смях.
	— Ни най-малко, що за хрумване!
	— Много ми е трудно да свикна, Жано.
	— Всичко ще се оправи, госпожице Кора, в момента сте в дупка, но трябва да умеете да чакате. Всички са били в дупка в един или друг момент, това е част от занаята.
	Тя не ме слушаше. Още няколко пъти повтори:
	— Много е трудно да свикнеш, Жано.
	Можех да й отговоря да, знам, тази възраст е безмилостна, но щях да й помогна много повече, ако я оставех да говори.
	— Достигаме младостта твърде рано, Жано, а после, когато си на петдесет години и трябва да си промениш навиците…
	Цялата беше в сълзи. Отворих чантичката й, извадих носната кърпа и й я подадох. Аргументите ми почти се изчерпаха. Бях готов на всичко за нея, на всичко, защото това дори не бе лично, а нещо много по-голямо, нещо много по-общо, като околосветска обиколка.
	— Не е вярно, че остаряваме, Жано, само хората те карат да се чувстваш така. Вкарват те в ролята, без дори да те питат. Станах за смях.
	— Да не ви пука, госпожице Кора. Що за живот е това, ако човек няма право да стане за смях.
	— Наричат това трета възраст, Жано.
	За миг замълча. Бях готов на всичко.
	— Много е несправедливо. Ако си музикант, на пиано или цигулка, можеш да караш до осемдесет години, никой не ти ги брои, но не дай си боже да си жена, неизбежно първо се хващат за цифрите. Започват да те броят. Първото нещо, което правят с една жена, е да я преброят.
	— Това ще се промени, госпожице Кора. Важното е да можеш да чакаш.
	Но не разполагах със средства. А за да лъжеш, е нужно самочувствие.
	— Вярно, че годините са похитители на заложници, госпожице Кора. Не би трябвало да се оставяте да свикнете. Чакайте, та нали има една госпожа Жан Либерман, която написа книга за самозащита „Старостта не съществува“ в колекция „Преживяно“, както си личи от името. Тази жена тренира хвърляне на ножове на седемдесет и девет години. През 1972-а получава черен колан по айкидо и тренира кунгфу, занимава се с бойни изкуства на осемдесет и две години, можете да го прочетете. Пише го във „Франс Соар“.
	Тя продължаваше да плаче, като едновременно с това се усмихваше.
	— Странна птица си ти, Жано. И безкрайно мил. Досега не съм срещала друг като теб. Караш ме да се чувствам добре. Надявам се, че не е само от доброволна благотворителност.
	Не знам какво имаше против доброволците, но отново се разхлипа. Може би защото шампанското секна и я остави сама. Стиснах й ръката.
	— Госпожице Кора, госпожице Кора — нареждах аз.
	Тя облегна главата си на рамото ми.
	— Толкова е трудно за една жена да остане млада…
	— Госпожице Кора, та вие не сте никак стара. Шейсет и пет години в днешно време, при средствата, с които разполагаме, не е същото като преди. Даже се поема от социалната осигуровка. Отдавна не сме в деветнайсети век. Днес се стига до луната, по дяволите.
	— Свършено е, свършено…
	— Не, нищо не е свършено. Какво толкова е свършено? Защо да е свършено? Както гласи една известна мисъл, докато човек живее, се надява. Трябва да ви напишат нови песни и пак ще ги разбиете.
	— Не става дума за това.
	— Де Гол беше крал на Франция на осемдесет и две години, а госпожа Симон Синьоре, която е почти ваша възраст, гепи главната роля знаете ли в кой филм? В „Животът пред теб“. Да, „Животът пред теб“, на почти шейсет години, и даже получи Оскар, толкова е истинско! Всички имаме живот пред себе си, дори и аз, въпреки че нямам никакви претенции, уверявам ви.
	Прегръщах я нежно до себе си, обгърнал с ръце раменете й, човек трябва да може да се ограничава. Никой няма достатъчно дълга ръка. Тя дори ме караше да се чувствам добре, така се съсредоточавах върху едно-единствено същество, наместо върху всички животински видове.
	— Вие нищо не сте подписвала, госпожице Кора. Не сте си слагала подписа, не сте давала съгласието си за възрастта, която животът ви дава.
	— Нужни са двама — рече тя.
	— Двама или в група по трийсет, както желаете.
	— В група по трийсет ли? Какъв ужас!
	— По радиото и телевизията препоръчват да се прави в група по трийсет, не си го измислям аз, госпожице Кора.
	— Ама какви ги говориш, Жано? Това е невъзможно!
	— Изглежда, че ако се прави индивидуално, всеки за себе си, ще настане истинска бъркотия. Половин Бретан е за почистване.
	— А-а, говориш за петролния разлив…
	— Да. Аз също исках да се включа, но не мога да огрея навсякъде. Освен това там се стекоха хиляди доброволци, че и пет хиляди войници, които помагат.
	С едната ръка прегръщах раменете й, а с другата карах, но улиците бяха пусти и не беше опасно. Вече не плачеше, но сълзите й още ми мокрееха по врата. Тя почти не помръдваше, сякаш беше открила най-сетне мястото, на което й е добре, и се страхуваше да не го загуби. По-добре да не й говоря, да не я безпокоя. В такива моменти котките започват да мъркат. Най-несправедливото е, че се намират хора, които биха я нарекли стара мацка, говорейки по неин адрес. Всички светофари дават жълто нощем, но аз карах бавничко, като че ли ме беше помолила за това. Никога досега не съм чувал някоя жена да мълчи толкова силно. Когато бях момче и аз си издълбавах яма в градината и ходех да се крия там с едно одеяло на главата, за да ми е тъмно и се правех, че ми е добре. Същото вършеше сега и госпожица Кора, заровила лице във врата ми и обгръщайки ме с ръце, тя се правеше, че й е добре. Като при животните. Получаваш физическа топлина и вече не ти е толкова зле. За първи път държах така възрастна жена. Има нещо ужасно несправедливо във всичко това, сякаш природата, грижейки се добре за всичко останало, вода, храна, сън, е забравила най-важното. На това му викат черни дупки, един вид дупки в паметта, забравата, докато светлината е свързана със зрението, водата с жаждата и плодът с глада. Към това се добавя също и склонността ни към покорство и подчинение на правилата, една стара жена си е просто стара жена, тя трябва да го приеме и това не подлежи на промяна. Направо не е за вярване с какво се примиряваме. Дори и аз, усещайки дъха и бузата на госпожица Кора във врата ми и ръцете й около тялото ми, стоях като схванат, за да не би да си помисли, че й отвръщам, и се чувствах неловко, защото тя беше на шейсет и пет години, а това, по дяволите, си беше чиста проява на жестокост спрямо животните от моя страна. Когато някоя застаряваща кучка дойде при вас да я помилвате, това минава за нормално и не правите разлика, но с госпожица Кора, сгушена до мен, изпитвах погнуса, сякаш цифровото й изражение я превръщаше от жена, сгушила се в мен, в мъж, който ме изпълваше с хомосексуално отвращение. Почувствах се като истински извратеняк, когато тя ме целуна по шията, мъничка бърза целувка, сякаш се страхуваше да не я усетя, и кожата ми настръхна, до такава степен се подведох по линията, докато първото задължение на всеки е да не се подчинява и да върви против природата, ако природата се свежда до разни цифрови условности, до броя на годините, които ви драска върху дъската, до старостта и смъртта, защото това си е недопустимо. Прииска ми се да се обърна и да я целуна по устата като жена, но бях блокирал, макар че в Русия и мъжете се целуват по устата, без да се гнусят. Но там отколе си е така и това е част от историческото наследство. Наследствени гени. Чък твърди, че няма по-гаден полицейски режим от този на гените, всичките са като арестантски килии. Безсмислено е да ревеш на оръжие, братя, на природата не й пука, единственото, което можеш да й направиш, са графити по стената. Обзет бях от такъв силен отказ да се подчиня, че чак започна да ми става. Спрях таксито, сграбчих госпожица Кора, сякаш беше някой друг, и я целунах по устните. Направих го не заради нея, а заради принципа. Тя се прилепи до мен с цялото си тяло, изтръгвайки нещо като вик или стон, но при отчаянието никога не знаеш какво е.
	— Не, не, не бива… Трябва да сме разумни…
	Наведе се леко назад, галейки ми косите със сълзи, грим, шампанско и всичко онова, което животът й беше сторил пътьом, беше се състарила с десет години под въздействието на емоцията, и аз бързо впих устните си в нейните, за да не гледам. Пак тая сантименталност, като снимката на оня норвежец или канадец, който държи пушката над главата на малкото тюленче, а то го гледа, погледът й беше точно същият.
	— Не, Жано, не, аз съм много по-стара… Вече не става…
	— Кой е решил това, госпожице Кора? Кой е написал тоя закон? Да не е папата? Времето е голям мерзавец, от който ни е дошло до гуша.
	— Не, не… не бива…
	Потеглих. Тя се беше хвърлила в обятията ми и криеше лицето си в моето рамо, така при всяко нейно вдишване изглеждаше сякаш се бори с въздуха. Приличаше на малко момиченце, което са дегизирали като старица и което не разбира как, кога и защо. Ужасно е да не остарееш.
	Сега хлипаше съвсем тихо. Беше се отдръпнала от мен и плачеше в тъмното, както става винаги.
	Вестниците са прави като настояват за реформи в килийния режим.
	Гарирах таксито на тротоара. В асансьора тя промълви:
	— Сигурно изглеждам ужасно.
	И после пристъпи направо към целта. Знаех много добре, че имаше нужда да се защити. Отвори чантичката си, взе три банкноти по сто франка и ми ги подаде.
	— Дръж, Жано, вземи ги. Вкара се в разходи.
	Идеше ми да се изкикотя, но какво пък, тя държеше на реалистичната си песен.
	Сводниците, сатъра, сраженията в Африка, Сиди Бел Аббес, легионерският мирис на нажежен пясък. Не знам какво точно са пели Фреел и Дамиа, но ще проверя. Взех парите. Госпожица Кора имаше нужда да бъде успокоена. Докато й взимах парите, всичко щеше да е наред. Чувстваше се здраво стъпила на земята.
	Дори не я изчаках да светне лампата. Сграбчих я в ръце, тя тутакси ми каза не, не, и после подлудя, притисна към мен цялото си тяло. Не я съблякох, по-добре така. Повдигнах я, занесох я до спалнята, блъскайки се о стените, хвърлих я на леглото и я изчуках два пъти един след друг, без дори да го вадя, и не само нея, ами целия свят с неговите арестантски килии, защото тъкмо в това е импотентността. След което се почувствах напълно изпразнен от несправедливост и гняв. Тя продължи да пъшка още някое време и после потъна в мълчание. През цялото време крещеше името ми, много силно, и любими мой, любими мой, любими мой, сигурно си мислеше, че е лично, а то беше много повече от това. Когато млъкна и се укроти и когато от нея остана само леко дихание, продължих да я притискам нежно в обятията си и да търся устните й, и тогава незнайно защо си спомних казаното от Чък, че в света е пълно с гробове на Христос, които чакат своето освобождение. Беше пълна тъмнина, която превръщаше госпожица Кора в младо и хубаво осемнайсетгодишно девойче в ръцете ми, в душата ми и в ума. Спомних си и за цар Соломон, който продължаваше да ходи с високо вдигната глава на осемдесет и четири години при една врачка, която страшно познава, само за да докаже, че няма ограничения. Усещах как тялото на госпожица Кора пърхаше с криле като онова омаслено птиче в петролния разлив по телевизията, което се опитва да полети. Почти навсякъде се унищожава по нещо, а аз не мога навред да огрея. Никой не отговаря на набрания от вас номер. Не ми дреме за камбоджанките, не мога да ги изчукам всичките. Марсел Кермоди, екс-Жано Лапен. По улиците на Париж започна акция срещу глада по света. Чък твърди, че никога не ще убият Алдо Моро, твърде е литературно. _Prima della Revoluzione_. Трябва да си наистина голям кинолюбител, за да гледаш на унищожените видове като на спектакъл. Измислиха една акула, която сееше ужас в „Челюсти“, защото трябваше да е някой друг, а не ние, ето, акулата е, значи ние не сме виновни. Цар Соломон е сбъркал етажа. Трябвало е да се качи сто милиона етажа по-нагоре със сто милиона пъти по-мощна телефонна централа. Само че никой не отговаря на набрания от вас номер. Аз галех ли, галех госпожица Кора, както никога досега. Най-сетне имах нещо конкретно под ръка. Чък казва, че не бива да се отчайваме, защото у всеки човек се крие човешко същество и рано или късно то ще излезе на бял свят. След това й помогнах да се съблече, да си свали роклята, да остане гола, дори и когато запали, защото не ме е страх да гледам истината в очите. Бях шокиран много по-малко, отколкото одеве, когато шепнеше, о, да, любими мой, да, да, сега, да, да, обичам те, и то не толкова заради думите, които не са нищо лично и се казват всеки път, колкото заради гласа, който наистина беше обезумял. Никога досега не бях правил някого толкова щастлив. Баща ми разказваше, че по време на окупацията нямало нищо и трябвало да си набавят всичко на черно. Той казваше „на черно“, за да покаже, че е било незаконно, че са нямали право. Госпожица Кора също нямаше право заради табелата, която й бяха лепнали на гърба, но беше щастлива на черно.
	— Какво има? Защо се смееш?
	— Нищо, госпожице Кора, имам чувството, че ние с вас търгуваме на черно…
	Мисля, че беше твърде стъписана, за да се засмее.
	— О, не ми обръщайте внимание, госпожице Кора, на мен така ми е много добре, тъй че няма значение.
	— Наистина ли? Наистина ли ти е добре с мен?
	— Ами да.
	Тя отново ми погали косите.
	— Ощастливих ли те?
	Тука вече ококорих ей такива очи, защото какво да ви кажа, все пак.
	— Ама разбира се, госпожице Кора.
	Тя се пооживи и ме заопипва с ръка, сякаш искаше да се убеди, че я харесвам, а после седна цялата отгоре, нетърпеливо, като че ли я обземаше паника и имаше нужда да се успокои. Аз я успокоих. Винаги е много вълнуващо, когато някое неопитно момиче иска да се убеди, че го харесват, а госпожица Кора беше загубила своята опитност. Правеше го несръчно и прибързано, като че ли я гонеха ченгетата. Леко я отстраних, в това отношение не се нуждаех от допълнителна помощ. Няма нищо по-несправедливо от това една жена да се страхува, че вече не е достатъчно възбуждаща. Тия идеи им се внушават заради законите на пазара, от които са зависими. Тя отново протегна ръка в тъмнината и аз веднага захванах да се възбуждам, за да сложа край на висящото положение, нямаше да стана и да си тръгна, я, и бездруго само минавах. Не можех да й изтрия годинките, но и тя нямаше защо да се извинява и да се чувства виновна заради тях. Сметките в счетоводните книги на природата винаги са фалшификати. А фалшифицирането и употребата на фалшификати трябва да се отнасят до съдилищата и висшите инстанции.
	Чък е по-прав от всякога, като казва, че всичко е въпрос на естетика и че една жена може да си позволи съсухрена кожа, увиснал задник и спаружени цици само в изкуството, но в живота това може само да й навреди заради декларацията за правата на човека.
	Госпожица Кора долепи устните си до моите и зашепна мое любимо съкровище, моя прекрасна любов, това беше по-скоро затрогващо и мило, а не като сегашните мацки, които никога няма да ви нарекат мое любимо съкровище, моя прекрасна любов. Вече я няма предишната поезия. После тя застина като мъртвец известно време, като изключим, че продължаваше да ми държи ръката, сякаш за да е сигурна, че няма да се изпаря. Тя трябваше да знае, че опитите за бягство не са в стила ми. Също като цар Соломон, който се е обърнал към бъдещето и го гледа право в очите, и който даже си уши скъп костюм за петдесет години напред, спокойно, сякаш не познава страха, и когато казва, че „човек никога не знае какво му готви бъдещето“, винаги се усмихва от удоволствие, като че ли е пълно само с хубави неща. Наоколо беше толкова тихо, че не се чуваше дори шума от автомобилите. Има такива щастливи мигове, когато никой не мисли за никого и светът потъва в мир. Беше толкова тихо и спокойно, че съм наистина щастлив, задето съм преживял този миг. Бях скапан, което винаги е благотворно за терзанията. Тъкмо това се има предвид под физическо усилие и полезно въздействие на тежкия труд. Моят баща ми казваше: ами ако работеше по осем часа всеки ден в някоя мина… Така че работата, която карат миньорите да вършат, си е постижение.
	Тя стана, за да отиде в банята, което понякога е неизбежно. Посегнах да напипам лампата, вече няма смисъл.
	— Не, недей, не пали…
	Запалих. Грешката не беше нейна, Господи, тя нямаше защо да се чувства виновна. Запалих. Беше малка лампа в червено, оранжево и розово, но щях да я гледам също толкова ласкаво и ако беше прожектор. От осемнайсетгодишното девойче не остава кой знае какво, когато се намеси времето, времето е най-големият травестит, когото познавам.
	— Не ме гледай така, Жано.
	— Защо? Това е част от правата на човека.
	Единственото нещо, което не е трябвало да запуска, беше венериният хълм. Всичко беше сиво. Трябваха ми няколко секунди, докато схвана, че не си беше боядисала космите и ги бе оставила сиви, тъй като вече не се е надявала. Рекла си е, че така или иначе никой вече нямаше да ги види.
	Рипнах от раз, сграбчих я, олюлявайки я леко и после отидох да пикая. Оставих й банята на разположение, взех си една цигара от чантата й и пак си легнах. Чувствах се добре. А и спалнята на госпожица Кора беше много женска. Големият черно-бял палячо беше паднал от леглото. Вдигнах го. Можеше да се сгъне на всички страни. По стените имаше изрисувани цветя и разни предмети, като тия на щандовете за сувенири. Имаше плюшена мечка — коала с разперени ръце в един фотьойл. Имаше истински картини с котки и дървета и снимка от списание на младеж с момичета, вдигнали крак, на която пишеше: „На моята любима“. Имаше снимки на Ремю, на Анри Гара и на Жан Габен, който разпознах в „Любовна мутра“. Същински музей. На стената срещу леглото, между две огледала, имаше голяма снимка на госпожица Кора в рамка от набраздено зелено кадифе. Ама че била млада и хубава навремето! Беше напълно разпознаваема, чертите й се бяха запазили. Сигурно купища мъже са въздишали по нея, но ето че аз я бях свалил.
	Меката светлина от малката настолна лампа ме караше да се чувствам добре. Все повтарях на Тонг, че би било добре да положим малко грижи за нашата бърлога, наместо да се правим, че няма смисъл от това. По всички магазини има красиви лампи и няма смисъл да се лишаваме.
	Госпожица Кора се връщаше. Беше си сложила розов пеньоар на баклавички. Приседна на ръба на леглото и се хванахме за ръка, за да усетим присъствието си.
	Беше се разгримирала. Сега лицето й не се различаваше особено от това на другите жени. Но така, без грим, сякаш бе по-добре, вдъхваше повече доверие. Виждаше се всичко. Като изписано. Животът най обича да си слага автографа.
	— Искаш ли нещо за пиене?
	Мамка му, дано не започне пак с нейното ябълково вино.
	— Ако имате кола…
	— Нямам, но ти обещавам, че следващия път ще имам…
	Аз замълчах. Сигурно щях да мина пак да я видя. Нямаше причина да не го направя. Надявах се да останем приятели.
	— Не искаш ли да пийнеш малко ябълково вино?
	Това трябва да беше нещо като религия за нея.
	— С удоволствие, благодаря.
	Внезапно ме обзе тъга, докато госпожица Кора беше в кухнята. Желанието да зарежа всичко и да се разкарам, какъв смисъл от всичко това.
	Отидох в банята и пийнах вода от кранчето.
	Върнах се в стаята и заварих госпожица Кора с бутилка ябълково вино и две чаши върху поднос. Напълни чашите.
	— Ще видиш, Жано, че ще потръгне.
	— Ама аз не съм за някакви си проекти, госпожице Кора.
	— Още имам връзки. Познавам доста хора. Трябва само да вземаш уроци. Пеене и малко танци. По дикцията няма какво да се пипа. Ти имаш всичко необходимо, малко… малко отрепка… Точно като от улицата. Като те сравня с това, което гледаме в киното и телевизията, веднага се вижда, че имаш истински шанс. Има Лино Вентура, разбира се, но той вече не е първа младост. А сред певците няма нито един с истински мъжествена мутра. Мястото стои незаето. А ти си самата природа.
	Не преставаше да говори, сякаш се страхуваше да не ме загуби. Първото нещо беше да имам снимка в годишния каталог на актьорите. Тя щеше да се погрижи.
	— Винаги съм искала да се погрижа за някого, да го направя голяма звезда. Ще видиш.
	— Чуйте, госпожице Кора, не е нужно да ми давате гаранции. Въобще не ми пука. Дори нямате представа до каква степен не ми пука. Не че исках кой знае колко да бъда актьор, най-вече не исках да бъда себе си, много ми е нагорно. И най-вече…
	Идваше ми да й кажа, че по-скоро аз ще се погрижа за нея, но щях да прозвуча като болногледачка. Станах и тя веднага се изплаши, че може би ме вижда за последен път. Нищо не разбираше. Ама съвсем нищичко. На това му викат инстинкт за самосъхранение.
	— Госпожице Кора, не искам нищо от вас. Искате ли да ви кажа нещо? Не сте добра със себе си.
	Наведох се и я дарих с една съвсем глупава, неуловима целувка, която се изпарява преди още да си я усетил. За миг останах приведен към нея, като я гледах нежно. Бедната госпожица Кора не беше разбрала абсолютно нищо. Мислеше си, че е нещо лично. Не беше разбрала, че това е любовен акт.
	— Довиждане, госпожице Кора.
	— Довиждане, Жано.
	Обви ръце около шията ми.
	— Още не мога да повярвам — изрече тя. — Най-трудно за една жена е да живее без ласка…
	— С всички е така, госпожице Кора. Като я няма, трябва да се оправяме някак помежду си. Нали затова майките обгръщат с толкова ласки децата си, та да могат по-късно да имат хубави спомени.
	Повдигнах я и я притиснах в прегръдките си. Страхувах се да не се надървя пак, защото при мен е автоматично, а пък ако се любехме отново, тя щеше да си помисли, че го правя, за да си спестя чувствата.
	— Ти ме направи толкова щастлива… Дали и аз те направих поне мъничко щастлив, Жано?
	— О, разбира се, вие ме правите щастлив, стига да ви погледна…
	Положих я на леглото и си тръгнах.
	Мислех си, че не беше нужно да обичаш някого, за да го обичаш още повече.


>	XIX

	Когато излязох, беше шест сутринта, а бистрото отсреща тъкмо отваряше. Плешивият му собственик беше от типа мъже, които нямат какво да ви кажат. Поздравих го, но той не ми отвърна. Изпих три кафета едно след друго, а той ме стрелкаше с погледи. Все пак е странно колко много мъже не могат да ме дишат още от пръв поглед. Това несъмнено се дължи на успешната ми външност. В такива случаи винаги се прикривам зад някоя въоръжена до зъби усмивка. Чък твърди, че притежавам физика, която не се харесва на не дотам надарените мъже. Може пък да е чисто природен антагонизъм. Попитах собственика колко му дължа два пъти, без той да ми отговори. И аз не можех да го дишам, особено след нощта, която бях прекарал. Беше с напомадена над ушите коса, с бяла риза и синя престилка и стоеше на другия край на тезгяха, сякаш усещаше, че се нуждая от приятелство. Чудя се откъде ли съм взел тоя благотворителен характер, като в него няма нищо наследствено. Баща ми цял живот е возил, а майка ми са я возили. Според Чък аз имам това, което наричат комплекс на Спасителя, а то не прощавало, така че рискувам да убия някого. Отстрани на касата имаше транзистор, протегнах се и го включих. Собственикът ме погледна на кръв.
	— Извинете, че си позволявам — рекох му — но заради петролния разлив. Бретонец съм. Баща ми е там, рибар е. И още едно кафе, ако обичате.
	Сервира ми го светкавично, сякаш бях Месрин*. По радиото ме информираха, че всички птици на островните резервати са измрели и ми олекна, така поне нямаше вече какво да се прави. Станах безполезен. Уф. Една грижа по-малко. Йоко беше закачил на стената у нас една репродукция на свети Георги, който пробожда змея, но при него това беше Южна Африка. Ако не бях такъв егоист, нямаше да ми пука за болката, която ми причиняват всички.
	[* Жак Месрин — легендарен престъпник от 70-те. — Б.пр.]
	Собственикът ме гледаше така осъдително, че бях изкушен да оправдая очакванията му, като отмъкна транзистора, хората обожават да са прави. Платих последното кафе и си тръгнах, оставяйки го без цел. Часът беше шест и половина, закарах таксито в гаража на улица „Метари“, откъдето Тонг щеше да го вземе в седем. Беше негов ред. Взех си „Солекс“-а и отидох до Бют-Шомон, на улица „Кале“, номер 45, петия етаж към двора, където се настанихме след пристигането ни от Амиен, осемнайсет години от живота ми и вечното къде пак си се скитал. Баща ми изобщо не прилича на мен, дори не знам как съм случил на такъв. Цели четирийсет години е дупчил билетите в метрото и докато едни взимат метрото, него метрото го взе. Има хубава нашенска глава с бяла коса и бели мустаци — някои хора се разхубавяват на шейсет години.
	Отвори ми по тиранти. Стиснахме си ръцете. Наясно е, че съм паднал по-далече от дървото. Той още живее с гордостта от работата, с политическите програми, с дискусиите по същество. За баща ми старостта е обществен проблем, а смъртта — природно явление.
	— Е, Жан, как я караш?
	— Горе-долу. Оправям се.
	— Още ли с таксито?
	— И разни дребни работи тук-там.
	Притопли ми кафе и седнахме.
	— Нещо ново? Още ли живееш с приятелите?
	— Със същите.
	— Трябва да си намериш жена.
	— Единствената жена в живота ми е на около шейсет и пет години. Бивша певица. Иска да ми помогне да започна в театъра.
	Не ми се щеше да го наскърбявам. Изрекох го на глас, за да се ориентирам. Може пък наистина това между мен и госпожица Кора да е кофти. Мъжете на моята възраст разбират всичко прекалено бързо. Имах доверие в баща ми. Той познаваше нормите. Откак се помни, е синдикалист.
	— Няма да се захващам с театър, бъди спокоен — казах му аз.
	Бяхме седнали на кухненската маса, точно срещу прозореца. Гледаше към двора, навън сивееше, но още по-сиво беше лицето му.
	— Ама ти какво, да не си държанка на някоя бабичка?
	— Не. Сигурно трябваше да ти отговоря с да, за да ти затвърдя мнението, но всъщност не. Бута ми по някоя банкнота понякога и аз я взимам, но само за да й помогна. Голяма романтичка е. Обсебена е изцяло от песните си, това каторгата, гилотината, Африканските битки, легионерите, лошите момчета. Репертоарът е много по-стар от самата нея. Знам, че ще ти се стори смешно, но когато ми пробутва мангизи и аз ги приемам, това я успокоява. Това е то реалистичната песен: мръсници, момичета майки и тъй нататък. Казва се Кора Ламенер, може да си я виждал по афишите в метрото, когато си бил млад. Горе-долу връстници сте.
	Беше взел от масата голямата пита селски хляб и бавно започна да го реже на равни тънки филии, за да намери утеха в нещо сигурно и познато. У дома все той режеше хляба. Това е първото, за което си спомням след заминаването на мама. Той ми каза майка ти ни напусна, а сетне захвана да реже бавно селския хляб на хубави равни филии.
	— Само за това ли дойде? Да ми кажеш, че те издържа някаква бабичка?
	Той остави хляба, филиите и ножа върху мушамата на сини карета.
	— Не сме се виждали от толкова време, просто ти разказвам.
	— Щом си изпитал нужда да дойдеш и да ми го кажеш в седем часа сутринта, значи нещо те мъчи.
	— Има нещо такова.
	— Само това ли е, или има и още нещо?
	— Не, това е.
	— Да не те издирва полицията?
	— Засега не. Това все още не се смята за изнасилване на възрастни хора.
	— Хайде, стига палячовщини.
	— Разправям ти за тази женица, защото честно казано не съм много наясно какво става. А пък ти все още имаш норми. Няма нищо общо с парите.
	— Търсиш си оправдание.
	Нямаше за какво.
	— Какво да се прави, падам си по дърти чанти, изглежда съм извратен.
	Той замълча, поставил ръце на бедрата, загледан в добрия, солиден и честен хляб на масата. Не беше ли всъщност смайващо, че този съвсем побелял шейсетгодишен човек не разбира как тъй е възможно да обичаш възрастните?
	— То така се почва, докато накрая се стигне до обири на пощенски станции. Не съм много сигурен дали вече не се е стигнало дотам, за да дойдеш да ме видиш така ненадейно в тоя час.
	Пак почувствах онази нежност. Изпълваше ме, обливаше ме с топлина и накрая се изливаше в усмивка.
	— Дай ми десет минути, преди да викнеш ченгетата.
	Изпитвах само нежни чувства към него и към неговия сигурен, солиден и честен селски хляб, но не си струваше, когато любовта ти е като дишането, всички я вземат за дихателно заболяване.


>	XX

	Прибрах се в копторчето. Нямаше никой, освен свети Георги, който пробождаше змея на стената. Покатерих се до моето леговище на втория етаж и останах там, с провесени надолу крака и глава между дланите, в търсене на отговор къде съм и какво правя, къде да отида и защо тъкмо там, а не другаде, питах се какво ли трябва да направя, за да вляза в строя и да се отърва от моя благотворителен характер, или може би пък този строй да е монашески.
	Може би баща ми имаше право, че съществува само обществото. Тогава може и да се измъкнем, проправяйки си път с някои мерки и на изхода да ни кажат, извинявайте, но вече нищо не може да се направи, оттук навлизаме в сферата на невъзможното. Не трябваше да стъпвам при цар Соломон. Не трябваше да се захващам с тия посещения при възрастни хора, това е лош пример за младежта. Взех речника на Чък и затърсих „старост“. Ето какво открих: „Последен период от човешкия живот, етап от живота след зрелостта и който се характеризира с появата на сенилност“. Отидох на „сенилност“ и нещата хептен загрубяха. Би трябвало да ги обичам теоретично и отдалече, без да ги доближавам. Но нейсе, трябваше ми да изживея една любовна история, започвайки от края.
	Върнах речника на обичайното му място. Чък е силно заинтригуван от моите отношения с речниците. За него е истинско удоволствие, когато ме види да отварям речника и да го прелиствам.
	— Правиш го, за да се отдалечиш. За дистанциране.
	— Това пък какво е?
	— Да се дистанцираш, да се отдалечиш от това, което те засяга и плаши. За да се отдалечиш от емоцията. Нещо като форма на самозащита. Когато нещо те терзае, ти отдалечаваш въпросното нещо, свеждайки го до суховатото му определение в речника. Охлаждаш го. Вземи например сълзите. Искаш да ги възпреш и тогава ги поглеждаш в речника.
	И той отиде да вземе големия Бюден.
	— „Сълза: капка от прозрачен и солен разтвор, следствие от повишената секреция на сълзотворните жлези.“ Ето какво представляват сълзите според речника. Това невероятно ги отдалечава, нали? При теб се наблюдава стремеж към стоицизма. Ти искаш да си стоик. Безчувствен. Да стоиш със скръстени ръце, с хладен и надменен поглед, хайде чао, извинявайте, но ви наблюдавам всички от толкова далече, един вид минималното нищо. Правиш го, за да минимизираш.
	Не ми пука, че Чък се учи на мой гръб, нали и той трябва да живее някак.
	Продължавах да седя с провесени надолу крака и си зяпах кецовете, когато той се прибра, за да се преоблече, беше дежурил в SOS цяла нощ, а нощем винаги звънят най-много. Сигурно висях от дъската на втория етаж като зов за помощ, защото той ми хвърли поглед, пълен със зоологическо безразличие. Чък по-добре от всеки друг знае как да те държи на дистанция иззад очилата си.
	— Какво ти става, приятел?
	— Такова, че изклатих госпожица Кора тая нощ.
	— Ами!
	Винаги така произнася „Ами!“, сякаш нито се учудва от нещо, нито заема позиция, нито казва, че е хубаво, нито че е лошо, нито че е смело, нито че е добре или пък зле, нито че е велико, абе нищо. Тоя тип вечно се прави, че всичко е видял, като че ли не е на двайсет и пет години, а на дванайсет.
	— Да, наебах я.
	— Добре де, не виждам къде е драмата, приятел. Ако наистина си я желаел и…
	— Въобще не я желаех, мамка му.
	— Значи си го направил от любов.
	— Да, но тя го приема лично.
	Чък повдигна вежди нагоре и си намести очилата, което при него е най-висш израз на съпричастност.
	— Ами!
	— Ами да! Тя не разбра.
	— Можеше да й обясниш.
	— Не можеш да обясниш на една жена, че си я изчукал по принцип.
	— Винаги има начин да поднесеш нещата учтиво.
	— Учтиво ли, задник такъв? Няма по-отвратително от това да свалиш, за да не се влюбиш, някоя леля, само защото има други млади и красиви. И бездруго светът е достатъчно несправедлив, та да притуряме още от себе си. Това с госпожица Кора не беше лично, Чък, но с несправедливостта беше съвсем лично. Пак вид благотворителност.
	— Добре де, изчукал си я, и какво толкова.
	— Не трябваше. Можех да й го покажа другояче.
	— Как?
	— Откъде да знам, има и други начини да засвидетелстваш симпатия.
	Чък има поне три етажа коса на главата си. Близо метър и деветдесет, толкова е дълъг, но с хлътнали гърди и с кльощави като на розово фламинго щеки. Ставаше за професионален баскетболист, ако беше по-спортен.
	— Оплел съм се като пиле в кълчища, Чък. Може би е по-добре да напусна Франция за известно време, за да имам извинение. Нямам намерение да продължа, както тя си мисли, а не мога и да спра, защото ще сметне, че е стара. Изчуках я просто между другото, това е.
	— Можете да си останете приятели.
	— И как да й го обясня? Какво да й кажа? Ще си помисли, че е заради старостта.
	Чък има американски акцент като говори и всичко, което изрича, звучи някак различно и ново.
	— Ще й обясниш, че вече има друга жена в живота ти и че госпожица Кора ти е завъртяла главата, но че другата го е разбрала и че това не е живот. И тя, естествено, ще те сметне за Дон Жуан.
	— Ти ебаваш ли се с мен? Чакай, сетих се, че има боклук за изхвърляне. Днес май е твой ред.
	— Знам. Само че без майтап, това, което трябва да направиш, е да премахнеш сексуалния аспект. Трябва и двамата да се разположите в сантиментален план. Ще я виждаш от време на време, ще й държиш ръката, ще я гледаш в очите и ще й казваш: обичам ви, госпожице Кора.
	Ухилих му се насреща.
	— Понякога ми се иска да ти размажа физиономията, Чък.
	— Да, познавам чувството на безсилие.
	— Какво да правя?
	— А може би самата тя ще те изостави. И следващия път, ако пак те прихванат твоите, излез на улицата да хвърляш трохи на врабците.
	— О, я стига.
	— Не можеш да чукаш една жена от жалост.
	Трябваше да се въздържа. Наистина трябваше да се въздържа.
	— Не съм я чукал от жалост. Направих го от любов. Много добре разбираш какво значи това, Чък. От любов е, но няма нищо общо с нея. Знаеш много добре, че при мен нещата са по принцип.
	— Да бе, от любов към ближния — отвърна той.
	Скочих от леглото и излязох, толкова ме разчувства. На стълбището се врътнах и се върнах обратно. Чък си миеше зъбите над умивалника.
	— Искам да знам едно нещо, приятел — рекох му. — Ти си като оня, дето обиколил навсякъде, за да стигне до никъде. И какво заключи? Заключи, че всичко и нищо е едно и също. Можеш ли да ми обясниш тогава чий го дириш две години в Сорбоната? Че ти нямаш какво повече да научиш. Тогава за к’во ти е всичко това?
	Сграбчих купчината с ксерокопирани лекции и записки от масата и ги запокитих през прозореца. Чък се разкрещя като че го изнасилваха и тогава за пръв път го видях да се вълнува. Това ме усмири. Той запрепуска по стълбите, крещейки _fucking bastard_ и _son of a bitch_, а аз му помогнах да съберем листовете.


>	XXI

	Беше почти десет часа и аз отидох в книжарницата, където ме чакаше Алин. Още щом ме видя да влизам, се завтече да ми намери речник. Като се движеше, винаги ухаеше на хубаво. Взех речника, но не ми трябваше тоя.
	— Да имате случайно медицински речник?
	Тя ми донесе един. Погледнах на „любов“, но нямаше нищо.
	— Няма го.
	— Какво търсите?
	— Търся „любов“.
	Исках да я разсмея, понеже като се смееш, нещата не изглеждат толкова сериозни. Но тя не беше от момичетата, които лесно се връзват. Освен това си ми личеше. Видно беше, че съм се поболял. Идваше ми да й кажа, вижте какво, обичам една жена, която изобщо не обичам, от което я обичам още повече, дали можете да ми го обясните? Не й го казах, когато не се познавате достатъчно, не е лесно да си смешен.
	— Няма да намерите „любов“ в медицинския речник. По принцип това се смята за влечение, присъщо на човешката душа.
	Аз също не се засмях.
	Пак взех Робера.
	Зачетох на глас, за да ме чува и тя:
	— „Любов: състояние, при което желаеш щастието на другия повече от своето собствено и му се посвещаваш изцяло…“ Ах! Виждате ли, че не е нормално.
	Тя мълчеше и ме гледаше с все по-малко ирония. Надявах се, че не го възприема като нещо религиозно от моя страна. Беше едра блондинка, дори не се гримираше.
	— Нямате ли някой по-голям речник?
	— Тук явно е малко резюмирано — каза тя. — Като за всекидневна употреба. Да го носиш под ръка. В случай че се наложи.
	Реагирах като Чък:
	— Ами!
	— За по-голяма бързина. Имам големия Робер в шест тома и Универсалната енциклопедия в дванайсет. Плюс още няколко други.
	— У вас ли, в случай че се наложи, или само тук?
	— Не е смешно… Как ви беше името?
	— Марсел. Марсел Кермоди. Зайците* ми викат Жано.
	[* В случая игра на думи от lapin — заек и Lapin — фамилното име на персонажа, семейство Лапен. — Б.пр.]
	— Елате.
	Тя ме поведе към стаята в дъното, където целите стени бяха иззидани с речници. Речници от край до край. Заизважда ги един подир друг, първо всички на буква О и ги натрупа пред мен върху масата. По-право ги нахвърля. Даже малко грубичко. Не че беше ядосана, не, само малко изнервена.
	— Търсете.
	Седнах и затърсих.
	Алин ме остави сам, но от време на време се появяваше.
	— Доволен ли сте? Намерихте ли каквото търсите? Или може би ще желаете още?
	Косата й беше подстригана съвсем късо, а това си беше разхищение.
	Изглеждаше нежна. Очите й бяха светлокафяви, дори кехлибарени, когато се смееха.
	— А!
	Бях го намерил.
	— Тук има поне четири страници с „любов“.
	— Да, малко са се престарали — рече тя.
	И двамата се засмяхме, за да стане смешно.
	— Ето, даже дават примери, за да докажат, че съществува — казах аз. — Слушайте. В живописта „любов“ означава: „особен мъх върху платното, който улеснява поемането на лепило“.
	Този път се разсмя от сърце и без капка тъга. Бях доволен, че мога да ощастливя още една жена. Казват, че в СССР имало училища за клоуни, където те учат да живееш.
	Продължих по-нататък:
	— „Любов: в строителството, лепкав слой, който гипсът оставя по пръстите…“
	Тя се смееше така, че се почувствах наистина обществено полезен.
	— Не е истина… Нещо ме бъзикате… Шега.
	Показах й Литре.
	— Четете сама.
	— „Любов: в строителството, лепкав слой, който гипсът оставя по пръстите…“
	Очите й се бяха насълзили от смях.
	Подкарах наред:
	— „Любов в клетка: термин от ботаниката. Термин, който се използва при лова със соколи: любовен летеж се казва за птици, които пускат да летят на свобода, за да подкрепят кучетата…“
	— Не е за вярване!
	Посочих й с пръст.
	— Вижте сама… „за да подкрепят кучетата“. Или това: „любов в женски род се употребява само в поезията…“
	Отдолу пишеше: „Няма красиви скърби, нито грозни любови“, но това го прочетох наум, а не на висок глас, за да не обидя госпожица Кора.
	— Какво предпочитате? Лепкавият слой, който гипсът оставя по пръстите, или особения мъх върху платното, който улеснява поемането на лепило?
	— Много е смешно, нали? — каза тя, но се виждаше, че й е все по-малко смешно.
	— Да, в нашия занаят имаме нужда от шеги.
	— Какво работите?
	— В училището за клоуни съм.
	— Виж ти. Не знаех, че има такова.
	— Разбира се, че го има. Аз съм на двайсет и пет години, а вие?
	От погледа й бликаше приятелско чувство.
	— На двайсет и шест — отвърна тя.
	— А пък аз имам една приятелка, която е на шейсет и пет, и един приятел, господин Соломон, царя на панталоните, който е на осемдесет и четири.
	За миг се поколебах дали не изглеждам глупаво.
	— Бихме могли да спретнем някой клоунски номер двамата заедно. Утре вечер, например?
	— Елате вкъщи следващата сряда. Поканила съм няколко приятели. На спагети.
	— Не може ли по-рано?
	— Не, не може.
	Не упорствах. Не си падам много по спагети.
	Тя ми написа адреса си на едно листче и си тръгнах. Сигурно сте забелязали, че това ми е любимият израз, да си тръгна.


>	XXII

	Отвън пак ми стана кофти и имаше защо. Бях се открил в речника. Не го бях споделил с девойката, не търсех да ме разбере, а се страхувах и да не я обезкуража. Но се бях намерил в речника и се бях запомнил наизуст, за да се разпозная следващия път. „Любов: предразположение да желаеш щастието на другия повече от своето собствено и да му се посветиш…“ Изведнъж така се сговних, че сякаш сам на себе си бях станал обществен враг номер едно. Освен това имах допълнително определение. При мен нещата не опираха само до „предразположение да желаеш щастието на другия повече от своето собствено и да му се посветиш…“, което и така е прекомерно, да не кажа невъзможно, като си помисля само за кой да е кит, който дори не познавам, за Бенгалските кралски тигри, за албатросите в Бретан или за госпожица Кора, да не говорим за господин Соломон, в състояние на неизвестност и тревожно очакване. Но имаше и допълнително определение, което ме връхлетя като едра шарка поп. „Любов: дълбока и безкористна привързаност към определена ценност…“
	Бързо се върнах в книжарницата, защото ценността не трае. Нужна ми беше веднага. При щателно търсене със сигурност щях да намеря нещо на близо две хилядите страници от а до я.
	— Забравих малкия Робер.
	— Ще го вземете ли?
	— Да. Трябва да предприема издирвания. Може би е по-добре да взема най-големия, в дванайсет тома, където е сигурно, че ще намериш всичко, стига да искаш. Само че много бързам и ми е направо мъка, така че взимам малкия в очакване на по-добро.
	— Да — продума тя. — Разбирам. Има куп неща, които убягват на погледа ни и тогава един речник винаги е от полза, припомня ти за съществуването им.
	Изпроводи ме до касата. Походката й радваше окото. Жалко, че си беше подстригала косата толкова късо. Колкото по-женствено, толкова по-добре, наместо да кълцаш, но подкъсената коса пък откриваше шията, а нейната много ми харесваше, а то не може да имаш всичко наведнъж.
	— И да не забравите, сряда в осем и половина.
	— Осем и половина, на спагети, но ако решите да разкарате приятелите си, няма да ви се разсърдя.
	Двамата пак се разсмяхме, за да изглежда като шега.
	Оттук яхнах „Солекс“-а и се запътих директно към дома на цар Соломон, за да проверя дали още бе там. Сигурно всяко събуждане сутрин за него е истинска изненада. Питам се на каква ли възраст човек започва наистина да брои. Стисках речника под мишница и описвах с колелото ми „Солекс“ спагетообразни арабески, мислейки за сряда вечер.
	Нямах късмет, господин Тапю минаваше с прахосмукачка по стълбището и веднага забелязах, че тоя ден беше на кеф. За последен път го видях толкова щастлив, когато левицата спечели изборите и, както винаги е казвал, трябваше да се стигне дотук, сега бяхме загубени и така ни се падало. Отначало нищо не ми каза, ликуваше тихомълком, за да ме остави да си въобразя най-лошото. Бях чул сутринта в таксито, че палестинците и евреите пак бяха дали стотици жертви и това, ако се съди по физиономията на господин Тапю, беше най-доброто, което можеше да им се случи. Но това бяха само презумпции. Съвсем инстинктивно заех отбранителна позиция, прибрах глава между раменете, понеже човек никога не знае откъде ще го халоса глупостта.
	— Вижте това…
	Извади от джоба си грижливо сгъната вестникарска страница и ми я подаде.
	— Той го е изпуснал в асансьора…
	Додаде той, като че ли нямаше други наематели в сградата.
	— Кой т’ва?
	— Царят на евреите, кой друг, само той може да си го позволи!
	Разгънах листа. Бяха лични обяви. На две страници. „Млада блондинка търси трайно приятелство… Кой честен, щедър, образован мъж мечтае за мен, без да ме познава? Около четирийсет, четирийсет и пет годишен…“ Някои бяха подчертани с червен молив. „Млада красива жена и нищо повече мечтае за крепка десница в своята. Млада жена, обича книгите, музиката, пътешествията… На трийсет и пет години съм и минавам за красива, спокойни гледки и пастелни цветове, търся запознанство с улегнал мъж за съвместно плаване в тихи води.“
	Не вдявах.
	— Е, и?
	Тапю така зяпваше, че отвътре прозираха черните му дълбини.
	— Представяте ли си? Че той е на осемдесет и четири години, вашият цар Соломон! А още търси сродна душа. Иска му се… хо! хо! хо! Е, не, това е много силно! Улегнал мъж за съвместно плаване в тихи води! О, не! Не издържам повече!
	— Нито пък той.
	— Ама вие като че ли не разбирате! Той си търси сродна душа!
	— Вие пък какво разбирате? Може да ги чете само от…
	Щях да кажа „от любов“, но той нямаше да разбере, нито пък аз, не разбирах, освен ако не четеше всичко това, за да ме предизвика, а за да се изплюе над невъзможното и да се успокои, защото винаги е успокояващо да знаеш, че не си самотен в самотата си. Във вестника имаше мъже с по петдесет години по-млади от него, изпаднали дотам, че да пускат малки обяви, малки обяви, които виеха като рог. „Коя млада, мила жена, умееща да брои само до две, ще сподели живота на един самотник, ненавиждащ самотата… Ще ми се усмихне ли отново животът през очите на млада жена, надарена с бъдеще? Къдрокоса стройна брюнетка… крехък пристан, уморен от прибоя, търси прибежище…“
	— Може да ги чете само от симпатия, да му се не види!
	— Симпатия ли? Казвам ви, че още си търси! Има няколко, които е подчертал!
	И вярно. Старателно, с червен молив по крайчеца.
	— Можете ли да си представите? Може ли само да си го представите? Какво си въобразява тоя? Направо не е за вярване на неговите години! Че даже има предпочитания. Номерирал ги е!
	Тоя негодник Тапю не само че ме водеше по точки, той направо ме нокаутира. Защото нямаше никакво съмнение. Господин Соломон наистина ги беше номерирал по реда на предпочитанията си. „Номер 1“: беше го написал собственоръчно. „Разведена, без деца, трийсет и пет годишна, търси да съгради наново живота си с петдесет, петдесет и пет годишен мъж, който също да мечтае за нов живот…“
	Тапю се беше надвесил над рамото ми, размахвайки пръст.
	— И си въобразява, че ще мине за петдесет, петдесет и пет годишен мъж, опитва се да излъже, както винаги го е правил в бизнеса! Иска да я изпързаля, това му е в кръвта. Силата на навика! Ама той какво, не знае ли, че е с единия крак в гроба, или се подиграва с всинца ни?
	Номер две беше на трийсет и пет години, със засмени очи и пленителен смях.
	Всички подчертани бяха между трийсет и трийсет и девет години. Цар Соломон не се беше спрял на нито една над четирийсетте. Очевидно при разлика във възрастта по-малка от четирийсет и четири години между него и нея не искаше да се обвързва. Все пак беше направил едно изключение, но с известно колебание. Не го бе номерирал, нито подчертал. „Признавам петдесет години, въпреки че никой няма да ми ги даде. Кой истински пораснал мъж ще поеме със здрава ръка кормилото?“ Накрая имаше въпросителна. Господин Соломон също беше сложил въпросителна отстрани.
	— Гледай я пък тая!
	Господин Тапю изтръгна листа от ръцете ми. Затърси, душейки като куче, преди да се изпикае, и ми го навря под очите, забождайки пръста си в една старателно заградена с червено обява, в средата на страницата:
	— „Млада независима жена, трийсет и седем години, активна, обича духовните неща и Оверн през есента, търси нежен мъж с интересни занимания, за да посрещат заедно живота до края на земния си път. Фалократите не са желани.“
	„Фалократите не са желани“ беше подчертано три пъти с червен молив…
	— Фалократите не са желани, виждате ли? Виждате ли, много ви се моля? Подчертал си го, да не би да го пропусне! Фалократите не са желани! Видно е, че на неговите години не рискува да го вдигне! И ето че веднага е съзрял сгоден случай! Не е ли така? Казвам ви, че още си въобразява!
	Хванал се бях в мрежата, но отказвах да се предам.
	— Това е, за да се посмее — казах аз. — Прави го за забавление.
	— Да бе, знаем го еврейското чувство за хумор! — изцвили господин Тапю.
	— Не смятате ли, че е позволено все пак на един стар човек да чете сантиментални обяви в здрача на живота си, заради спомена! — изревах аз. — Сяда във фотьойла, пали си пурата, чете сантиментални обяви на сродни души, които се търсят, и се усмихва, промърморвайки, ех, тази младеж! или нещо от тоя род. Човек винаги се чувства по-спокоен, когато види, че още има такива, на които им се живее! Добре е за вътрешния му покой, да го вземат дяволите!
	Ала Тапю сякаш набиваше крак отгоре ми, така ме смазваше.
	— Аз пък ще ви кажа, че тоя май вярва в дядо Коледа, вашият цар на евреите! И похотливец, на всичкото отгоре! Нали виждате, че е подчертал все младички парчета! Направо момичета! Не го ли е срам, на неговите години!
	Той даже се изплю на собствените си стълби. Изтръгнах листа от лапите му и се затворих в асансьора. Бях бесен, докато се качвах, че не бях съумял да защитя господин Соломон, който само надничаше над всички човешки случаи и подчертаваше с червено онези, които му се струваха най-интригуващи и които най-много заслужаваха да се сбъднат. И ако ги номерираше, то не беше, защото все още се занимаваше със себе си и имаше претенцията да си уреди живота на осемдесет и четири години и да срещне любовта, ами защото в малките обяви имаше изключително вълнуващи случаи, които заслужаваха цялата човечност, която човек може да им посвети. Мисля, че Чък се заблуждаваше в цинизма си, когато твърдеше, че господин Соломон се подиграва на себе си чрез раздвоение на личността и че е много повече цар на иронията, отколкото на панталона, и че ако не беше цар на иронията, нямаше да се провъзгласи за цар на панталона по витрините си, защото за да се наречеш така, трябваше да си много врял и кипял в суетата, иронията и прахът библейски. Чък твърди, че господин Соломон си служи с безсмислието и смехотворността, за да омаловажи неизбежното. Не мога да повярвам, че господин Соломон, с неговия достолепен вид, какъвто рядко се среща в прет-а-портето, и който въобще не се свързва с панталона, а със заслужили люде като покойния Шарл де Гол или Карл Велики, когато са били на неговите години, може да бъде според скапания Чък някакъв си „иронист“. Първо това няма да му свърши работа като средство за самоотбрана, защото бойните изкуства си имат предел. Достатъчно е да се види Брус Ли, който беше най-силният, но и той не можа да се спаси от смъртта. Чък нали все знае повече от всички, та той казва, че стоицизмът винаги е бил голямата мечта на човечеството.
	За всеки случай спрях асансьора на междуетажието и отворих речника на „стоицизъм“. Господин Соломон е живял толкова дълго, че може пък наистина да е намерил нещо, на което да се опре, особено в неговото състояние. Открих: „Стоицизъм: смелост да понасяш болката, нещастието, лишенията с привидно безразличие. Доктрина, която проповядва безразличието пред проявите на чувствителност“. Тутакси забравих господин Соломон, защото е вярно, че при мен чувствителността е враг на човешкия род и ако можехме да се отървем от нея, щяхме най-сетне да намерим покой.


>	XXIII

	Влязох в апартамента, след като си изтрих краката, защото това беше единственото нещо, което изкарваше господин Соломон от нерви, ако случайно не го направиш. Спрях за малко при новините в централата. Петима доброволци приемаха SOS-сигналите и правеха, каквото можеха. Днес, освен останалите, тук беше и Жинет, която не мога да дишам, защото идваше заради личната си изгода. Механизмът й ни беше ясен, когато слушаше всякакви нещастия по телефона, тя се чувстваше по-добре и по-малко мислеше за себе си, а както е известно от религията, да мислиш за по-нещастния от теб, винаги носи облекчение. Чувстваш, че ти самият се стопяваш. Чък казваше, че това й била диетата за отслабване. Разбира се, тя реално не сваляше и грам, но килата й тежаха по-малко. Спорех с Чък, за да му докажа, че е мръсница и няма защо да идва тук, за да сваля кила на чужд гръб, но той претендираше, че не осъзнавала своя механизъм и че подсъзнанието й било устроено така. Възможно е, но в такъв случай подсъзнанието е голям смешник. Беше русолява, с подобни на стъклени очи, чийто бледосин цвят създаваше този ефект. Мисля, че господин Соломон я държеше, понеже се разплакваше лесно и това се отразяваше много добре на нещастните по телефона. За някой, който страда от липса на внимание и от самота, е важно да докосне нежна струна. Нищо по-лошо за нещастието от липсата на значимост. Освен Жинет и Льопелтие, имаше двама новаци, които не познавах. Знаех, че господин Соломон ги е проверил предишния ден, за да се увери, че не са използвачи. Преди седмица беше натирил двама от старите, които бяха закоравели професионално, като при каратето, колкото повече те блъскат, толкова повече закоравяваш. Льопелтие отговаряше на някакъв младеж, който не издържаше повече, защото се чувстваше сам на тоя свят.
	— Отвратително е, Никола… Ти беше Никола, нали? Отвратително е да смяташ, че си сам на тоя свят, след като още четири милиарда са в твоето положение и техният брой расте с всеки изминал ден заради демографията. Да твърдиш, че си сам на света, е чиста пропаганда. Когато човек се чувства така, значи си е загубил прикачените атоми. Какво? Чакай, нека да помисля…
	Той затули слушалката с ръка и се обърна към мен:
	— Мамка му! Тоя тип ми разправя, че се чувства сам на света, защото има четири милиарда души на земята и това допълнително го потиска. Какво да му отговоря?
	— Кажи му да се обади след десет минути и ще се консултираш с цар Соломон. Той има отговор за всичко. На мен аритметиката не ми е стихия…
	— Ами да, точно това е отговорът, който ми трябва… Ало, Никола? Слушай ме, Никола, не става въпрос за аритметика. На колко си години? Седемнайсет? Тогава трябва да разбереш, че когато се каже четири милиарда, това ще рече, че ти си тия четири милиарда. Все едно да те умножат по четири милиарда. Нима това не те прави значим? Разбираш ли? Ти не си сам на света, ти си четири милиарда. Даваш ли си сметка? Та това е чудесно! Това променя всичко. Ти си французин, ти си африканец, ти си японец… Ти си навсякъде, драги, по цялата земя! Помисли върху това и ми се обади. Ще бъда тук идния петък от седемнайсет часа до полунощ. Името ми е Жером. Трябва да се научим отново да смятаме, Никола. Ти си на седемнайсет години и трябва да владееш новата математика. Да си сам на света е от старата математика. Ти имаш чувството, че не смяташ, защото не умееш да смяташ. Не забравяй да ми се обадиш, Никола. Чакам твоето позвъняване. Чакам те, не го забравяй, Никола. Запомни, че разчитам на теб.
	Важно беше да ги убедиш, че чакаш тяхното позвъняване. Когато си депресиран, е важно да чувстваш, че някой се интересува от теб на другия край на жицата и трепетно чака да те чуе. Това ти придава значимост. Има и такива, които не отвиват газта само защото знаят, че някой очаква тяхното обаждане. Така можеш да закрепиш един човек от едно обаждане до друго, докато извънредното нещастие отмине и остане само обичайното. Господин Соломон имаше трима психолози, които работеха за него и му асистираха със съвети.
	Момчето до Льопелтие се казваше Уейнс. Господин Соломон го беше назначил заради рекорда му: трийсет и шест души от семейството му били изтребени от германците, когато тия още са били нацисти. Господин Соломон казваше, че това го правело несравним и му придавало авторитет. Той беше по-възрастен от нас, на четирийсет и пет години, къдрокос и много блед рижавелко, който оплешивяваше, със същите рижи петънца по лицето и с очила. Очилата бяха с рогови рамки, а роговите рамки бяха от изтребените големи морски костенурки. Иди, че го разбери! Трябвало е да си вземе метални рамки в неговото положение. Беше най-търпеливият от всички ни; имаше спокоен и много мек глас; беше първият, когото господин Соломон наел като доброволец, но скоро щеше да ни напусне, от десет години работеше тук, разболял се бе от сърце и сега лекарят му забраняваше нещастието.
	Мъчно беше да се намират слушатели, защото е трудно да съчувстваш непрекъснато, без да се превърнеш в автомат или да се смахнеш под тежестта на депресията. Имаше един тип, който беше самата човечност в продължение на месеци наред. Тоя господин Жюстен действително си слагаше всичко на сърцето, а тези неща си проличават по жицата. Вълнуваше се при всяко обаждане. Вършеше това скришом от жена си, за да не си помисли, че й изневерява с други. Всичко зависи от гледната точка, но е вярно, че понякога човек се утешава с другите. Но не такъв беше случаят на господин Жюстен, който беше олицетворение на _bona fide_*.
	[* Добра воля (лат.). — Б.пр.]
	Това беше израз, който господин Соломон помнеше от уроците по латински и който беше гаранция за добро качество. Господин Жюстен опъваше каиша като куче, още ми е пред очите как бърше чело с носната си кърпичка. Но един ден взе, че се смахна. Беше поел обаждането на един господин, който вече не издържаше, дотолкова бе станал жертва на съдбата. Загубил си беше работата, имаше проблеми със здравето, дъщеря му се дрогираше, а жена му го мамеше без срам. Господин Жюстен най-спокойно го изслуша и после му каза:
	— Е, можеше да е много по-страшно, приятел.
	— Ама как? Как така? — изхленчи оня. — Нима това не е достатъчно?
	— Да, но можеше да е много по-страшно. Всичките тия гадости можеха да се случат на мен.
	Бурен смях. Това беше много често срещан пристъп на потиснатост, то е като да излееш чиния спанак върху главата на случаен човек. Тая история, която после разказвахме навсякъде, не съм си я измислил. Измисля ли се такова нещо! Но мисля, че подейства добре на онзи отсреща, защото довтаса да му разбие мутрата, беше го върнала към живота, а тъкмо това беше целта.
	Уейнс забеляза, че и при мен нещата не вървяха, но се въздържаше да ми задава въпроси, защото бяхме приятели. Връчи ми списъка с необходимите покупки, получават ги всеки ден и особено нощем от такива, които не се задоволяват само с глас по телефона, ами изискват и присъствие — и ако не дойдете веднага, се хвърлям през прозореца. Само един на всеки петнайсет го прави наистина, но и това стига. Даваме специални дежурства за тези спешни случаи. Пъхнах списъка в джоба си, понечих да кажа на Уейнс, че току-що съм прекарал нощта с някой, който е имал нужда от присъствие, и че така не можеше да продължава. Не му го казах, не беше честно спрямо госпожица Кора.


>	XXIV

	Напуснах централата и прекосих малката чакалня. Тук, в приемната стаичка, никога никой не стои, освен шест празни фотьойла и затова го наричаме чакалня, заради шестте празни фотьойла. На стената виси картина и букет жълти цветя, а на отсрещната стена — репродукция на портрета, който Леонардо да Винчи си направил, още като много стар. Казвам още, защото умрял скоро след това. Господин Соломон често ме караше да го съзерцавам, той не можеше да му се насити, защото господин Леонардо беше доживял още преди пет века до деветдесет години и отгоре, а оттогава продължителността на живота е напреднала много благодарение на науката. Той гледаше портрета, който представляваше рисунка на ръка, и ми казваше това е много обнадеждаващо, нали, и както винаги аз не знаех подиграваше ли ми се или какво.
	Почуках на вратата на кабинета, който се намираше веднага след малката чакалня. Не знам защо я наричаше малка чакалня, може би защото другаде имаше и голяма, където човек можеше да чака още по-дълго, а това подхранва надеждата. Той ми викна влезте! Събрах куража си с две ръце, стискайки здраво в едната вестникарската страница с малки обяви.
	Господин Соломон беше облечен в сив анцуг, с надпис _training_ на гърдите, изписан с бели букви. Седеше с подгънати колене и обтегнати напред ръце, в краката му стоеше разтворена книга с гимнастически упражнения. Той поседя така известно време и после бавно се изправи, отваряйки широко ръце и уста и поемайки въздух. След което започна да тича на място и да прави леки подскоци с вдигнати ръце. Направо ме шокира, особено когато седна на земята и пробва да докосне стъпалата си с върха на пръстите, правейки ужасна гримаса.
	— Внимавайте, за бога! — извиках аз, но той продължи да се огъва. Реших, че го е обзел сарказмът му и се гънеше под неговото въздействие, „сарказъм, от латински «sarcasmus», от гръцки «sarkazein», гриза си месата, ирония, подигравка, присмех“. Той стискаше зъби, очите му щяха да изскочат от орбитите им, а по челото му се стичаха капки пот и това може би бяха бесът, отчаянието и враждебната старост.
	Кой знае.
	За миг застина с наведена глава и затворени очи. Сетне ми хвърли един поглед.
	— Е, да, приятелю мой. Тренирам, тренирам. Прилагам метода на канадската авиация. По мое мнение е най-добрата.
	Започна да ми писва.
	— Бихте ли ми казали за какво тренирате, господин Соломон? За какво ще ви е всичко това там горе?
	— Що за странен въпрос! Винаги готов, това е моят девиз.
	— Готов за какво? Да се справите с какво? Вие няма да ходите догоре пеша, ще пратят да ви вземе кола. Извинявайте, господин Соломон, не че ви намирам за пълен глупак, нищо подобно, не бих си го позволил, като се има предвид, че питая към вас коленопреклонни чувства, но направо ми се къса сърцето! От упражняване в ирония ще вземете да се схванете! Вие сте героичен мъж, укривали сте се цели четири години в някаква мрачна изба на „Шанз-Елизе“ по времето на германците, но да ви пита човек за кого и за какво тренирате на вашите години, при цялото ми уважение и с ваше позволение, господин Соломон?
	И седнах, до такава степен ми се разтрепериха коленете от яд.
	Господин Соломон стана, обърна се към прозореца и започна да вдишва и издишва. Издуваше гърди с надписа _training_ отпред, повдигаше се на пръсти, разперваше ръце и поемаше дълбоко въздух. После издишаше напълно като спукана гума. Сетне пак започваше да се пълни с въздух до козирката и пак пссст! спадаше, докато се изпразни.
	След това спря.
	— Не забравяй, млади приятелю. Вдишваш, издишваш. Когато си го правил цели осемдесет и четири години като мен, няма как! Ставаш майстор в изкуството да вдишваш и да издишваш.
	Той хвана ръцете си и започна да се навежда надолу.
	— Не бива да правите това, господин Соломон, защото може да паднете, а при хората на вашата възраст костите са най-опасното нещо. При падане винаги си трошат ханша.
	Господин Соломон гледаше речника, който държах под ръка.
	— Защо все търсите определенията в речника, Жан?
	— Защото му имам вяра.
	Господин Соломон поклати благосклонно глава, сякаш думата „вяра“ печелеше цялото му одобрение.
	— Това е хубаво — рече той. — Вярата трябва да се пази непокътната. Без нея няма живот. А в това отношение Роберът ни е от голяма полза.
	Стоеше близо до прозореца и лицето му бе ярко осветено. Сетих се какво ми беше казал веднъж Чък: лицето на господин Соломон било добило окончателния си израз. „Окончателен: който е завършен и не подлежи на промяна. Фиксиран, непоправим, непроменлив. Окончателен: който разрешава тотално даден проблем.“
	Помислих си за госпожица Кора. Знаех много добре, че срещу окончателното не може нищо да се направи. Но може да се направи нещо за него. Може да му се помогне. Трябваше отново да отида при госпожица Кора и да направя всичко, което е по силите ми. За нея беше по-лесно, отколкото за цар Соломон, тъй като тя още не беше наясно със себе си.
	Господин Соломон бе приключил. Отиде и седна на широкия фотьойл срещу мен, без да помръдне повече. На стената отгоре висеше той на голяма снимка, застанал прав пред своя магазин за прет-а-порте, заедно с персонала. Забеляза, че вдигнах очи към снимката, леко се извърна към нея и известно време я наблюдава, не без известно задоволство.
	— Тази снимка ми е още от човешките години — проговори той. — Тогава бях в апогея си…
	„Сарказми: от гръцката дума «sarkazein», която означава «да си гриза месата», ирония, подигравка, присмех.“ Великият Граучо Маркс беше изпаднал в старческо слабоумие към края на живота си, но господин Соломон страдаше единствено от схващане в краката, болки в ставите, чупливост на костите и от общо състояние на възмущение и непримиримост, което водеше до сарказми.
	Продължаваше да стои с усмивка, обърната към снимката с надпис „Соломон Рубинщайн, цар на панталона“. Беше написано, дето се вика, с удоволствие.
	— Да, в апогея на моето величие, в зенита…
	Седяхме един срещу друг в пълно мълчание.
	— Е, вярно, че не сте станали виртуоз на пианото, господин Соломон, но панталоните са също толкова полезни.
	Той барабанеше с пръсти. Имаше дълги, много бели пръсти. Мислено го подпомогнах, представих си го в рамка на стената, седнал пред един роял от най-добрите, във фрак. В концертната зала имаше най-малко десет хиляди души.
	— Е, да — каза той и аз наведох очи с цялото дължимо към една дълбока мисъл уважение.
	Мъчех се да не го гледам прекалено внимателно, както правех обикновено, без да искам, до най-дребните детайли, та да си го спомням по-добре след това. Обичах го много и бих направил всичко, за да му дам петдесет години по-малко, че дори и повече.
	Надигнах се.
	— Изпуснали сте това в асансьора.
	Съмнявах се, че няма да се изчерви, понеже на тая възраст кръвообращението им не го позволява. Но въпреки това се надявах да отбележа точка. Е, да, ама не! Вместо да прояви смущение или да си потърси оправдание, господин Соломон пое листа с обявите със задоволство и въодушевление, които не оставяха никакво съмнение. Може би сте чели, че в едно подземие намерили главите на френските крале, отсечени от Нотр Дам дьо Пари по време на Революцията. Е, главата на господин Соломон е точно същата, издялана от камък и достойнство. Мога да ви уверя още веднъж, тъй като казаното никога не ще е достатъчно, че той има августейши вид. Знам, че речникът не е достатъчно красноречив по този въпрос, тъй като в него се казва: „августейши: който предизвиква голям респект, обожание или който е достоен за тях“. И тук се изреждат: велик, благороден, уважаван, свещен, свят, ценен, обожаем. И като пример е даден Виктор Юго: „И сякаш разпростира до звездите/ дланта си августейша на сеяч“, но после се добавя съвсем кратко: „тип клоун“.
	Господин Соломон пое листа с брачни обяви с възторжен вид, а ви уверявам, че не го изпусках от очи, защото с него човек никога не знае дали е августейшия, който разпростира до звездите свойта длан на сеяч, или е тип клоун.
	— А, ето ги, тъкмо се питах къде ли съм ги затрил! — възкликна господин Соломон и, надигайки се на две ръце от фотьойла, отиде да седне зад голямото си филателистко бюро.
	— Господин Тапю го намерил.
	— Славен човек, славен човек — повтори господин Соломон, за да изпъкне противоречието.
	— Да, той е един зъл глупак — съгласих се аз.
	Господин Соломон отмина тоя въпрос, като го удостои с привилегията на мълчанието. Беше хванал филателната си лупа и разглеждаше малките брачни обяви.
	— Елате насам, Жано, искам да ме посъветвате.
	На моменти ми говори на „ти“, а друг път на „вие“ в зависимост от дистанцията.
	— За какво да ви посъветвам, господин Соломон? Наистина ли искате да си хванете жена, или само ме дразните?
	— Жано, не казвайте „да си хванете жена“, това да не е болест. Бих искал да се отнасяте към езика на Волтер и Ришельо-Друо с повече уважение, драги. Да видим сега…
	Ще си спомням цял живот, без преувеличение, за цар Соломон, наведен над страницата с брачни обяви. Не е за вярване, че един толкова достопочтен човек може да се прикрива зад иронията и суетата по причини на метафизично отчаяние, които, според Чък, са породени тъкмо от отсъствието на метафизика. Дори съм си го записал на касетофона. От отсъствието на метафизика, поне според Чък. Когато имате щастието да не разбирате нещо, не бива да го изпускате.
	— Вече съм подчертал някои, които заслужават интерес… „Кое полувековно здраво рамо ще подслони нежна, весела и чувствена глава?“ Какво ще кажете, Жано?
	— Че тя иска полувековно рамо, господин Соломон.
	— Полувековно, полувековно! — прогърмя моят господар. Винаги можеш да се спазариш, нали? Някои хора забравят, че сме в криза и предявяват претенции!
	Пак се усъмних и му хвърлих бърз поглед, за да видя дали не се подиграваше с всички нас от висотата на омировите си пропорции, но не би, цар Соломон беше наистина раздразнен.
	— И все пак е невероятно? — избоботи с красивия си глас, който идеше от основите му като при солидните здания на хиляда години. — Направо невероятно! Тя търси петдесетгодишно рамо… Че какво общо има възрастта с раменете?
	— Иска да се чувства сигурна, това е!
	— И защо моето рамо да не може да й даде тази сигурност? С какво моето осемдесет и четири годишно рамо е по-различно от едно петдесетгодишно, нали все пак не става дума за качеството на месото?
	Добре, щом като ще си говорим така, реших и аз да го жегна.
	Зачетох:
	— „Франсоаз, 23 години, фризьорка, очарователна, 1 м и 65, 50 килограма, със сини очи…“ На двайсет и три години… А?
	Господин Соломон ме наблюдаваше. После остави филателната си лупа и отклони погледа си встрани. Не смятах да продължавам. Въпреки това хлад повея помежду ни. Търсех да му кажа нещо мило и тъкмо тогава предизвиках катастрофа.
	— Ще остане за следващия път — промълвих аз.
	Исках само да го успокоя. Но когато човек си внуши нещо и непрекъснато мисли за него, е нещо ужасно. Трябва да претегля всяка дума. Господин Соломон се обърна бавно към мен, стисна леко челюсти и веднага разбрах, че става дума за ужасно недоразумение. Първо евреите не вярват в прераждането, тези, които вярваха, бяха камбоджанците или някакви още по-далечни, на които религията им позволява да се връщат на земята и да се поправят. Но не и евреите. Не можеш да ги утешиш като им обещаеш, че ще остане за следващия път.
	— Въобще не исках да кажа това — измърморих аз.
	— А какво именно искахте да кажете, ако смея да ви попитам, глупак такъв? — отвърна господин Соломон с вледеняваща учтивост.
	— Не исках да накърнявам религиозните ви еврейски чувства, господин Соломон.
	— Какви религиозни чувства, за бога! — изрева господин Соломон, направо разярен.
	— Знам, че евреите не вярват в прераждането, господин Соломон. Също като католиците, при тях няма следващ път, консумира се незабавно. Не исках нищо да ви намекна. Не бива непрекъснато да мислите за това, господин Соломон. Някои доживяват до дълбоки старини. Когато мислите само за това, вие все повече се доближавате до него, наместо да се отдалечавате на заден ход и накрая се стига до плач и скърцане със зъби. Когато ви обещах за следващия път, това не беше сарказъм, гръцка дума, произлизаща от староеврейското _sarcazein_, гриза си месата, скубя си косите, обидна подигравка, ирония, присмех. Исках само да ви изразя оптимистичните си чувства. Исках да ви успокоя, че може би следващия път ще намерите обувка за вашия крак, в следващия брой на _Nouvel Observateur_, предвид това, че излиза всяка седмица, а една седмица не е кой знае колко дълго, вие сте в чудесно здраве и няма никаква причина да ви се случи нещо от днес за…
	Гласът ми трепереше, дотолкова се бях оплел, но така е при терзанието, то се появява въпреки вас и казвате тъкмо това, което не искате да кажете.
	— Господин Соломон, няма място за безпокойство. _Le Nouvel Observateur_ ще излезе следващата седмица, при тях е с математическа точност. Не могат да спрат. Ще има пак следващ път, една седмица е нищо, в сравнение с изминалите времена…
	Млъкнах, но беше твърде късно. Бях развалил едно приятелство, на което държах повече от всяко нещо в речника. Идваше ми да заплача.
	За моя огромна изненада господин Соломон се разля в блага усмивка и около очите му се появиха двойно повече бръчки, което се получава винаги при тях, когато се развеселят. Той положи на рамото ми преливаща от нравоучителност ръка.
	— Хайде, млади приятелю, недейте да мислите непрекъснато за смъртта! Един ден, благодарение на мъдростта, ще спрете да се страхувате. Търпение! Към осемдесетата, деветдесетата си година ще добиете тази вътрешна устойчивост срещу всяко изпитание, която съставлява душевната сила, споменът за която се надявам да ви завещая. Горе главата! Мислете за безсмъртните стихове на големия поет Пол Валери, вече покойник впрочем, който е извикал: „Буря се надига! Да се опитаме да живеем! Силният вихър отваря и затваря моята книга! Живейте, ако ми вярвате, не чакайте до утре! Откъснете още днес розите на живота!“. Не, това беше от Ронсар, и той също покойник. Всички са покойници, впрочем, но тяхната душевна сила остава. Ах! Розите на живота! Късайте, късайте! Всичко е в това, Жано! Да късаш! Няма само смъртта да ни къса, и ние ще късаме розите! Трябва да ходите по-често на село, за да берете рози! Да подишате чист въздух! Вдишвай, издишвай!
	Лицето му бе огряно от небесната светлина, но колкото и да го гледах, не можех да разбера, не знаех дали беше гняв, отчаяние или старческа враждебност и дали не се подиграваше с последна злост на себе си и на своето ожесточено желание да обича и да живее още и още, и до безкрай, както никому не е позволено. Нямах никакъв шанс да се защитя, той беше световен шампион, на осемдесет и четири години винаги ставаш световен шампион.
	— Какви рози на живота, майка му стара! — извиках аз, понеже си помислих за госпожица Кора, но веднага нещо ме бодна в сърцето, защото нямаше никаква връзка. — Ето какво ще ви кажа, господин Соломон, въпреки че това сигурно ще ви обиди, но защо вие не берете розите на живота! Много бих искал да ви видя как вие берете розите на живота! Досега никого не съм уважавал повече от вас, заради куража, с който посрещате паниката, предвид наближаването на окончателното, а колкото до розите на живота, не казвам, че не можете да ги помиришете с нос, но що се отнася до останалото, тук ще си позволя да замълча!
	Кръстосах ръце на гърдите си, както правеше самият ми господар в антични и тържествени моменти, ала не го имитирах, за да му се присмея, напротив, бих дал половината от живота си, за да му подаря още цял един.
	На едното си око господин Соломон имаше лупа, а на другото — приятелско чувство. Той задържа за малко ръката си върху рамото ми, а после пак се наведе над малките обяви и ми се струваше, че се навежда от все по-високо и по-високо, направо ми е трудно да ви го опиша.
	— Та докъде бях стигнал… „Франсоаз, 23 години, фризьорка, очарователна, 1 м 65, 50 килограма, със сини очи“.
	Продължи да стои наведен, но мисля, че беше по-скоро заради спомените. Е, да, човек винаги има право на спомени. После се изправи съвсем сам, не се наложи да му помагам, и се затътри до рафтовете на библиотеката. Прокара пръст по книгите, търсейки нещо през лупата. Всички бяха подвързани, позлатени, и то с естествена кожа.
	— А, ето…
	И извади една с червена подвързия.
	— Нека да ви прочета това, Жано… От скъпия ни Виктор Юго. Слушайте!
	Той вдигна назидателно пръст във въздуха:
C>
	Жените заглеждаха Буз много повече от младите мъже.
	Защото младият мъж е хубав, но старецът е достолепен!
C$
	— Не е за вярване! — извиках аз. — Наистина ли го е написал?
	— Погледнете сам. Или пък това, чуйте…
	Той вдигна пръста още по-високо.
P>
	Старецът, който се връща към първородния извор,
	навлиза във вечността и се сбогува с метежните дни!
	Гори пламък в очите на хората млади,
	но от очите на старците струи светлина!
P$
	Тук се спогледахме, а сетне господин Соломон ме прегърна през раменете и двамата се запревивахме от смях, ама както се казва здрав кикот, и двамата едновременно изтанцувахме две стъпки с вдигане на единия крак, като се наложи да го придържам леко, да не вземе да си счупи главата. Никога не се бяхме чувствали толкова близки, като баща и син, дори можехме да извъртим някой семеен номер двамата с господин Соломон, като онзи седемдесет и три годишен американски акробат, господин Валенда, който бе паднал, ходейки на въже, от трийсет и шест метра в Америка, право долу на улицата, и синът му веднага го заместил. Занаятът винаги се предава от баща на син.
	После господин Соломон ме изпроводи до вратата, като продължаваше да обгръща с ръка раменете ми.
	Когато вече се канех да изляза, той ме попита:
	— Как е госпожица Кора?
	— Аз имам грижата за нея.


>	XXV

	Съзнавах, че не можех да зарежа госпожица Кора отведнъж. В подобни случаи трябва да се действа по-полека.
	На първия ден след _Slush_ не се видяхме, а тя се бе обаждала два пъти в централата, за да ме търси, но не беше случила, Жинет не знаеше, че е лично и предложила да й изпрати някой друг. Госпожица Кора го бе приела много зле. Изтърпях още три дни, без да я навестя, защото в тези случаи е добре да се поизчака. Само дето сън не ме ловеше нощем. Винаги ми се е искало да бъда мръсник, на който не му пука от нищо, само че тъкмо когато не си мръсник, се чувстваш такъв, защото истинските мръсници не чувстват абсолютно нищо. Така че единственият начин да не се чувстваш мръсник, е да бъдеш мръсник.
	Колкото по-малко исках да видя госпожица Кора, толкова повече исках да я видя. Най-добре беше да отида и да й обясня, че сме се поддали на опиянението от мига, но че сега животът трябваше да вземе връх. Човек трябва да умее да прави разлика между внезапния порив и истинската любов. Бях си подготвил всичко това мислено, само че такива неща не се изричат.
	В края на краищата реших, че ще е по-добре нищо да не подготвям и да отида да я видя, като че ли нищо не е имало помежду ни. Налагаше се, особено след като спря да се обажда след първите три дни. Сигурно си бе казала, че съм я зарязал.
	Беше три часът следобед и щом отвори вратата и ме зърна, направо ми се стопли сърцето от това колко е щастлива, че ме вижда. Винаги се нуждаем от някой, който има нужда от нас. Тя ми се хвърли на врата, долепи се до мен, без да каже нито дума, но се усмихваше тъй, сякаш е била сигурна и през цялото време е знаела, че имам нужда от нея. Сигурно доста е размишлявала и почувствах, че е намерила „обяснение“ за всичко с помощта на психологията. Носеше патешко жълти панталони под небесно син халат за баня и с боси крака. Седнах, докато шеташе в кухнята, не си бяхме казали нищо, но тя влизаше и излизаше с едва доловимо доволство, сякаш бе разбрала всичко. Бях малко тревожен дали наистина не е разбрала и току-виж ме натирила, какво като е на шейсет и пет години, това не значи, че няма женска гордост. Още щом се върна с ябълковото вино и тортата, поисках да й обясня, да й кажа, че бърка, че въобще не беше само защото доброволците от SOS помагаха на самотните хора да живеят и им оказваха морална подкрепа, че при мен чувството за несправедливост не беше професионално, ами много по-общо. Щом се озовахме седнали пред ябълковото вино и тортата, тя протегна ръка, за да я постави върху моята, вторачена право в очите ми, и тозчас получих обяснението й лице в лицето, като разбрах какво е изнамерила с помощта на психологията.
	— Разкажи ми за твоята майка, Жано.
	— Нямам кой знае какво да кажа за майка ми, госпожице Кора, остави ми хубав спомен, когато си отиде.
	— Ти на колко години беше?
	— На единайсет, но тя нямаше как да си отиде по-рано. Още нямаше никой в живота й.
	— За теб сигурно е било голям шок.
	— Защо, госпожице Кора?
	— Когато си на единайсет години и майка ти те напусне…
	— Вижте какво, госпожице Кора, не можех все пак да я изритам по-рано. Бях твърде малък, а и майката си е майка. Трябваше баща ми да го направи, а не аз. На мен не ми беше направила нищо, не ми беше работа да се меся. Понякога, докато баща ми дупчеше билетите, тя водеше някой мъж у дома, но на мен никога нищо не ми е липсвало и това засягаше най-вече татко. Естествено намирах, че баща ми е пълен льольо, но по-добре с пълен льольо, отколкото с някой друг. Един ден тя ме придърпа настрана и ми каза вече не издържам, не мога да живея повече така, тръгвам си, ще ме разбереш като пораснеш. И досега, като ви говоря, още не съм разбрал какво значи „да живееш така“. Човек винаги „живее така“. Виждах я от време на време, запазихме добри отношения. Единственото, което мога със сигурност да ви кажа, госпожице Кора, е, че за льольовците това е много несправедливо.
	Доволен бях да узная, че тя вече всичко си го е била помислила: изчукал съм я, защото съм имал нужда от майка.
	— Но все пак ти липсва, нали?
	— Госпожице Кора, ако започнем да търсим всичко, което ни липсва… Човек трябва да се ограничава, защото не може да ти липсва всичко наведнъж.
	— Много странно се изразяваш, Жано!
	Направо ме разсмиват. Ако вземете малкия Робер, ще видите, че вътре има само две хиляди страници и това им е стигнало за всичко от началото на историческите времена, та до наши дни, че и след това. Чък казва, че съм митничарят Русо на речника и е вярно, че разравям думите като митничар, за да видя дали в тях няма нещо скрито.
	— Имате ли речник, госпожице Кора?
	— Имам малък Ларус. Искаш ли да го погледнеш?
	— Не, просто да знам с какво живеете.
	Какво пък толкова, рекох си, някои преживяват дори с минимална работна заплата.
	— Можеш да идваш редовно да се храниш при мен, вместо да ядеш каквото ти попадне.
	Пуснах рязко вилицата. Но се въздържах. Нямаше да тръгна да обяснявам на жена, която живее с малкия Ларус, че ми липсваше нещо повече от майка. Дано поне да слушаше новини от време на време. Осведомителните бюлетини, както се казва. В единия ъгъл имаше телевизор, за да гледа вариететните програми. Вариететата, това е истината. Предишната вечер бяха показали трупа на Алдо Моро и експедиционните отряди в Ливан и навсякъде, заедно с близкия план на убитото хлапе в Колвези. Но е вярно, че можех поне да се храня редовно, вместо да ям каквото дойде.
	Тя стана и се запъти към шкафа, където стояха сушените плодове от Ница, доставени й от господин Соломон. Още стояха. Това сушените плодове смърт не ги лови.
	— Бих искала да те питам нещо.
	— Давайте.
	— Вече наистина не съм млада и…
	Обърна ми гръб. По-лесно е гърбом. Е, можех да направя само едно, изправих се, приближих се към нея, обърнах я с лице към мен, прегърнах я и я целунах. Никак не ми се щеше да я целувам по устата, но тъй като иначе не беше честно, я целунах по устата. В леглото тя нареждаше неща от рода: на бих искала да те направя щастлив и любов моя, моя нежна любов, и се опитваше да ми достави удоволствие по всички възможни начини. Правеше толкова яростни и отривисти движения с ханша си, че се уплаших да не се повреди.
	— Защо точно аз, Жано? Би могъл да имаш кое да е красиво младо момиче.
	Лежах по гръб и пушех. Не можех да й обясня. Не можеш да обясниш на една жена, че просто изпитваш любов, че не е нищо лично, а че изпитваш любов по принцип и до полуда. Винаги в такива случаи е по-добре малко прет-а-порте, отколкото безкрайни обяснения.


>	XXVI

	Това продължи три седмици. Всеки път си казвах, че е за последно, но все не успявах. Тя не ми задаваше вече никакви въпроси, почти не разговаряхме и все повече се убеждаваше, че нямам нужда от майка.
	Почти всяка вечер преспивах у Алин. Тя си пусна малко по-дълга коса по мое настояване. Разговаряхме малко, нямаше нужда да се утешаваме. Бях с нея през цялото време, дори когато я напусках. Питах се как ли съм могъл да живея толкова дълго, без да я познавам, да живея в пълно неведение. От мига, в който я напуснех, тя чувствително нарастваше. Крачех по улиците и се усмихвах на всички, до такава степен ми се привиждаше навсякъде. Знам, че всички умират от любов, понеже тя най-много липсва, но аз бях престанал да умирам и сега започвах да живея.
	Даже си пренесох някои вещи при Алин. Постепенно, за да не я уплаша. Най-напред четката за зъби, понеже е най-малка. Едни слипове, риза, тя също нищо не каза. После натъпках и довлякох цял куфар. Умирах от страх, докато влизах с куфара в ръка, това си беше живо нахалство. Стоях тъпо на стълбищната площадка, когато тя отвори вратата и сигурно съм имал толкова изтерзан вид, че се разсмя. Нощем гърдите й бяха толкова малки, като че ли едва поникваха. Понякога, когато я притисках до себе си в продължение на пет или шест часа, тя ми казваше:
	— С тая физика си сбъркал клиента.
	Сгъвах ръка и я карах да ми пипне мускулите.
	— Я пипни тук. Истински мъжага, а?
	— Прав си, Жано Лапен. За да сме щастливи, трябва да живеем скрити.
	Тя беше единственото момиче сред моите познати, което не пускаше веднага музика, прибирайки се вкъщи, с нея наистина можеше да се живее. Докато другите веднага пускат плоча или радиото, а някои дори имаха стереокасетофони, които дънеха от вси страни. В дома й навсякъде имаше разхвърляни книги, че даже и една универсална енциклопедия в дванайсет тома. Ръцете ме сърбяха, но не исках да изглежда сякаш се интересувам от нещо друго.
	Разредих госпожица Кора до един-два пъти седмично, докато отвикне. Трябваше още в началото да кажа на Алин, тук не можеше да става въпрос за женска ревност. Тя винаги ми оставяше ключа под изтривалката. Една нощ, на връщане от госпожица Кора, я събудих. Седнах на леглото, без да я поглеждам.
	— Алин, забърках се в една любовна история с шейсет и пет годишна жена и не знам как да се измъкна…
	Уточних веднага възрастта, защото не исках да ревнува.
	— Ами щом е любовна история…
	— Става дума за любовна история по принцип, не с нея специално.
	— От жал?
	— О, не, не съм чак такъв мръсник. От любов, просто има неща, които не мога да понеса, които не мога да приема, като това да си стар и самотен… Направих го от възмущение, ей така, мимоходом, а сега не знам как да се измъкна. Като не ме види ден-два, направо полудява… Ще вземе да си помисли, че я зарязвам, защото е стара, а всъщност е тъкмо обратното, не я зарязвам, тъкмо защото е стара…
	Алин стана и обиколи три пъти стаята, хвърляйки ми по някой поглед, после дойде да си легне.
	— От колко време е така?
	— Не знам. Ще трябва да проверим в твоята енциклопедия.
	— Не се смей!
	— Уверявам те, Алин, че ако в тоя момент можех да се разсмея, веднага щях да изтичам при ония типове, дето раздават стипендии за това. Викат им стипендии за Призвание.
	— Какво възнамеряваш да правиш?
	— Ами ако ме питаш дали избирам теб, или нея…
	— Не разчитай на мен. Така е най-лесно. Коя е тя?
	— Една бивша певица. Кора Ламенер.
	— Нищо не ми говори.
	— Нормално, пяла е преди войната.
	— Кога се видяхте за последно?
	Не отговорих.
	— Кога?
	— Оттам идвам.
	— О, гледай ти, значи все пак си я бива.
	— Не бъди гадна, Алин. Ако ме изгониш и ми кажеш сбогом, ще те разбера, само не ставай гадна.
	— Извинявай.
	— Държиш се така, като че ли ти изневерявам с друга жена. Нищо подобно няма.
	— Че като е извън оборота, да не би да не е жена?
	Замълчах си. После я попитах:
	— Чувала ли си да говорят за застрашените видове?
	— О, така ли, може би е от грижа за екологията?
	— Престани, Алин. Не ставай гадна. Дори се канех да отида до Бретан, нали знаеш, където стана петролният разлив. Този другият. Само че трябваше да сме в група по трийсет, докато тук…
	Тя не ме изпускаше от поглед. Досега не се бях потапял чак дотам в ничий женски поглед.
	— Как е тя?
	— Не си личи много. Разбира се, зависи как я гледаш. Ако я гледаш с лошо око… Око, което търси, намира. Има бръчки, отпусната и провиснала кожа, която се тресе… Всичко е плод на рекламата…
	— На рекламата ли?
	— На рекламата. Всяка женица си носи рекламата на гърба. Всички трябва да имат най-хубавите коси, най-красивата кожа, най-много свежест… Аз много не разбирам. На госпожица Кора, ако не й придиряш много и ако не й броиш вересиите…
	— Какви вересии, по дяволите?
	Станах и отидох да взема речника от библиотеката. Намерих думата от раз като същински шампион и зачетох:
	— „Вересии: цената на покупките, на консумациите, взети на кредит. Много е задлъжнял, има вересии навсякъде. Синкавопепеляв цвят“*… Виждаш ли? Госпожица Кора много е задлъжняла. Шейсет и четири години, че и повече, мисля, че послъгва. Така че, с тоя синкавопепеляв цвят… Трудно се понася. Животът й открил сметка и доста се е натрупало.
	[* Ardoise — на френски вересия е и вид камък с характерен цвят. — Б.пр.]
	— Ти да не се опитваш да я изплатиш?
	— Не знам, Алин, какво се опитвам. Може би заслужава нещо по-добро. Понякога ми се струва, че животът е задлъжнял спрямо нас и не желае да ни се издължи…
	— Задлъжнял към нас, а не спрямо нас.
	— У нас, в Квебек, се казва спрямо нас.
	— Ти да не си от Квебек?
	— От Бют-Шомон съм, но въпреки това в Квебек говорят съвсем различно. Иди да гледаш „Гореща вода, студена вода“ в Пагодата на улица „Вавилон“, още го дават, ще видиш, че има и други възможности. Може да се говори и другояче. Та исках само да ти обясня, че животът трупа дългове спрямо нас и ти все чакаш да дойде да ти се издължи и…
	— … на това му викат да мечтаеш.
	— … а после идва момент, като с госпожица Кора, когато започваш да схващаш, че е прекалено късно, че животът никога не ще се издължи, и тогава идват терзанията… Или както ги наричаме в SOS — терзанията на цар Соломон…
	Стоях пред библиотеката, чисто гол, макар че и когато съм облечен, пак съм гол, защото нямам с какво да се наметна. Алин пак стана, пак обиколи три пъти стаята със скръстени ръце и спря пред мен.
	— И ти сега се опитваш да обезщетиш госпожица… как й беше името?
	— Кора. Кора Ламенер. А пък аз съм Марсел Кермоди.
	Изхилих се, за да я разсмея.
	— И ти сега се опитваш да обезщетиш госпожица Кора, защото животът е задлъжнял към нея, и на шейсет и пет години не бива да очакваш да ти се издължи, така ли?
	— Най-малкото трябва да се опита. Вече шест месеца съм доброволец в SOS, аз съм добросъвестен професионалист.
	Тя изчака за момент, разглеждайки лицето ми в подробности.
	— И сега чувстваш, че си отишъл твърде далеч и се чудиш как да се измъкнеш?
	— Забележи, аз знам, че е само временно. Тя знае, че съм подлец и ще я зарежа. Това е цял репертоар.
	— Какви ги бръщолевиш? Ама какви ги говориш? Какъв репертоар?
	— Винаги става така в реалистичната песен. А госпожица Кора е била предимно реалистична певица. Самата тя ми каза, че нещата винаги свършват зле в тези песни. Просто жанрът го изисква. Или жените скачат в Сена заедно със своите новородени, или пък сводникът им размахва нож и ги насича със сатъра си, ако не е гилотината, ще са дробовете и каторгата или пък всичко това наведнъж. Нищо не може да се направи, остава ти само да ревеш.
	— По дяволите, направо ми настръхва косата.
	— Няма защо, сега вече е друго, не се пеят същите песни.
	Тя ме изгледа още по-съсредоточено.
	— Я чакай, ти също размахваш нож…
	— Това е на шега.
	Мисля, че тъкмо от това „на шега“ започнахме истински да се разбираме. Същата нощ не отворихме и дума за това. Вече не говорехме за това ми ти, онова ми ти. Мълчание. Но вече не беше същото. Не познатото ми мълчание, което крещеше. А съвсем ново. Обикновено когато се събуждам нощем, го чувам отново да крещи и се опитвам да заспя колкото се може по-скоро. Но тази нощ, с Алин, се събуждах нарочно, за да не губя и минута. Всеки път, когато се унасях отново, сякаш ме крадяха. Казвах си, че може би само тази нощ е така, по изключение, и че едва ли ще се повтори. Казвах си, че е само една късметлийска нощ и че не трябва да й се връзвам. Случи се това, което наричат фантазии или фантазми, тъй като речникът ви дава право на избор. Дори станах и светнах, за да съм сигурен. „Фантазия: игра на въображението, чрез която «азът» търси да избяга от реалността.“
	— Какво търсиш, Жан?
	— „Фантазия“.
	— И какво?
	— Чувствам се щастлив.
	Тя изчака да се прибера до нея.
	— Очевидно, знам, разбирам, но не бива да се страхуваш.
	— Не съм свикнал. Освен това имам един приятел, господин Соломон, царят на панталона, който ме зарази с неговите терзания, еклезиастична суета, прах и преследване на вятъра. При него е обяснимо, тъй като на осемдесет и четири години ти действа облекчаващо да плюеш в супата, философско е. Чък го нарича да се укриеш във философски висини и тогава хвърляш всемогъщ поглед към всички дребни неща от долния свят. Само че това не е вярно. Господин Соломон толкова обича живота, че дори е прекарал четири години в една мрачна изба на „Шанз-Елизе“, за да не си го загуби. А когато си щастлив, или поне това, което наричат щастлив, те е страх още повече, защото не си свикнал. Все си мисля, че хитрият човек би трябвало да направи така, че цял живот да е безкрайно нещастен, така няма да го е страх от смъртта. Дори не успявам да заспя. От стреса е. Добре де, какво като сме щастливи, това не е причина да се разделим?
	— Искаш ли успокоително?
	— Няма да взимам успокоително, само защото съм щастлив, по дяволите. Ела тук.
	— Животът няма да те накаже, само защото си щастлив.
	— Не знам. Той всичко вижда, нали знаеш. А щастливият човек не остава незабелязан.
	На другия ден, когато отидох при госпожица Кора, лично Алин избра цветята. Сама подреди букета, подаде ми го и ме целуна от все сърце по двете бузи на улица „Бюси“ пред бутика, и то с такава нежност в очите, че се почувствах като добро дете.


>	XXVII

	Когато пристигнах у госпожица Кора с букета, я заварих да плаче.
	— Какво има, госпожице Кора? Какво се е случило?
	Така и не ми се обръщаше езикът да й кажа просто Кора. Цялото й лице се беше сгърчило, а очите й сякаш зовяха за помощ.
	— Арлети…
	Сетне поклати глава и гласът й секна. Седнах до нея и нежно я прегърнах. Това малко я успокои. Взе седмичника, който държеше на коленете си.
	— Чуй това…
	Прочете ми какво е казала госпожица Арлети в _Point_: „Жалко е да отхвърлиш напълно миналото, без да задържиш поне частица от него…“.
	После гласът й се скъса и тя се разрева като в песента на господин Жан Риктюс „Нищо не може да се направи, можем само да поревем“, която имаше на плоча. През тази нощ се опитах да я утеша както никога досега. Цяла нощ се сражавах с „Нищо не може да се направи“. Не можех да върна двайсетте години на госпожица Кора, нито пък да я подредя в първите редици на народната памет, редом с Арлети, Пиаф, Дамиа и Фреел, но я задържах поне малко като жена, а после отидох при Алин и тогава тя ме прегърна и притвори нежно очите ми с устни.


>	XXVIII

	Устисках колкото можах. Удържах госпожица Кора с все сили. Само че не е възможно да обичаш нещо повече от всичко на света, ако то се въплъти в жена, която не обичаш. Никога не бива да обичаш някого, без да е лично, а само така, по принцип, напук на несправедливостта. И не можеш нито да му обясниш, нито да се чупиш, подло е да причиняваш болка. Продължавах да задържам госпожица Кора с всички сили, но само физически. След това се принуждавах да тичам при Алин, за да се преоблека. Ставаше все по-кофти и по-кофти. Любех се с Алин като за промивка. А и започнах да забелязвам по лицето на Алин следи от строгост, които ме плашеха.
	— Ти да не би да ревнуваш?
	— Не говори глупости. Не е свързано с госпожица Кора. Не е свързано и с мен.
	— Какво ти е тогава? Нещо ми се цупиш.
	— Писнало ми е от защитници и благодетели на бедните жени, без значение стари или млади…
	Тя докосна с пръст бузите ми.
	— Май почваш да прекаляваш с твоя екзистенц-минимум. Мамка му. Това си е милостиня.
	— Не, просто на това силните му викат слабост.


>	XXIX

	Една нощ, докато госпожица Кора спеше в обятията ми, се изплаших, ама наистина се изплаших, защото осъзнах, че ще ми е по-лесно да я удуша, докато е щастлива, отколкото да я зарежа. Трябваше само да я натисна по-силно и вече нямаше да й причинявам болка.
	Облякох се набързо. Преди да изляза се обърнах, за да се уверя, че не съм го сторил, ама не, тя си спеше спокойно. Беше три часа заранта. Не можех да отида и да събудя цар Соломон, за да се позова на пословичната му мъдрост и да му поискам съвет. През цялото време в съзнанието ми изникваше образът на затъналия албатрос в Бретан и вече дори не знаех дали това беше госпожица Кора, или аз. Кръжах в нощта с моя велосипед. После си казах, като толкова други неудачници, които витаят в нощта, ще взема да се обадя в SOS. Спрях пред пицария „Миа“ в Монмартър, която винаги е отворена, слязох в приземния етаж и се обадих.
	Не ми отговориха веднага, понеже повечето сигнали идват към два, три часа.
	— SOS Доброволци.
	Мамка му. Беше господин Соломон. Трябваше да се досетя, знаех, че се будеше през нощта, за да поема сам централата и да раздава своята благодетелност, тъй като нощем се чувства най-изтерзан, а когато е най-самотен, изпитва най-голяма нужда от някой, който да има нужда от него.
	— Ало, SOS ви слуша.
	— Господин Соломон, аз съм.
	— Жано! Случило ли се е нещо?
	— Господин Соломон, предпочитам да ви го кажа отдалече и от дистанция, но аз изчуках госпожица Кора, за да я задържа…
	Той изобщо не беше изненадан. Дори ми се стори, честна дума, че го чух откровено да се смее. Но е възможно и да съм си го внушил от страх. После ме попита от научен интерес:
	— Да я задържите ли? Как точно да я задържите, драги?
	— Ами всичко е заради госпожица Арлети, която казала във вестника, че е „жалко да отхвърлиш напълно миналото, без да задържиш поне частица от него…“.
	Господин Соломон потъна в мълчание. Дори си помислих, че е затворил от вълнение.
	— Господин Соломон! Там ли сте? Господин Соломон!
	— Тук съм — чу се гласът на господин Соломон, помрачен и от нощта. — Добре съм, тук съм, още не съм умрял, каквото и да казват. Изглеждате ми много изтерзан, млади приятелю.
	Идваше ми да му кажа, че тъкмо той ме е заразил със своите терзания, но нямаше смисъл да влизаме в спор за това кой е започнал пръв, явлението сигурно ще да е предшествало и двама ни.
	— Млади момко — рече той, като никога досега не го бях усещал толкова развълнуван, там, където беше, на другия край на жицата, надвесен над нас от августейшите си висоти.
	— Да, господин Соломон. Какво да правя? Обичам друга. Не обичам госпожица Кора и поради това я обичам още повече. Всъщност обичам я, но по принцип. Разбирате ли? Господин Соломон! Още ли сте там? Господин Соломон!
	— По дяволите! — изрева господин Соломон и кожата ми настръхна. — Още съм тук, нямам никакво намерение да не бъда тук и ще продължа да стоя тук колкото си искам, ако ще и никой вече да не го вярва!
	Пак замлъкна и този път го изчаках, без да го прекъсвам.
	— Та как точно го беше казала госпожица Арлети?
	— „Жалко е да отхвърлиш напълно миналото, без да задържиш поне частица от него…“
	Цар Соломон мълчеше на другия край, а после долових дълбока въздишка.
	— Много вярно, много точно…
	И внезапно пак се разсърди и се развика:
	— Да не съм аз виновен, че тая глупачка…
	Той спря и се покашля:
	— Извинете ме. Всъщност направих, каквото можах. Но тя е с пачи мозък и…
	Мисля, че говореше за госпожица Кора, но пак се спря.
	— Та значи я… Как го казахте?
	— Изчуках я.
	— А, да. Така си и знаех. На вас ви приляга.
	— Не ми е това специалността, господин Соломон, ако се опитвате да ме изкарате сводник.
	— Ни най-малко, ни най-малко. Исках само да кажа, че сте от типа, който нямаше как да не й хареса и да не й завърти главата. Няма лошо.
	— Да, ама какво да правя, за да се измъкна?
	Господин Соломон поразмисли и изръси нещо огромно:
	— Ами, може би ще се влюби в някой друг.
	Тогава направо ми кипна. Гавреше се с мен посред нощ.
	— Подигравате ми се, господин Соломон. Никак не е учтиво от ваша страна, пък аз винаги съм ви уважавал, за което вие не сте в неведение.
	— Оставете френския език на мира, Жано. Не се опитвайте и него да изчукате. От това не ще се пръкне рожба, уверявам ви. Най-големите писатели са се опитвали, знаете, и всичките са покойници, досущ като последните невежи. Няма начин да минеш метър. Граматиката е неумолима, пунктуацията също. Накрая госпожица Кора може би ще си намери някой друг, и то недотам млад. Лека нощ.
	И взе, че ми захлопна слушалката, което никога не се прави в SOS, винаги оставяш да затвори този, който се е обадил, иначе могат да те уволнят.
	Аз послушах някое време телефонния сигнал, все беше по-добре от нищо. Прибрах се и заварих Алин будна. Нямаше смисъл да разговаряме. Тя го съзнаваше. Направи ни кафе. Постояхме, без да си продумаме, но все едно че се разбирахме. Накрая Алин се усмихна.
	— Тя го предчувства, да знаеш. Сигурно усеща, че това няма да продължи дълго, че не е…
	Не довърши и отпи глътка кафе. Продължих мисълта й:
	— … че не е естествено? — рекох.
	— Ами да, не е естествено.
	— Да, и това й е най-отвратителното на природата.
	— Може би, но не можеш да промениш природата.
	— Защо? Защо да не мога да я променя, тая курва? Достатъчно дълго се отнася с нас като с нищожества. Ами ако природата нещо не е на кеф? Трябва ли да й се оставяме да ни цака?
	— Виж какво, обърни се към твоя приятел господин Соломон, царят на панталона, и го помоли да ни издялка една природа по поръчка, а не тая от прет-а-портето. Или пък се обърни към другия, по-висшестоящ цар Соломон, който не е тук и на който се молим от няколко хилядолетия вече. Окей?
	— Давам си сметка, че нищо не мога да направя. Има такава песен на господин Жан Риктюс.
	— Върви да говориш с госпожица Кора. Това е по нейната част. Нали сам ми каза, че било в репертоара й.
	— Репертоари за разбити сърца колкото щеш. Ами ако постъпи като в реалистичните песни и вземе, че се хвърли в Сена?
	Алин се ядоса.
	— Я стига. Всъщност не я познавам, но… Слушай, трябва да разбереш, че не го правя заради себе си, Жано. Все ми е тая дали спиш с нея. Пука ми! Но ти не можеш да й дадеш тъкмо това, от което има нужда. Не е честно нито за нея… нито по принцип.
	— За жените по принцип ли?
	— Дай да не се задълбаваме, Жано. Има ситуации, когато добрината става милостиня. Предполагам, че и ти самият го чувстваш и че може би при нея е различно. — После добави, усмихвайки се: — Не ти ли е хрумвало, например че тя те е забърсала поради липса на по-добро?
	Изгледах я, но не ми мигна окото. Изплаших се внезапно да не би и Алин да ме е забърсала поради липса на по-добро. Да не би всичко да е поради липса на по-добро. Да не би всички да сме поради липса на по-добро. Мамка му, отпих от кафето и си замълчах, по-добре така.
	— Че може да те е забърсала поради липса на по-добро и най-вече защото е имала нужда от спокойствие, от компания, от край на самотата?
	Може пък и да беше вярно. Може и да бях някоя залъгалка за госпожица Кора.
	Изведнъж ми олекна. Уф.


>	XXX

	Госпожица Кора беше взела билети да гледаме „Императорски виолетки“ на другия ден, а после мислехме да хапнем в едно бистро, където всички й били приятели. Филмът беше някаква оперета, както им викаха навремето. Гледала го преди войната, с участието на Ракел Милър, която обожаваше. Познавала се е с всички национални величия от онова време, макар да е била още момиче и само да ги е гледала как минават през входа за артисти, всичките от старите афиши, дето ги продават по вехтошарските магазини, Ракел Милър, Мод Лоти и Мистенгет.
	— Миската танцуваше до седемдесетата си година. Вярно, че й трябваха три бойса, за да я повдигнат.
	В антракта тя ме завлече зад кулисите при някакъв неин познат, припкав дебеланко, който се казваше Фернандо и още нещо, но не го помня. Той прие госпожица Кора, като че ли само това е чакал. Разменихме погледи и дори изпитахме симпатия един към друг, така добре се разбрахме в стил ох, мамка му!
	Госпожица Кора го целуна по бузата.
	— Добър вечер, Фернандчо… Минаха години…
	Фернандо дори не криеше, че би могъл да мине без нея и следващите петдесет.
	— Добър вечер, Кора, добър вечер…
	— Кога се видяхме за последно… Чакай…
	— Да, точно така, помня го, като че беше вчера…
	Оня стискаше зъби, сумтеше през нос и се насилваше да бъде учтив.
	— Кора, ще ме прощаваш, ама съм отрупан с работа…
	— Исках само…
	Прихванах госпожица Кора за талията.
	— Хайде, Кора…
	— Исках да ти представя един млад актьор, с когото съм се захванала…
	Протегнах ръка.
	— Марсел Кермоди. Приятно ми е.
	Фернандото ме изгледа, като че ли упражнявах най-стария занаят на света.
	— Аз го представлявам — поясни госпожица Кора.
	Оня ми стисна ръката, загледан в краката си.
	— Извини ме, Кора, но не е сега моментът. Имам си статисти… Разбира се, ако ми се отвори някоя пролука…
	Мислех, че сигурно винаги се е разигравало така. Чатках историята. Дори започвах да влизам в ролята.
	— Мога да ви донеса изрезки от пресата — додадох аз.
	— Добре, добре.
	— Танцувам, пея, каскадьорствам и гълтам лайна. Мога да ви направя салтомортале, ако желаете…
	Понечих да си съблека пуловера.
	— Не тук, бе — изкряска той. — Ама вас какво ви прихваща?
	Аз промълвих.
	— Да ви се намира един франк?
	Фернандото не пророни нито дума повече. Чувстваше, че а е гъкнал, а съм му забил един в мутрата. А да бяхте видели колко щастлива беше госпожица Кора да се озове отново в артистичната си среда, където все още я познаваха и обичаха.
	— Да си тръгваме, госпожице Кора.
	— Ами второто действие?
	— Много ще ни дойде наведнъж. Пак ще дойдем.
	— Знаеш ли, че Жан Габен е започнал като танцьор във Фоли Бержер? Прекалено си стеснителен, Жано. Но го впечатли. Веднага го забелязах.
	Бистрото се намираше на улица „Дол“, до Бастилията, която госпожица Кора наричаше Бастош. С влизането тя се хвърли да целува собственика, облечен в сив панталон на квадратчета и в тютюнев кашмирен пуловер, със смешно, червендалесто лице. Навсякъде имаше снимки на боксьори и колоездачи, а над бара висеше Марсел Сердан, който беше загинал при самолетна катастрофа в разцвета на кариерата си. Имаше и други световни шампиони по стените, Копи, Антонен Ман, Шарл Пелисие, Андре Льодюк, все победители в Тур дьо Франс. Едни катерачи, други покорители на паветата на Севера, при спускането по равно, на спринта. Гигантите на пътя. Имаше и шампиони от автомобилната обиколка на Монако, с имената за улеснение, Нуволари, Широн, Драйфус, Вимил. Обзе ме симпатия към собственика. Всичките тия хора бяха безнадеждно забравени, особено по-неизвестните. Снимката прави много за тях понякога, а ние никак не се замисляме какъв ли ще да е бил животът на хората преди появата на фотографията.
	Госпожица Кора отиде до тоалетната и собственикът ме почерпи една чашка, докато я чакам.
	— Някога наистина беше голяма работа, госпожица Кора — ми рече той, за да ме окуражи. — Беше много заслужила. Тежко е да те забравят, когато си бил голяма работа.
	Самият той беше тренирал колоездене, три пъти участвал в Тур дьо Франс.
	— Карате ли още?
	— Понякога, в неделя. Вече не ме държат краката. Правя го по-скоро заради спомена. Вие също имате вид на спортист.
	— Аз съм в бокса. Марсел Кермоди.
	— О, да, разбира се. Извинявайте. Още една чашка?
	— Не, благодаря, вредно е за формата.
	— Госпожица Кора идва тук всяка сряда, когато има заешко по ловджийски. Така значи, в бокса, а?
	Сетне не можа да се въздържи:
	— Като Пиаф и Сердан — добави.
	Най-изненадващо дори седна на масата.
	— За мен Сердан и Пиаф, това беше най-хубавата от всички любовни истории — додаде той.
	— Едната пее, а другата не — му отвърнах.
	— Моля?
	— Има такъв филм.
	— Ако Сердан не беше загинал със самолета, щяха още да са заедно.
	— Какво да се прави, такъв е животът.
	— Преди десет години си мислех, че госпожица Кора съвсем ще потъне. Хвана се на работа като госпожа пиш в една бирария. Кора Ламенер, можете ли да си представите! Ако не се беше влюбила в тоя нехранимайко през войната… Добре, че срещна един от старите си обожатели, който се погрижи за нея. Плаща й нелоша пенсия. Нищо не й липсва.
	Хвърли ми един поглед като между приятели, сякаш за да ме успокои, че и на мен нищо няма да ми липсва.
	— Той май е някакъв цар на прет-а-портето. Евреин.
	Стана ми забавно.
	— Трябва да е същият — казах му аз.
	— Познавате ли го?
	— Да, няма кой друг да е.
	Чувствах се добре.
	— Ще взема да ударя още един кир.
	Той се надигна.
	— Ама това да си остане между нас, нали? Госпожица Кора се срамува ужасно от онова време, когато беше госпожа пиш. Жегнало я е право в сърцето.
	Донесе ми един кир и отиде да си обслужва клиентите. Рисувах с пръст по покривката и се чувствах добре, мислейки за цар Соломон. Би трябвало да му дадат пълна власт. Да го настанят ей там, горе, където блести с отсъствието си и където липсва цар на прет-а-портето. Като вдигнеш очи и тутакси ще получаваш по някой панталон върху мутрата. Представях си прекрасно цар Соломон, седнал върху трона си, как благосклонно ръси панталони. Винаги долните части са най-притиснати. Горните са си лукс.
	По телевизията казаха, че милиард и половина човеци, в това число и жени, живеят с по-малко от трийсет стотачки на месец, без да се броят изстрелите на месо.
	Аз пък съм от луксозния тип, който брани горните части. Ако работиш по осем часа на ден в някоя мина… Моите луксозни части направо копнеят за едър патерналистки патронаж и за едър капитал. Но там горе им липсват цар Соломоновци и в това е терзанието. Продължавах да рисувам с пръст върху покривката, питайки се къде и как ли съм го завъдил това луксозно терзание. После се запитах какво толкова правеше госпожица Кора в тоалетната, може би си спомняше за времето, когато е била госпожа пиш, на всички ни се случва да изпадаме в носталгия понякога. Сега, когато господин Соломон я бе удостоил с финансовото си благоволение, тя можеше да си позволи да се отдаде на спомени. Сигурно често си доставяше това удоволствие да слезе в тоалетните на бирарията и да се почувства добре, установявайки, че вече не е там и мястото се заема от друг. Не трябва никога да се допуска тези, които са били някой, да станат нещо. Ще ида да питам цар Соломон дали не ме беше изпратил нарочно при госпожица Кора, защото е преценил, че съм тъкмо това, което й трябва, и дали не е искал да я дари с нещо повече от финансово благоволение. Трябва да е решил, че имам тъкмо оная хулиганска мутра, дето й допада, като на онзи, другия, и това пак беше неговата ирония или сарказъм, че дори и по-лошо, злопаметност и отмъстителност, задето го е зарязала заради оня нацистки боклук. Тоя мръсник е истински цар на иронията.
	Госпожица Кора се завърна.
	— Извинявай, Жано… Обадих се на една приятелка. Избра ли си? Днес предлагат заешко по ловджийски.
	Тук си направи шега.
	— Un lapin chasseur за Жано Лапен!
	Засмях се, защото шегичката й беше толкова плоска, че чак ми дожаля за нея.
	А като се засмееш, винаги повдигаш самочувствието на някоя плоска шега. По първи канал тече едно предаване, в което се разказват плоски смешки между самосъжаляващи се хора, за които ти дожалява.
	Госпожица Кора обожаваше червеното вино, но не беше някаква пияндурница. Мислех какво господин Соломон беше сторил за нея и ми се струваше като в приказките. Възрастна жена, останала без средства и изведнъж се появява един цар, измъква я от положението на госпожа пиш и й дава рента. След което царят решава, че това не е достатъчно и че споменът се нуждае от нещо повече и тогава се появявам аз, долуподписаният Марсел Кермоди. На улица „Шапюн“, близо до нас, обикаля една стара, беловласа клошарка с бинтован крак, подут двойно повече от другия. Облечена е, ако въобще може да се говори за облекло, с дрипи, но най-лошото за хората от породата Кермоди е, че винаги бута тандем, ще рече велосипед с две седалки, както вероятно сте чували. Не знам дали не е загубила съпруг или дете, а може би и двете, кой знае, пък понякога това е за добро.
	— За какво си се замислил, Жано? Май не си тук.
	— Ей ме до вас, госпожице Кора. Размишлявах за един друг човек, когото познавам и с който не успяхте да се срещнете.
	Госпожица Кора направи гримаса.
	— Тя да не би да ревнува?
	— Как така, моля ви се, госпожице Кора!
	— Ще ми избоде ли очите, ако ни види заедно?
	Съдържателят пусна някаква плоча с музика на акордеон и това ми даде повод да се скатая.
	— Госпожице Кора, защо в реалистичния шансон все пеят за мъки и разбити сърца?
	— Защото жанрът е такъв: народен.
	— Аха.
	— Жанрът го изисква.
	— Ама не бива чак така. Разни момиченца раждат, сетне стават курви, за да си отгледат щерките, които израстват красиви и забогатяват, а майките им одъртяват бездомни и накрая изпопукват на улицата. Мамка му.
	— Да, аз имах една такава песен, текст господин Луи Дюбюк, по музика на Людовик Сембла.
	— То бива — бива, ама чак пък толкоз.
	— Хубаво е за чувствата. А хората трябва здраво да ги разтърсиш, за да ги изкараш от черупките им.
	— Добре де, сигурно някои се чувстват добре, като слушат подобни неща, защото поне не им се налага да се хвърлят в Сена или да измръзват на улицата, ама все си мисля, че реалистичните песни трябва да станат малко по-ведри. Мисля си, че трябва да сме щастливи, като пеем. Ако имах талант, щях да направя песните щастливи, вместо да се влачат разни ми ти черва. Не мисля, че е реалистично някаква жена да се хвърли в Сена, защото нейният я напуснал.
	Тя отпи от виното и в погледа й проблесна симпатия към мен.
	— Сигурно вече се гласиш да ме напуснеш?
	Задникът ми се сви. Казвам го не само в преносния смисъл. Наистина ми се сви. За първи път ме заплашваше да се хвърли в Сена.
	Тогава й се изсмях право в очите. Направих оная мръснишка физиономия, дето най-й харесва, защото не е лъжа, че жените страдат. Бях забравил, че в реалистичните песни любовта те съсипва от мъка, инак няма достатъчно чувство.
	Само че и мен ме налегна мъката. Нямаше как да й кажа: никога няма да ви напусна, госпожице Кора. Беше извън моите възможности.
	И пак се скатах.
	— Какво точно се е случило между вас и господин Соломон?
	Въпросът не я изненада.
	— Случи се много отдавна, Жано. — И за мое успокоение добави: — Сега вече сме само приятели.
	Бях забил нос в чинията, защото ме напуши смях, а същевременно никак не беше смешно. Нейно право си бе да си въобразява, че я ревнувам. Не беше смешно. Нито пък трагично. Тя не бе някоя стара клошарка, дето бута празна каручка пред себе си. Беше добре облечена в лилаво и оранжево и всеки месец си получаваше рентата. Бъдещето й бе осигурено. Всяка сряда вечеряше тук с някой заек по ловджийски.
	— Преди войната имахме роман. Беше лудо влюбен в мен. Много щедър човек. То бяха кожуси, бижута, кола с шофьор… През 40-а получи виза за Португалия, но аз не пожелах да замина с него и той остана. Намери си онази изба на „Шанз-Елизе“ и прекара в нея четири години, без да зърне дневна светлина. Беше ми много сърдит, когато се влюбих в Морис. Той работеше в Гестапо и го разстреляха след освобождението. Господин Соломон ми бе много сърдит. Всъщност, виждаш ли, той не знае що е благодарност. Не му личи, но е много безчувствен човек. Така и не ми прости. А ми дължи живота си.
	— Ама как така?
	— Не го обадих. Хем знаех, че е евреин и се крие в една изба на „Шанз-Елизе“, само една моя дума и хоп. Морис беше специалист по преследването на евреи и ми стигаше да кажа само една дума. Но не го направих. После, когато се обяснявахме, му го припомних, казах му, господин Соломон, как пък нямате грам благодарност, че не ви издадох. Жегнах го. Целият пребледня. Направо помислих, че ще получи инфаркт. Ама не би, взе, че се засмя.
	— То смехът си е спасителна ценност.
	— Да, наистина се разсмя. А после ми посочи вратата с пръст и ми каза „довиждане, Кора, повече не искам да ви виждам“. Такъв е той. А ти да познаваш мнозина, които да са спасявали евреи през войната?
	— Не знам, госпожице Кора, по онова време, слава богу, още не съм бил роден.
	— А аз спасих един. При това бях луда по Морис и бях готова на всичко, за да му доставя удоволствие. Мълчах си в продължение на четири години, хем знаех къде се укрива господин Соломон, но не казах нито думичка.
	— А вие навестявахте ли го от време на време?
	— Не. Знаех, че нищо не му липсва. Портиерката му носеше провизии и всичко необходимо. Сигурно ги е купувал на цената на златото.
	— Защо мислите така? Може пък да го е правила на драго сърце.
	— Как тогава си откри бутик за шапки на ул. „Боеси“ след войната? С чии пари?
	— Може пък господин Соломон да й ги е дал след войната, за да й се отблагодари.
	— Хубаво, ама на мен не ми се отблагодари. Единственото, което стори за мен, беше, когато имах неприятности при освобождението заради Морис. Отиде в Комитета на артистите, където течеше чистка, и им рече: „Господа, оставете я на мира. В продължение на четири години госпожица Кора знаеше къде се крия и не ме обади. Така спаси един евреин“. После пак се засмя и си тръгна.
	Изведнъж и мен ме напуши смях. Много обичах господин Соломон, но сега го обикнах още повече.
	Госпожица Кора бе свела поглед.
	— Тогава имахме голяма възрастова разлика. Двайсет години по онова време значеха много повече от сега. Днес той е на осемдесет и четири, а аз… Сега разликата вече не е чак такава…
	— Вие и сега сте много по-млада от него, госпожице Кора.
	— Не, вече не е същото.
	Тя се усмихна на трохите по масата.
	— Той живее сам. Никога не обикна друга след мен. Но не може да ми прости. Упреква ме, че съм го зарязала. Само че аз, когато се влюбя, не го правя наполовина. Аз съм жена, която се отдава всецяло, Жано.
	Само това ми липсваше. Но не трепнах, макар че тя вдигна поглед към мен, за да наблегне на думите си.
	— Отначало не знаех, че Морис работи в Гестапо. Обикнеш ли някой мъж, никога нищо не знаеш за него, Жано. Въртеше един бар, в който се отбиваха германци, както навсякъде другаде. Аз виждах само него, а когато забелязваш само едного, нищо не забелязваш у него. Два пъти го стреляха, но аз си мислех, че е заради черноборсаджийски далавери. През 43-а научих, че се занимавал с евреите, ама по онова време това си беше законно и всички с тях се занимаваха. Но дори когато научих, пак дума не обелих за господин Соломон. А те уверявам, че за Морис бях готова на всичко.
	Съдържателят довтаса с десерта.
	— Соломон не може да го разбере — поклати глава госпожица Кора. — Той е много безпощаден. Когато обича, е безмилостен. Щом разбра, че съм осиромашала, веднага ми отпусна рента, за да си отмъсти.
	Десертът също си го биваше.
	— Вие ли му писахте, че сте изпаднала?
	— Аз ли? Не! Аз си имам достойнство. Той го разбра съвсем случайно. Аз работех като госпожа пиш в тоалетните на голямата бирария на ул. „Пюеш“. Няма срамна работа. Дори си мислех, че някой журналист ще ме открие там и ще напише статия във „Франс Диманш“, нали се сещаш, „Кора Ламенер е станала госпожа пиш“, а така името ми можеше да изплува на повърхността и да започна нова кариера, знае ли човек.
	Погледнах я крадешком, но тя не се шегуваше, говореше съвсем сериозно.
	— Останах там три години без никой да ме забележи. И една вечер, докато си седя пред чинийката, гледам как господин Соломон слиза по стълбите и отива да пикае. Мина покрай мен и не ме видя, там всички все бързат. Стори ми се, че ще умра. Не го бях виждала от двайсет и пет години, но си беше същият. Само дето бе съвсем побелял и си бе оставил брадичка, но инак — все същият. Има хора, които с възрастта все повече заприличват на себе си. С все същия черен, проблясващ поглед. Подмина, без да ме види, много елегантен, с шапка, ръкавици, бастун, в костюм „пренс дьо Гал“. Знаех, че е зарязал панталоните и се е посветил на SOS, толкова беше самотен. Хиляди пъти си бях мислила да му се обадя, но аз си имам достойнство и не можех да му простя неблагодарността, задето го спасих от Гестапо. Не можеш да си представиш какво изпитах, като го видях. Той си беше цар Соломон, а аз, Кора Ламенер, бях станала госпожа пиш. Не го казвам с пренебрежение към другите като мен, защото няма срамен занаят, но аз не бях коя да е, бях познала обожанието на публиката и… Нали разбираш?
	— Разбирам, госпожице Кора.
	— Представи си как се чувствах, докато цар Соломон пикаеше в съседство. Не знаех да се крия ли, що ли. Не че ме беше срам. Понагласих се надве-натри. Признавам ти, че усетих неописуем прилив на надежда. Бях само на петдесет и четири, държах се, а той беше поне на седемдесет и четири. С една дума имах своя шанс, тъй да се каже. Можехме да си оправим живота заедно. Тъй де, вече сам знаеш, че съм романтичка и начаса изпаднах в треска. Можеше всичко да започне отначало, всичко можеше да бъде спасено, да заживеем двамата някъде край Ница. Понаправих се значи. Надигнах се в очакване. Господин Соломон излезе от тоалетната и ме видя. Така се закова, че за миг помислих, че ще рухне. Стисна бастуна, който държеше в облечената си в ръкавица ръка. Винаги е бил елегантен от главата до петите. Стоеше, вперил поглед в мен и онемял. И тъкмо тогава го подкосих с една усмивка. Седнах си на стола и побутнах към него чинийката с монети от по един франк. Направо го разтреперих. Повярвай ми, разтрепери се все едно земята се тресеше. Цял посивя и изрева, нали го знаеш какъв глас има, „Какво? Вие? Тук! Не! О, Господи!“. После премина в шепот. „Кора? Вие? Госпожа пиш! Не вярвам на очите си!“ След това краката му поддадоха и седна на стълбите. А аз все така се усмихвах с ръце на коленете. Тържествувах. Сетне той извади носната си кърпа и си избърса челото с разтреперана ръка. „Господин Соломон, рекох му, това не е сън, уверявам ви, а самата истина.“ Бях съвсем спокойна и дори подрънквах с монетите в чинийката. Той повтори още няколко пъти „Госпожа пиш! Вие! Кора Ламенер!“. А после, ако щеш ми вярвай, но една сълза се стече по бузата му. Само една, ама като ги знаеш какви са…
	Съгласих се:
	— Да, не ги отронват лесно…
	— После се надигна, улови ме за китката, повлече ме след себе си нагоре по стълбите. Приседнахме на една ъглова маса и се разговорихме. Всъщност не, не беше така, той не можеше да обели нито дума, а аз нямах какво да добавя. Той пи вода и се освести. Купи ми апартамент и ми отпусна добра рента. Но всичко останало…
	Тя отново се зае с трохите по масата.
	Аз викнах на съдържателя две кафета, две, както, когато бях сервитьор в „Бел Ер“.
	— Останалото, госпожице Кора…
	То за останалото господин Соломон бе заложил на мен. А аз дори не знаех дали това бе проява на августейша шега или усмивката му съдържаше и нежност, приятелство или може би дори нещо повече. Иди го разбери. Знаех само, че бях заседнал в усмивката на господин Соломон.
	— Два-три пъти го посетих, той ме разведе из дома си.
	— Показа ли ви телефонния център?
	— Да, онова място, дето получават обажданията. Понякога сам сяда и лично вдига слушалката. Непрестанно им звънят хора, лишени от човешка топлина, които си нямат никой, а мен, ако питаш, той самият се нуждае от тези обаждания, за да не се чувства толкова самотен. Освен това досега не ме е забравил. Ако ме бе забравил, нямаше да бъде толкова безпощаден след цели трийсет и пет години. На това му се вика злопаметност. И всяка година ми изпраща цветя на рождения ден, за да го подчертае.
	— Ама голям мръсник, ей.
	— Не, не е лош. Но е жесток със себе си.
	— Може и да се преструва, госпожице Кора. Няма как да не сте забелязали, че се облича по последна мода. Стоицизмът го изисква. Стоицизмът е, когато не искате повече да страдате. Не искате повече да вярвате, да обичате, да се привързвате. Страх го е да не ви загуби. А на неговата възраст го е страх, че ще се привърже. Стоиците били хора, дето се опитвали да живеят над възможностите си. — Госпожица Кора сърбаше натъжена кафето си. — Стоиците са хора, които се стараят да се въздържат.
	— Добре де, ама господин Соломон бърка като се въздържа. Струва ли си да изживееш живота си, ако в края на краищата не се възползваш от него? Двамата можем да пътуваме заедно. Не разбирам какво се опитва да докаже. Видя ли какво е окачил на стената зад бюрото си?
	— Не съм обърнал внимание.
	— Окачил е фотографията на Де Гол от вестника с думите му по повод евреите: „Елитен, уверен в себе си народ доминатор“. Изрязал го е с все снимката на Де Гол и си го е рамкирал.
	— Нормално е да си сложиш фотография на Де Гол, ако си патриот.
	Избухнах в бесен кикот. Не се сдържах, което е разбираемо за киноман като мен. Беше си гег.
	Тя ми се стори леко объркана, после погали ръката ми на масата, сякаш бях някой льольо, но нищо, мама и такъв си те обича.
	— Няма цяла вечер да си говорим за цар Соломон, Жано. Той е един стар мъж, малко особняк и много нещастен. Сам ми призна, че нощем става, за да вдига телефона. Прекарва по три-четири часа всяка нощ, заслушан в чуждите нещастия. Тя, нуждата, все нощем ни наляга. А аз, която бих могла да му помогна, по същото това време съм на другия край на Париж. А кажи ми, ти разбираш ли нещо?
	— Мисля си, че не ще да се събере с вас, защото го е страх да не ви загуби. Оня ден по същите причини не си купи едно куче. Стоицизмът го изисква. Вижте в речника. Стоицизмът е, когато толкова те е страх да не загубиш всичко, че нарочно го губиш отнапред, за да не те е страх. На това му викат терзания, госпожице Кора, или както се казва сговняване.
	Госпожица Кора ме оглеждаше внимателно.
	— Малко странно се изразяваш, Жано. Сякаш едно говориш, а друго имаш предвид.
	— Знам ли, госпожице Кора, а съм си киноман. В киното човек се кефи в тъмнината, а какво по-хубаво от това. За господин Соломон е много трудно в последния момент да се свърже със значително по-млада от него жена. Малко като в „Синият ангел“ на господин Йозеф фон Щернберг с Марлене Дитрих, където старият професор се влюбва в една много по-млада от него певица. Гледали ли сте „Синият ангел“, госпожице Кора?
	Въпросът й хареса.
	— Да, разбира се.
	— Това е то. Както се досещате, господин Соломон също го е гледал и го е страх.
	— Аз не съм на възрастта на Марлене във филма, Жано. Аз бих могла да го направя щастлив.
	— Ами точно от това най го е страх, госпожице Кора. За бога, нали ви го обясних. Когато сте щастлив, животът придобива значение и страхът от смъртта нараства.
	Госпожица Кора се заигра. Облизваше пръста си, натискаше трохите по масата и после ги слагаше на езика си. Само и само, за да не яде хляб, от който се пълнее.
	— Ако правилно те разбирам, Жано, ти си се хванал с мен, защото не мога да придам значимост на живота? И така си спокоен?
	Това е то. В любовта винаги е така, подадеш им пръст, а те искат да ти налапат ръката.
	— Дълго е за обяснение, госпожице Кора.
	— Давай. Слушам те.
	Нямаше как да й обясня, че си беше любовна история, но нямаше връзка с нея. За миг се поколебах, но тя беше там, пред мен, с беззащитните си очи и усмивка.
	Можех да й кажа, госпожице Кора, обичам ви като всички застрашени видове, но това беше твърде отвлечено за нея. Надушеше ли, че намесвам чайки и новородени тюленчета в цялата работа, нямаше да е щастлива. Най-доброто в случая беше да я върна към спомените. Затова й подметнах:
	— Няма да ми лазиш по нервите, ей!
	Тя тутакси се изплаши. Този език й беше понятен. Покорно момиче. Така ги наричат такива като нея в техните стихове.
	— Това, че от време на време ми буташ по някоя кинта, не значи, че можеш да ми бъркаш в задника!
	Лицето й се озари и тя положи ръка върху моята.
	— Извинявай, Жано.
	— Хубаво.
	После се засмя предпазливо.
	— За пръв път ми говориш на „ти“.
	Уфффф.
	Съдържателят дойде да ни предложи по един калвадос за сметка на заведението. Госпожица Кора все така държеше ръката си върху моята, най-вече заради съдържателя. Гледаше дълбоко в очите ми и за повече изразителност дума не обелваше. В погледа й ясно прозираше каква е била на двайсет години, с красива палава усмивчица и прави коси с разделен на две бретон, точно насред челото. Някога беше свикнала да е млада, красива, известна и обичана и така и не бе отвикнала. После се полюбува на себе си над дамската чанта, където държеше огледалцето си. Сетне взе червилото и го нанесе на устните си.
	— Искате ли да разговарям с господин Соломон?
	— А, не, в никакъв случай! Представи си как ще изглеждам! А на него така му се пада!
	Приятно ми беше да гледам госпожица Кора. Ръкавите на роклята й стигаха чак до китките й. Чантата й беше нова-новеничка, от крокодилска кожа. Носеше оранжев колан на точки.
	— Госпожице Кора, разрешете да му кажа две думи. Не бива да го упреквате, че е останал четири години в онази изба и не дошъл да ви види. Било е опасно. Откровено казано, той се нуждае от вас, както наскоро ми призна.
	— Не?
	— Разбира се, не ми каза, че не може да живее без вас. И той си има своето достойнство. Но винаги ме разпитва за вас. А когато произнася името ви, лицето му грейва. Бъдете спокойна, нищо няма да му обещавам. Най-лошото в подобни случаи е проявата на милост. Не ще го оставя да мисли, че проявявате милост към него.
	— А, не, в никакъв случай! — възкликна госпожица Кора. — Той е толкова горд!
	— Да пощадим мъжката му мъжественост. С ваше позволение, ще го накарам да си помисли обратното. Ще го накарам да повярва, че вие се нуждаете от него.
	— А, не, Жано, виж, това…
	— Почакайте, госпожице Кора. Вие изпитвате ли чувства към него или мамка му?
	Тя ме изгледа.
	— Не разбирам накъде биеш, Жано… Искаш да ме зарежеш ли?
	— Хубаво, повече няма да говорим за това.
	— Не ми се сърди…
	— Не се сърдя.
	— Ако вече не съм ти интересна…
	Тая глупачка беше на път да се разциври, тъкмо когато се опитвах да я спася. Не се опитвах да я зарежа, никога никого не съм зарязвал. Промърморих:
	— Госпожице Кора, госпожице Кора! — и улових ръката й, защото това е жест, който винаги е добре дошъл.
	Поисках сметката, а съдържателят ми каза, че вече била платена. Госпожица Кора отиде да каже довиждане в кухнята, а ние двамата прекарахме някое време заедно в учтиво безмълвие.
	— Е, да, госпожица Кора беше известна жена. А отдавна ли сте…
	— О, не, не много отдавна, преди работех в халите на Ренжис.
	— Млад сте, за да го помните, но Кора Ламенер беше име… Само че тя слушаше само сърцето си. Тя е жена, за която само любовта е от значение…
	Отидох до тоалетната, защото това бе за предпочитане. Когато се качих, госпожица Кора ме чакаше. Хвана ме за ръка и излязохме.
	— Съдържателят е симпатяга, нали?
	— Страхотен е.
	— Навестявам го от време на време. Това му доставя удоволствие. Беше лудо влюбен в мен, нямаш си представа!
	— Така ли?
	— Нямаш си представа! Следваше ме навсякъде. Аз правех много турнета из провинцията и където и да отидех, той беше там.
	— Аз пък разбрах, че участвал в Тур дьо Франс.
	— Смешен си. Ама наистина ме следваше навсякъде. Искаше да се ожени за мен. Затова се отбивам от време на време. Прави ми 20 процента отстъпка.
	— Обичал ли си някого, винаги нещо остава.
	— А беше преди повече от четирийсет години.
	— Винаги нещо остава, госпожице Кора. Господин Соломон също никога не е надживял спомена за вас.
	На лицето й се изписа строгост.
	— Ама и той е един! Истинско магаре. Не съм виждала по-вироглав мъж.
	— То си трябва инат, за да останеш цели четири години в някаква си изба. Евреите са ужасно вироглави и благодарение на това са все още живи.
	— Евреи или не, всички мъже са едни и същи, Жано. Само жените умеят да обичат. При мъжете себелюбието е над всичко. Понякога ми дожалява като се сетя за него. Що за живот е това да самотуваш като някой вълк?
	— Е, да, така си е.
	— На неговата възраст му трябва жена, за да се грижи за него. Някоя, дето умее да готви, да поддържа къщата, да го разтовари от тези грижи. И то не някоя непозната, а жена, която го познава добре, защото той би трябвало да проумее, че на осемдесет и четири години човек не може да заживее с непозната. Няма да имат време да се опознаят, да свикнат един с друг. Така и ще си умре самотен в някое кьоше. Е, живот ли е това, питам?
	— Разбира се, че не е, госпожице Кора.
	— Ако щеш ми вярвай, ама ми се случва да не мога да мигна цяла нощ, защото все си мисля за самотната старост на господин Соломон. Жалостиво ми е сърцето, какво да правиш.
	— Така е.
	— При това аз и така съм си много добре. Нямам от какво да се оплача. Имам си апартамент, удобства. Само че не съм егоистка. Готова съм да се грижа за него, дори ако е за сметка на спокойствието ми, стига той да го поиска. Човек няма право да живее само за себе си. Понякога, като прекарам няколко дни у дома, без да виждам никого, се чувствам ужасно непотребна. Това е то егоизмът. Случва се да седна на масата и да плача от срам, че съм сам-самичка, заета със себе си и нямам за кого да се погрижа.
	— Можете да се хванете доброволка в SOS, госпожице Кора.
	— Мислиш ли, че ще се съгласи? Нали офисът е в дома му, току-виж си помислил, че го свалям и се опитвам да го спечеля отново. За да бъда откровена, ще ти призная, че често се обаждах в SOS с надеждата да попадна на него, но все вие, младите, вдигате телефона. Само веднъж случих на него. Толкова се развълнувах, че затворих слушалката…
	Тя се засмя, аз също.
	— Гласът на господин Соломон звучи прекрасно по телефона.
	— Гласът е важно нещо по телефона.
	— Той май колекционирал пощенски картички, марки и снимки на хора, които дори не познавал. Не знам дали е запазил някоя моя снимка. Навремето имаше цели купчини. Изрязваше ги направо от вестниците и ги лепеше в един албум. Веднъж ми бяха посветили цяла страница в „За вас“. Той закупи сто броя. Сигурно вече ги е изхвърлил. Не съм срещала по-злопаметен мъж. Разбира се, той беше луд по мен и сигурно е унищожил всички спомени, за да не са му пред очите. Знаеш ли, когато се видяхме за последно и той ми даде адреса на избата, в която щеше да се скрие, за да го навестявам, държеше ръката ми и само повтаряше „Кора, Кора, Кора…“. Тогава сглупих, трябваше да го навестявам, но какво да се прави, влюбих се в Морис от пръв поглед и той ми замая главата. Не съм от тези, дето си правят сметки и мислят за бъдещето. Ако бях хитра, щях да го навестя два-три пъти, колкото да се подсигуря, в случай че германците загубят войната. Само че аз не съм такава. Тъкмо тогава имах най-голям успех, пеех навсякъде, бях много търсена. Но само Морис беше от значение за мен, нищо друго. Веднъж един сервитьор дойде и ми рече, бъдете внимателна, госпожице Кора, Морис е много опасен човек. После ще си имате неприятности. Само това ми каза, после той самият си имаше неприятности, защото Гестапо го прибра. Но вече беше прекалено късно, аз обичах Морис. Хората не успяват да разберат, че е възможно да обичаш някой, който не те заслужава. То и аз вече не разбирам как съм могла да го обичам. Само дето в любовта няма нищо за разбиране, така е и толкоз. Няма място за сметки. Това е най-голямата глупост, която допуснах в живота си, но никога не съм била сметкаджийка. Животът ми беше песен. А и като си млад, не можеш да си представиш, че някога ще остарееш. Струва ти се толкова далечно, чак надхвърля въображението. Веднъж минавах по „Шанз-Елизе“, покрай сградата, в чието подземие се криеше господин Соломон, и изпитах угризения. Спомням си го ясно, дори побързах да пресека. Ако някой ми беше казал тогава, че един ден ще стана на шейсет и пет, а господин Соломон на осемдесет и четири, щях да му се изсмея в лицето. Разбира се, нищо не ми пречеше да го навестя някоя нощ, да му занеса шампанско и гъши дроб, да го разпитам как се чувства, бодър ли е духом. Мислила съм да го направя. Но знаеш ли какво? Струва ми се, че едва сега го обикнах истински. Преди войната той ме обсипваше с подаръци, беше още млад, ласкаеше ме, обичах да излизам с него по изискани места, но не изпитвах истинско чувство. Затова разбираш, че когато срещнах Морис, към когото изпитвах истинска любов, лудост, страст, от този ден господин Соломон сякаш престана да съществува. На младини бях голяма лудетина. Спомням си, че по време на окупацията, когато не ходех в подземието да го навестя, най-много ме дразнеше това, че е евреин. Сам разбираш, че причината съвсем не беше в това, че е евреин. Въобще не ми пукаше. Както и за Морис хич не ми дремеше, че е с нацистите. Мъжът си е мъж, или го обичаш, или не го обичаш. Бях прекалено млада и не можах да оценя истинската стойност на господин Соломон. За това си трябва зрелост. Само че сега е прекалено късно. Най-глупавото на зрелостта е, че винаги идва прекалено късно. Но знаеш ли какво? Господин Соломон още не е съзрял. Инак щеше отдавна да ме покани да заживеем заедно. Вече е толкова стар, а продължава да е заложник на страсти, напрежения и черен гняв. Така и не се смири. Защото в края на краищата той несъмнено още ме обича и тъкмо чувството подхранва неговата злопаметност. Ако вече не ме обичаше и страстта бе угаснала, отдавна щеше да ме е поканил при себе си и щяхме да сме се погодили. Това би било проява на зрелост и здравомислие у него. Ама вместо това: страсти, злопаметност и черен гняв. Знаеш му погледа: сякаш гори отвътре.
	Аз рекох:
	— „Пламък гори в очите на младежите, но в този на старците грее светлина.“
	Тя се стъписа.
	— Какви ги бръщолевиш?
	— Господин Соломон намери този цитат от Виктор Юго.
	— При всички положения той е страстен човек. И не се промени с времето. Все си виках, че няма да остане непреклонен докрай, че все някога ще се разнежи и че един хубав ден ще се позвъни на вратата ми, аз ще отворя, а на площадката ще заваря господин Соломон с голям букет люляци в ръка и той ще ми каже: „Кора, всичко е вече забравено, елате при мен, всичко е забравено, освен че ви обичам…“.
	Погледнах крадешком госпожица Кора и забелязах, че тя витаеше нейде из облаците и се усмихваше някому в празнотата. На тъмно лицето й бе като на девойка с правия кичур насред челото и наивната усмивка, издаваща вяра в бъдещето.
	После въздъхна.
	— Но не би. Той е безпощаден. Виж, ако не ме обичаше чак толкова, отдавна щеше да си е наредил живота. Ако не беше страстта му към мен, нямаше да придиря толкова. Сърцето му обаче не е остаряло и това го прави безпощаден. Не може да ми прости, все едно е на двайсет, жертва на диви чувства, когато е по-лесно да умреш, нежели да простиш. Той остаря лошо. Загрубя отвън, като старите дъбове, но отвътре носи младо сърце, което кипи, бунтува се и иска всичко да изпотроши. Затова продължава да си живее сред моите снимки и плакати, които сигурно съхранява в някой заключен сейф, а нощем ги вади и разглежда. Ако си падах курва, щях да отида да му разиграя малко театър, да му река, господин Соломон, знам, че никога не се сещате за мен, но аз мисля непрестанно за вас, после щях да се разридая. Ако си падах курва, щях да се хвърля в краката му, а понякога си мисля, че тъкмо това очаква от мен този мръсник и се питам дали някой ден все пак няма да го сторя. Понякога си струва да забравиш гордостта си, за да помогнеш някому да живее. Ти как мислиш?
	Поех си въздух, имах нужда.
	— Наистина сте малко жестока с него, госпожице Кора. Човек трябва да умее да прощава.
	— Даваш ли си сметка, че от трийсет и пет години ме мъчи с мълчанието си!
	— Ами то си е донякъде по ваша вина. Той откъде да знае, че сте го обикнали истински? Вие не сте му го казвали. Сигурен съм, че ако германците се върнеха и той отново се озовеше в подземието…
	— Щях да отида с него.
	— Това трябва да му го кажете.
	— Ще се разсмее. Нали го знаеш какъв е. Има един смях, който всичко помита, а другите сме като сламчици в него. Понякога ще речеш, че само смехът му е останал. Ужасно е да не можеш да помогнеш на толкова нещастен човек.
	— Кога за пръв път осъзнахте, че действително го обичате?
	— Не мога да ти кажа. Стана постепенно, с всяка следваща година. Освен това беше много мило от негова страна, когато ме спаси от госпожа пиш и ми подсигури всички удобства заедно с рентата. Вече не можех да му се сърдя. Всичко стана постепенно. Вече не беше лудост и страст, както с Морис, бях се променила, вече не се поддавах на заблудите. Все по-често се сещах за него. Чувството ми някак набъбваше.
	Разделихме се пред вратата. Тя не ме покани да вляза. Известно време обаче постояхме на стълбището. Три пъти палих осветлението във входа. На втория забелязах, че плаче. Никога не бях прочитал толкова женска нежност в очите на дама, която можеше да ми е и баба. Тя ми помилва бузата, ридаеше безшумно, тихомълком. За щастие лампите пак угаснаха.
	Аз казах:
	— Госпожице Кора, госпожице Кора — после слязох бегом по стълбите. И на мен ми идеше да се разцивря. Но не от жал. Беше от любов. И то любов не само към госпожица Кора, а много повече. Всъщност знам ли го какво точно беше, мамка му.


>	XXXI

	Не исках да бягам право при Алин, щеше да е прекалено тъпо. Не исках и да се прибирам на ул. „Ньов“, защото бях казал на приятелите, че се местя при Алин и щяха да ме вземат на подбив, ако се появях посред нощ, все едно ме е натирила, пък нямаше защо да им давам обяснения. Отдавна вече бях доброволец и ако не вземех да спра сега, когато си имах някого, нямаше да спра никога, щях да съм все с другите и да свърша я при големите маймуни, застрашени от изчезване, я при китовете, а може би дори някъде отвъд, дето вече няма кого да спасяваш. Алин го подметна на майтап, но понякога най-точните неща се изричат на шега, че за мен госпожица Кора и цар Соломон, както и всичките едва кретащи старчета, са част от екологията. Чък май е прав като твърди, че чувствителността ми страда от мания за величие. Има един такъв филм във видеотеката, „Робин Худ“ с Ерол Флин, който взима от младите и дава на старите или взима от богатите и раздава на бедните, което си е същото. Мисля си, че не само старата клошарка, а всички ние бутаме по един празен тандем. Крачих известно време със свити в джобовете юмруци и си фантазирах, въобразявайки си, че офейквам от строго надзираван затвор, като Месрин*.
	[* Жак Месрин — легендарен гангстер от 70-те, убит от полицията при неизяснени обстоятелства. — Б.пр.]
	Бях в онова състояние, което Чък нарича двата извора на морала и религията, бях изтерзан. Но отвратителното при Чък е, че докато ти разголва душата, само вдига рамене, махва отегчено и промърморва „класически случай“. Тоя негодник ме изкарва от кожата с целия си набор от познания. На такъв му се вика „крачеща енциклопедия“. „Крачеща енциклопедия: лице с извънредно широки познания във всякакви области.“ Потърсих в речника, защото точно така се чувствам понякога: лице с извънредно широки познания във всякакви области. Не е трудно, става от само себе си. За да се превърнеш в крачеща енциклопедия е достатъчно да си самоук в терзанието, което се нарича още и средоточие на познанието. Мислех си дали да не ида да събудя Чък и да му хвърля един хубав пердах, та белким го изненадам. Отварям вратата, паля лампата, той си кърти безпаметно, аз се приближавам до него, надигам го, забърсвам му два шамара, той е ошашавен, крещи: какво, бе, какво те прихваща, какво съм ти направил? А аз се кефя и му отвръщам: иди, че разбери, а после се омитам подсвирквайки си, с ръце в джобовете. Оня е изял шамарите, без да знае защо, загубил ума и дума, пита, разпитва, опитва се да проумее, и ето го превърнат в крачеща енциклопедия: „средоточие на познанието“. Олекна ми само при мисълта за това.
	Отидох в денонощната бирария „Мопу“ на Монмартър, където повисях някое време на една бира. Курдисах се край три курви в заведението, едната от Антилите, като хлапак, който се чувства най-добре край полите на мама. Не че се подигравам с майка ми, която ни най-малко не беше курва, а си подбираше. Но намирам нещо майчинско в курвите, защото винаги са насреща за утеха, когато я няма църквата. Поразговорихме се, но нямаше как да им обясня какво ми тежеше на сърцето. Чък е прав като казва, че хубавото на фашизма му е това, че можеш да бъдеш против. Направо си е чудесен социологически подарък, дето ви позволява да разпознаете врага. Като нямаш достоен враг, най-накрая се барикадираш в някоя ферма и стреляш по който дойде. Чел съм книжки за съпротивата и винаги съм се питал какво ли са правили героите след това, срещу кого са живели. Зорът започва, когато вече не можеш да бъдеш антифашист. Намират се заместители, но те са все непълноценни. В Италия дори убиха Алдо Моро*, дотам им липсваше заместител.
	[* Алдо Моро (1916–1978) — италиански политик, християндемократ, убит от „Червените бригади“ като премиер, в навечерието на създаването на коалиционно правителство с участието на комунистите. — Б.пр.]
	Веднъж Чък ми каза право в очите, че съм лиричен тип и че съм от блеещите, понеже не ми оставало нищо друго заради собственото ми бездарие, че старостта и смъртността са отживелици от деветнайсети век, също като Виктор Юго и Ламартин, че съм невежа и изостанал, че това били елегии, а аз съм елегичен. Изчаках го да излезе, за да не се изложа пред него и после се разрових. Кой знае дали в това не се състои обяснението за терзанието на цар Соломон, което пък може да съм прихванал от честите ни срещи. Открих „елегия: лирична поема, изразяваща болезнен вопъл и меланхолични чувства“, а за „елегичен“ намерих: „подвластен на меланхолията, нежен като елегия“. Размишлявах по въпроса, наведен над бирата си, и изпитах облекчение, както всеки път, когато намирах някакво съответствие. Съседката ми от Антилите бе прекарала отпуската си в Мартиника и това ме заинтригува, защото беше далече. Ставаше ми приятно, когато казваше „далеч от всичко“, окуражаващо е да знаеш, че съществува нещо, далеч от всичко. За целта си има подобаващи изрази: „като камък във водата“ или „да се изсулиш като пръдня из гащи“. Подхвърлих към момичето, което се казваше Морисет:
	— Там сигурно е много спокойно?
	— Да, все още има такива места. Само че трябва да ги познаваш.
	— В Париж никога не си спокоен, заради големите метрополии — рече приятелката й.
	— Там е земният рай — каза Морисет. — Струва си да отидеш.
	В този момент взех решението си. Щях да събудя Алин и да заминем двамата. Можехме да вземем заем от господин Соломон и да отворим книжарница там. Винаги усещаш облекчение, когато вземеш решение, а това наистина ме разведри. Повиках келнера.
	— Аз черпя.
	Момичетата ми благодариха, хубаво си бяхме побъбрили. Когато излязох, беше към четири часа сутринта, но книжарница под слънцето на Антилските острови беше добър повод да събудиш някого, какви ти тук терзания. Все още има такива места, ама трябва да ги познаваш, както каза Морисет. На брега на Карибско море, което винаги е гарантирано синьо. Има акули, ама те не са застрашени. Там останалият свят изглежда по-далеч, отколкото другаде. С Алин дори може да се сдобием с чернокожи деца. Седнах на тротоара и се засмях. Черните не се терзаят като белите, защото нямат такава цивилизация, то се знае. На мен цивилизацията ми идва в повече. Напуши ме неудържим смях. Забавлявах се така половин час, като се надсмивах над себе си, за да забравя средоточието на познанието, а когато позвъних на вратата на Алин, вече не ми личеше, бях възстановил обичайната си физиономия, за която биха ме тикнали право в пандиза, без дори да се изповядам.


>	XXXII

	Щом полусънената Алин ми отвори, се шмугнах покрай нея и се проснах на леглото като у дома си. Тя влезе полека, погледна ме, скръсти ръце, а аз тутакси разбрах, че няма смисъл да увъртам и обичайното изражение се изхлузи от лицето ми. Бях като гол. Тя приседна в крайчеца на леглото, което бе някак странно за толкова младо момиче, което при това нямаше деца. Ще си помислите, че го чувствам така, защото съм загубил майка си съвсем млад, но това обяснение си е чисто прет-а-порте, защото оттогава бяха изминали милиони години и по тази логика ще излезе, че тъгуваме по нашите праотци — маймуните. Алин беше млада и красива, а на мен ми бе приятно поне за миг да бъда с някого, който няма нужда от мен. Нито SOS, нито зов за помощ, а тъкмо от това се нуждаех най-много. Не знам как е в Мартиника, ако си я опознал, но аз лично никога няма да ида там, стига ми да знам, че съществува. Какво правиш, когато вече не можеш да понесеш орисията да си човек? Обезчовечаваш се. Присъединяваш се към Червените бригади и полека-лека ставаш безчувствен. Отхвърляш бремето, според Чък. Също като Чарли Чаплин в „Хлапето“, който намира едно бебе, отваря канализационната шахта и се пита дали да не се отърве завинаги от бремето.
	— Алин…
	— Опитай се да поспиш.
	— Ти си ега ти безсърдечната курва.
	— Живот, какво да го правиш!
	— Мислих си дали двамата да не заминем за Антилските острови. Те са накрай периферията. А какво собствено значи периферия?
	— Местата отдалечени от центъра.
	— Точно така. В периферията са.
	— И там има телевизия.
	— Никой не ни кара да я гледаме. Мога да взема пари назаем и двамата да отидем да живеем там. Да отхвърлим бремето.
	— Няма да е лесно.
	— Няма трудни неща, когато си убеден в начинанието. Виж Месрин как избяга от строго охраняван затвор.
	— Имал е съучастници.
	— Ти и аз сме си достатъчни като съучастници. Трябва да си пуснеш по-дълга коса. За да се разгърне личността ти.
	— Тя в сантиметри ли се измерва?
	— Не, ама никога не е достатъчно. Знаеш ли какво е елегичен?
	— Да.
	— Това ще рече нежен и меланхоличен. Един мой приятел твърди, че студентите от Червените бригади убили Алдо Моро, за да станат безчувствени. Чаткаш ли?
	— Не.
	— За да станат безчувствени. За да достигнат състоянието, в което вече нищо не усещаш. Стоицизма.
	— Е, и?
	— Е, точно това аз не го умея.
	Тя се засмя.
	— Така е, защото не си достатъчно литературен. Нямаш си теория. Или, ако повече ти харесва, за да се изразя по твоему… не си достатъчно теоретичен, за да стигнеш дотам. За това трябват много мисловни напъни. Необходима е система. Ти къде спря?
	— В една бирария на „Пигал“.
	— Не бе, с училището докъде я докара питам?
	— Аз съм самоук. То така се става крачеща енциклопедия. До преди малко бях с госпожица Кора. Тя е тъй самотна, объркана и отчаяна, че ми иде да я удуша. Чат ли си?
	— Горе-долу.
	— После осъзнах, че проблемът е в мен, а не в нея. Тя не си дава сметка, че е стара, объркана и нещастна. Човек свиква лека-полека. Животът е като дрога, натрупва се в теб и се пристрастяваш. Тя си има всички удобства, както обича да казва. Та ми се иска да разбера: какво съдържа пустият му живот? Как тъй всичко преглъщаме, че и молим за още? Нали знаеш: вдишай, издишай, ама нима това е достатъчно?
	— Хайде, лягай си, Пиеро.
	— Казвам се Жан, по дяволите. Стига бъзици.
	— Събличай се, лунен Пиеро. Ела да нанкаш. Ела, миличкото ми, поспинкай в скута на мама.
	— Ти си ега ти безсърдечната курва, Алин. Точно това веднага ми хареса у теб. Чудесно е да намериш човек, който не се нуждае от никого.
	Тя угаси лампата. Черното е много относително. Понякога е гальовно, спокойно, както се говори и за едноименното море, а понякога е плашещо. Мълчанието също бива различно. Или мърка, или ви наляга и ви оглозгва до кокал. Понякога тишината е пълна с въпиещи гласове, които никой не чува. SOS-тишина. Непонятни тишини, появили се незнайно откъде, дето се питаш какво им става, та трябват инженери, за да ти го обяснят. Лесно можеш да си запушиш ушите, но не и всичко останало. Притиснах Алин към себе си, но не й казах „Алин, аз съм все при другите“, защото е обидно за една жена да я пренебрегват. Гушках я на топличко и тъкмо сега беше моментът да й обясня всичко, което ние двамата трябваше да загърбим. Мълчах за повече красноречие. Какъв смисъл да се разбираме, ако ни трябваха думи като на чужденците, които не разполагат с нищо друго. Само веднъж, докато се вслушвах в беззвучни послания, заговорих за речниците, за да й кажа, че никога не съм открил в тях точната дума, която да обясни всичко това. Ако работиш по осем часа на ден в някоя мина… Заспахме с нея нейде на Антилите, на място, което трябва да познаваш, инак няма как да го намериш.


>	XXXIII

	Събуди ме слънцето, едно усмихнато кафе, отблясъка от корите на кроасаните и целувка по връхчето на носа. Най-хубавите мигове са най-нищожните.
	— Във вестника видях някакъв котарак, който се загубил, а после се завърнал у дома като изминал 1000 километра. Съществуват странни инстинкти за ориентация. Миналата година писаха за едно куче чау-чау, което се качило на влака, за да се върне при господарката си. Но при тях става въпрос за привързаност.
	Взех си още един кроасан. Тя предпочиташе филийките. Наистина Франция е разделена на две, любителите на кроасани и любителите на филийки.
	— Кажи ми, когато…
	— Аз трябва да съм в книжарницата в девет и трийсет, но ти можеш да останеш… — И дори не се поколеба: — Можеш да се нанесеш тук.
	Онемях.
	— Не ме познаваш достатъчно. Аз вечно съм при другите. Законът го определя като „скитничество“.
	— Тогава бъди при мен.
	Спокойна, уверена, ръфаше филийката си. Най-напред си казах, мамка му, сигурно е ужасно самотна, за да се хвърля така с главата напред, но то на мен все нещо такова ще ми дойде на ума.
	— Гледах един филм от видеотеката „Пощальонът звъни само два пъти“ и за мен това е най-истинското заглавие. Позвъни ли повече от два пъти, значи вече не е същият пощальон. Друг някой е. Може би социолог с анкета.
	Алин се смееше над филията си. Имаше ситни животински зъбки и леко чип нос.
	— А ти от какво друго живееш?
	— Притежавам една трета от такси и мога да поправя каквото и да е. Всъщност не съвсем всичко, а водопроводи, електрически повреди, дребна механика. Домашен майстор. В наши дни много се търсят такива. От няколко месеца съм спрял с тая работа, един приятел ме замества. Прекалено зает съм с господин Соломон. То и там си е жив бриколаж, все поправяш туй-онуй.
	Тя ме слушаше. След час си дадох сметка, че от един час все приказвам. За гласовете, които се обаждат ден и нощ, за хората, които трябва да извадиш от положение, ей за тези неща. И за господин Соломон, който понякога ставаше нощем, за да приема обажданията, защото няма кой друг. И който ме изпраща при спешните случаи като госпожица Кора.
	— Домашен майстор и поправяч!
	Разказах й как господин Соломон живее сам от трийсет и пет години, за да накаже госпожица Кора, задето не отишла да го навести в подземието по време на окупацията.
	— Изглежда, че евреите имат много строг Господ.
	Разказах й за старците, които наглеждаме всеки ден, за да се убедим, че още ги има. Спрях се точно преди старата клошарка, която бута празния тандем.
	— Имам един приятел, Чък, който май е прав. Според него аз съм все при другите, защото ми липсва идентичност. Нямам си достатъчно идентичност, за да се занимавам със себе си, защото не знам кой съм, какво искам и какво бих могъл да направя за себе си. Ти как мислиш?
	— Преди всичко мисля, че твоят приятел Чък си е самодостатъчен. Самодоволен. То и аз не съм стока. Първото, което усетих у теб…
	— Какво усети?
	Алин се засмя, но не беше много весело.
	— Първото, което усетих у теб, е, че имаш какво да ми дадеш.
	Тя се надигна и ми обърна гръб, за да се облече, но всъщност го стори, защото не се гордееше с думите си.
	— Сега всичко е твое, Алин. Всичко, което притежавам. Вземай.
	— О, благодаря. Но наистина можеш да се преместиш тук. Ти комай вече го стори, без да ме питаш, но сега аз те моля да го направиш. Понякога хората се заблуждават и най-добрият начин да се освободят един от друг е да заживеят някъде заедно. Омръзна ми да се заблуждавам. Аз съм от ония хищници, дето се задоволяват и с трохите.
	Носеше нещо като блузон и маслиненозелен панталон. Никога не съм я виждал в друго облекло. Обърна се към мен.
	— Ако ми е писано да си строша главата, по-добре да стане веднага. Дори не съм сигурна, че ще мога да те обичам, че съм способна да обичам. За това трябва вяра. Така че заповядай у дома.
	— Алин.
	— Да?
	— От какво се страхуваме всички?
	— Че ще е за кратко.
	Гледах я някое време, докато все още беше тук.
	— Алин?
	— Да?
	— Вече няма друга, освен теб. Свършено е с другите.
	Което ме накара да си спомня господин Жофроа дьо Сент Ардалузие в неговата мансарда.
	— Знаеш ли, имам един приятел писател на седемдесет и две години. Издаде сам една джобна книга.
	— Тоест платил я е от джоба си?
	— Точно така. Посвети й целия си живот, за да я довърши. Не можем ли да го поканим в твоята книжарница, да му устроим малко тържество, както се прави, когато някоя знаменитост напише книга?
	Тя ме гледаше с нещо като… знам ли и аз, приятелско чувство или може би нежност, иди че разбери, и с очи, които на светло изглеждаха постоянно усмихнати.
	— Да му помогнеш ли искаш?
	— Какво му е смешното?
	— Мислех, че вече не искаш да се занимаваш с другите?
	— Е, това е като за последно.
	— За да теглиш чертата.
	— Щом така ти харесва. Малко ме свива сърцето, като се сетя за човека в мансардата, който си плати от джоба, за да му публикуват книгата. Няма си семейство, само социалните грижи, а прилича на Волтер. Оня ден видях Волтер по телевизията и установих колко прилича на него. Волтер не е бил кой да е, нали така?
	Тя запали цигара, като ме обследваше с поглед.
	— Питам се дали ти, Жано, от отчаяние се подиграваш със света или Бог те е създал такъв, дето се вика смешен по природа.
	Замислих се.
	— Може и така да е, а може и да съм го прихванал от цар Соломон. Пък кой знае в моя случай дали не е от киноманията. Все си мисля, че няма нищо по-приятно от това да си седиш на тъмно и да се смееш, за да ти олекне.
	Улових й ръката.
	— Но това не пречи на чувствата — рекох й.
	Алин изглеждаше ужасена. Дори леко потрепери.
	— Какво има?
	— Повея някакъв леден ветрец — отвърна тя. — Довея смърт и пепел…
	И тогава аз я удивих. Наистина я смаях. Помнех добре стиховете на безсмъртния поет, които господин Соломон ми беше декламирал по същия повод, и ги изрецитирах във връзка с гореспоменатия вятър:
P>
	Вятърът фучи! Време е да заживеем!
	Небе безкрайно отваря и затваря моята книга…
P$
	Сърбаше си кафето, но сякаш го забрави, чашата увисна на половин път и се втренчи в мен. Без дори да си поемам дъх, продължих с рецитацията:
P>
	Живейте, чуйте мен, не чакайте до утре.
	Берете още днес на живота цветовете!
P$
	— Мамка му — изтърси Алин, а аз бях щастлив, че най-сетне го каза някой друг, а не аз.
	Повдигнах назидателно показалец и се скарах:
	— Ааа!
	— Откъде го изнамери това бе, Жано?
	— Цар Соломон ми го каза. Той ме ограмотява, колкото за майтап. Дава ми примери. Изглежда, че някъде имало училище за клоуни, ама не знам къде точно. Може би навсякъде. По-добре да се гърчиш от смях, отколкото от мъка. Веднъж му споделих, че съм самоук, това много го развесели, а после почтително добави — всички сме такива, всички сме такива. Всички ще си умрем самоуки, драги ми Жано, дори и най-изградените личности измежду нас. Знаеш ли, Алин, забавна дума е това „изграден“. Обратното на „разграден“. Проверих го. Лицето, за което ти говоря и което живее в една мансарда заедно с творбата на своя живот, господин Жофроа дьо Сент Ардалузие, е разграден, самотен, с артрит, с болно сърце, раздал е живота си на кредит, а вече няма как да му го изплатят, освен от социалното осигуряване. Разграден е до крак. „Изграден: събран в едно цяло, многосъставен. Разграден: разпаднал се чрез разпиляването на съставните му части. Разграждане: разпарчетосване, пулверизация, разлагане, разпадане, разваляне.“ Госпожица Кора е разградена, а господин Соломон поддържа телефонна централа, за да се прикачи към някого, че ровичка и из малките обяви: „очарователна фризьорка, двайсет и четири годишна“. Никога не съм виждал толкова борбен дърт пръч, решен да не се примирява с разграждането. Облича се в елегантен костюм от дълготраен плат и предизвикателно се явява пред гледачката, за да си докаже, че все още има бъдеще. На това в Тунис му викали върховен боец. Само дето бойците се сражават, за да настъпват, а господин Соломон се сражава отстъпвайки. Мисля си, че ако му дадат четирийсет години, ще ги приеме на драго сърце. Алин, май всички трябва да тренираме бойни изкуства, за да се самоотбраняваме. Ех.
	— Да, ех — кимна тя.
	Обуваше си дамските чорапи.
	— Едно време на това му викали сърдечно хапче. Предписвали го, за да ти повдигне духа. Когато те наблюдавам как си обуваш чорапите, духът ми се повдига.
	Целунах бедрото й.
	— Толстой избягал на деветдесет години — каза тя — но починал на една железопътна гара, преди да стигне.
	— Да, в Астапово — уточних аз.
	А не трябваше да го казвам. Слисах я. А не биваше да я слисвам.
	— Това пък откъде го научи бе, животно такова? — нежно попита тя.
	— Ами то да не е само училището, Алин?! Както ти е известно, съществува и задължителното обществено образование. При самоуките това е творбата на цял един живот.
	Тя си обу обувките и се изправи. Без въобще да ме погледне.
	За да сменя темата, попитах:
	— Е, та какво правим с господин Жофроа дьо Сент Ардалузие?
	— Можем да му спретнем едно раздаване на автографи.
	— Да, ама бързо. Че почти е свършил.
	Алин взе чантата и ключовете си. Подвоуми се. На това жените му викат независимост.
	— Ще ти оставя ключа под изтривалката.
	— На Антилските острови, казват, имало хубави места, ама човек трябвало да ги знае.
	Тя се обърна към мен. Безизразна. Просто хубава. Или дори красива, според състоянието, в което я гледаш.
	— Жан, чудя се кога се шегуваш и кога не? Не можем да се правим на Бог само за пред псетата.
	— Хайде да не почваме пак отначало, Алин. Да не сме търговци. Освен това е прекалено късно. Девет и двайсет. Най-приятните мигове са рано сутрин. После денят потича в руслото си.
	Тя повтори:
	— Жан.
	— Жано Лапен, така ми викат ловджиите. Имай предвид, че един заек, някой си Харви, се прочул в Съединените щати като хапел всички наред. Чете ли?
	— Четох.
	— Даже в Червените бригади има зайци, както виждаш.
	— Ще мушна ключа под изтривалката.
	— А какво ще ме посъветваш за госпожица Кора?
	— Отказвам да давам съвети. Нямам право.
	— Дали ще е по-добре да продължа и да се оттегля постепенно, или е за предпочитане да го сторя от раз?
	— Без значение е. До довечера, може би. Ако не се върнеш никога повече, ще те разбера. Четири милиарда сме и имам конкурентки. Но ми се иска да се върнеш. Довиждане.
	— Чао.
	„Чао“ е хубава дума. Питам се дали студентите от Червените бригади са я казали на Алдо Моро. И при тях не е било лично, а по принцип. А пък думата „любов“ е на път да си смени мястото в речника и да се превърне в медицински термин.


>	XXXIV

	Обадих се на Тонг да ме замести с таксито и отидох в общинската библиотека, за да чета „Саламбо“. Няма нищо по-смешно от тоя пич Флобер, който правел любов с думите и търсел убежище сред тях. После се отбих у господин Жофроа дьо Сент Ардалузие, за да му съобщя добрата вест. Той седеше на фотьойла си с одеяло върху краката. Наложи се да поразшетам, защото няма кой друг. Скоро прислужниците съвсем ще изчезнат. Казах му, че ще раздава автографи в истинска книжарница. Той така се възрадва, че се уплаших да не издъхне от радост. Седеше си с такето а ла Анатол Франс на главата и дългите, добре почистени мустаци. Все още успява да се надига и да се самообслужва, а после ще отиде в старчески дом, където също няма да му е зле.
	— А книжарницата бива ли си я поне?
	Гласът му е, както се казва, блеещ.
	— Най-добрата е. Жената, която върти книжарницата, била покорена от книгата ви.
	— Вие също трябва да я прочетете, Жан.
	— О, нали знаете, аз малко с четенето… Не изкласих дори началното училище.
	— Да, разбирам, разбирам. Впрочем образователната ни система е ужасна.
	— Право казвате. Всички се превръщаме в крачещи енциклопедии.
	Слязох да му купя туй-онуй. Той най обича сладко. Купих му фурми, заради екзотиката и оазисите, отприщват мечтите. Харесаха му.
	— Обожавам фурмите.
	Е, все е нещо. Тръгнах си. Една социална асистентка го навестяваше два пъти седмично за всеки случай. Най-опасното с тези хора са костите. Чупят се от едното нищо и повече няма изправяне. Тъй че по-добре ще е да ги наглеждат по два пъти дневно.
	Прибрах се в бърлогата и заварих Чък и Йоко да обсъждат проблемите на африканския рог. Хората там се избиват един другиго. Проблемите се множат, а с тях и причините за взаимно избиване. Чък подкрепяше кубинците*, Йоко беше против. Гледах замечтано Йоко, може би заради черните фантазии, които изглежда били характерни за дамите, но ако предложех на госпожица Кора да ме замести с Йоко, Алин нямаше да ми го прости. Пуснах плочата, в която госпожица Кора се хвърля от мост в Сена заедно с незаконната си рожба, а на обратната страна беше песента, в която тя се смахва и до края броди по улиците на Париж в търсене на своя възлюбен. Опитах се да споделя мислите си с Чък и Йоко, но те ме слушаха отегчено, защото това да не ти е африканският рог?
	[* През 70-те години Куба подкрепя с военни контингенти марксистките правителства в Ангола и Етиопия. — Б.пр.]
	— Хубаво, зарязваш я, а след това? — попита Йоко. — Поне ще й създадеш емоции, все е нещо.
	— Истина е, че жена, която си пада по лошата литература, е опасна работа — призна Чък. — Може и да ти тегли един куршум.
	Замислих се.
	— Отде да й взема револвер? Как да стане, като нямам.
	— Че и самоубиец на всичкото отгоре, глупакът му с глупак — изръмжа Йоко. — Трябва да…
	— Трябва да ходя да бачкам в някоя мина по осем часа на ден, знам. Така няма да мисля за това. Ако бях миньор, щях да ви разгембя мутрите.
	— Ами що ти трябваше да я чукаш, бе? — развика се Чък.
	— Така изразих себе си. Исках да им покажа на всички.
	— Ама и ти с твоите любовни истории…
	Йоко се изплю, но не съвсем, а само каза „пфу“ с устни, защото беше чистофайник.
	— Вече ти обясних, че го направих по инерция. В дискотеката се подиграха с нея и ми се искаше да им дам да се разберат. А после продължих нататък, за да не си помисли, че съм се преструвал. Жената е била млада и красива и е в правото си. Освен това дори не става дума за нея, ако искате да знаете.
	Чък се заинтригува.
	— Я обясни малко за какво иде реч тогава?
	Повдигнах рамене и си тръгнах. Доволен бях, че ги оставих леко озадачени.
	Отидох във фитнеса и блъсках чувала с пясъка поне двайсет минути, което ми донесе облекчение. Да блъскаш по нещо действа благотворно, когато си безсилен. Единствено цар Соломон можеше да ме извади безболезнено от това положение, ако склонеше да прости на госпожица Кора и да я прибере при себе си. И за тях да се сберат отново щеше да е най-доброто решение. Съзнавах, че за господин Соломон четирите години прекарани в подземието без вест от госпожица Кора си бяха жестоко обвинение, но от друга страна той й дължеше признателност, задето не го бе изобличила като евреин, което в онези години е било насърчавано. Има времена и епохи, за които не бива да сме прекалено взискателни, и да сме благодарни на хората, задето не са ни сторили нищо. Обзе ме справедливо възмущение при мисълта, че бяха отровили трийсет и пет години от живота си със злопаметност, съжаления и угризения, вместо да си седят кротко на някоя пейка и да вдишват люляците, стига да ги има наоколо. Яхнах мотопеда си и право при господин Соломон, защото само той можеше да ме извади от батака.


>	XXXV

	Вече бях с единия крак в асансьора, когато господин Тапю излезе от стаичката си.
	— Аха, пак вие!
	— М’даааа, пак съм аз, господин Тапю. Имам още някое време живот, стига да не ме сполети нещо непредвидено.
	— Тъй и тъй за там сте се запътили, вземете помолете царя на евреите да ви покаже колекцията си от пощенски марки. Вчера се качих заради един теч и им хвърлих едно око. Цар Соломон притежава по десет броя от израелските марки, по десет от всяка!
	Изчаках го. Предусещах нещо. Знаех, че с господин Тапю не можеш да стигнеш дъното, защото е бездънен.
	— Далаверата над всичко, нали ме разбирате. Сега всички евреи инвестират в израелски пощенски марки. Защото си казват, че когато арабите унищожат Израел с ядрени бомби, от него ще останат само пощенските марки! И тогава… Представете си само!
	Той вдигна пръст.
	— Когато еврейската държава изчезне, марките ще придобият огромна стойност! Та затова те инвестират!
	Настръхнах, макар да беше август. То не бе проникновение, не бе чудо. Чък казва, че така бил създаден светът, „нека бъде Тъпотията“ и светът бил, но това си е изблик на духовитост, а според мен по-скоро белята е станала, докато някой се е забавлявал незлобливо и шегата придобила вещественост. Нямаше накъде да отстъпвам, бях опрял гръб до стената, гледах господин Тапю със страхопочитание, защото беше тържество на силата, оттеглих се рачешката към стълбите, свалих си шапката, която се беше изправила на главата ми под въздействието на щръкналите ми коси, и му рекох:
	— Ще ме прощавате, Ваше Величество, ама се налагала Ви напусна… Наричам Ви Величество, защото го изисква етикетът, а царят на глупаците оглавява най-старата монархия!
	Оня се развика, а аз се почувствах по-добре, защото бях свършил едно добро дело.
	Заварих господин Соломон проснат на леглото, но иначе дишаше и очите му си бяха отворени. Лежеше неподвижен, в разкошния си халат, със скръстени ръце и за миг си помислих, че прави упражнения. Трудно е да си представиш смъртта, трябва да си на място, за да я разбереш. Та той се опитваше да влезе в положение и търсеше да си представи като как е. Дори погледът му се беше умиротворил и аз за малко да се разцивря при мисълта, че ме зарязва сам с госпожица Кора. Бързо рекох:
	— Господин Соломон! — с умолителен тон, за да се уверя, а той извърна глава към мен.
	Дощя ми се да добавя, господин Соломон, не бива цял ден да мислите все за това, най-вече не бива да се поставяте изпреварващо в тази хоризонтална поза, за да се упражнявате, и то с английската дума „training“ на гърдите на анцуга ви под разкошния ви халат. Искаше ми се да му кажа, господин Соломон, трябва да ме извадите от това положение, защото сам ме поставихте в него, тъй че ваш хуманитарен дълг е да приберете госпожица Кора под крилото си и да живеете щастливо с нея, като стой, та гледай, и да изживеете дните си в мир, ръка за ръка, спокоен залез с музика, вместо да ме пращате при нея с цел ирония. Само дето не казах нито дума. Той ме гледаше от висотата на своите хиляда години старшинство в погледа, в който проблясваха познавачески искрици, а аз се чувствах гол-голеничък, като прочетен вестник, стар и протрит, та не си струваше усилието. Той беше глух за молби, а все пак нямаше да коленича, за да го накарам да прибере госпожица Кора под крилото си.
	— Какво ти става, драги ми Жан? Виждаш ми се угрижен.
	Искриците в очите му се умножиха.
	— А, нищо, господин Соломон, нали вече ви споменах за чайката в петролния разлив, която все още маха с крила и се опитва да излети. Знаете, че си падам еколог.
	— Понякога човек трябва да се вразумява и да се дистанцира от събитията. Сега съществуват групи по медитация, които спомагат за забравата. Всички застават в поза лотос и изживяват трансцендентност. Пробвай.
	— Не разполагам с вашите средства, господин Соломон.
	— Какви средства?
	— Не притежавам вашите иронични средства.
	Той извърна глава, но и в профил си личеше, в крайчеца на устните и на очите сякаш нещичко се присви и за пореден път сякаш се появи следа от усмивката отпреди трийсет и пет години, когато отишъл да заяви на комитета по прочистването, че госпожица Кора му е спасила живота.
	Седнах.
	— Тя все за вас говори, господин Соломон. Само че на мен ми се струва ужасно да опропастиш нечий живот поради очистителни съображения. Аз си мисля, че самолюбието е най-лошата проява на любовта. Особено когато става въпрос за човек извисен, като вас, господин Соломон. Знам, че е трябвало да ви навестява сегиз-тогиз, за да види дали нищо не ви липсва в подземието, или пък на 31-и декември, за да ви честити Новата година или да ви донесе букет момини сълзи през май, само че нали я знаете каква е, тя слуша само сърцето си и се натресла на оня пич, а сърцето винаги е сляпо. Вие сте прекален стоик, господин Соломон, можете да го проверите сам в речника. Само че аз смятам, че да предпочиташ смъртта пред щастието не си е работа. Сигурно си викате, че вече сте прекалено стар, за да бъдете щастлив, ама аз ще ви кажа, че можете да живеете и до сто трийсет и пет години, ако отидете в онази долина в Еквадор, или в Грузия, или в местността Гунза, даже специално за вас си преписах тези места от вестника, в случай че имате дългосрочни планове, защото като ви гледам как тренирате с анцуга, не сте от онези, дето се предават без бой. И много се радвам, че ви разсмивам, господин Соломон, само че много по-добре ще е да сте щастлив, вместо да се подсмихвате. При всичкото ми уважение към вас, според мен стоицизмът, дето ми се правите, че можете да ритнете камбаната със зейнала уста и с копитата нагоре, хе това не го разбирам, прекалено човешко е за мен. Какъв е смисълът да не страдате, щом от това страдате още повече?
	Само че нахалост. Цар Соломон оставаше непреклонен. Толкова време беше прекарал в прет-а-портето, че вече не искаше да чува. А пък аз вече не знаех говоря ли му, или го карам да изслуша молитвата ми, гласно или мълком, или пък никак си, защото бяхме малко като баща и син, които наистина се разбират без всякакви приказки.
	Заседях се някое време в очакване, че той ще ми подхвърли нещо, че ще имам какво да съобщя на госпожица Кора, но не би. На изпроводяк дори затвори очи. Така неподвижен и със склопени клепки изглеждаше още по-сив, отколкото като се движеше.


>	XXXVI

	В централата имаше оставено съобщение за мен: спешно да се обадя на госпожица Кора. Обадих се и тя тутакси възкликна:
	— Жано! Колко мило, че ми се обаждаш.
	— Тъкмо се канех да ви звънна.
	— Толкова е хубаво времето, че се сетих за теб. Ще ми се смееш, но…
	Тя се засмя.
	— Рекох си, че би било хубаво да отидем да покараме гребна лодка в Болонския лес!
	— Да покараме какво?
	— Лодка. Денят е чудесен за каране на лодка в Болонския лес.
	— Мамка му!
	Просто така ми дойде, дори се изцепих възсилно.
	Госпожица Кора се зарадва.
	— Тъй де, сигурно не ти е идвало наум, а?
	Аз огледах останалите в централата: Жинет, Тонг и двамата братя Масла, които в обикновения живот бяха студенти.
	— Госпожице Кора, сигурна ли сте, че това е възможно? Аз не съм чувал за такова нещо в наши дни.
	— Гребните лодки? Че аз често съм карала лодка в Болонския лес.
	Затулих слушалката. Толкова бях развълнуван, че им казах с приглушен глас:
	— Иска да гребем. В Болонския лес. Мамка му!
	— Ами отивай да гребеш, какво толкова! — отвърна Жинет.
	— Не, ама шегата настрана, тя да не се е смахнала, а? Да не съм луд да ходя да греба посред бял ден! Тая е луда за връзване.
	Тактично й предложих:
	— Госпожице Кора, ако предпочитате, мога да ви заведа в зоопарка. Хубаво ще ви се отрази. После ще похапнем сладолед.
	— Защо искаш да ходим в зоопарка, Жано?
	— Ще можете да се облечете хубавко, с едно чадърче, ще разгледаме красивите животинчета! Лъвчетата, слончетата, жирафчетата и хипопотамчетата. А? И птиченцата също!
	— Стига де, Жано! Що за подход е това да ми говориш като на някое момиченце! Какво те прихваща? Ако ти досаждам, кажи ми го направо…
	Гласът й се пречупи.
	— Прощавайте, госпожице Кора, но съм малко развълнуван.
	— Господи, да не ти се е случило нещо лошо?
	— Не, аз съм постоянно развълнуван, но както и да е, ясно, няма да ходим в зоопарка, госпожице Кора. Благодаря, че сте се сетили за мен. До скоро, госпожице Кора!
	— Жан!
	— Повярвайте ми, госпожице Кора, наистина е много мило, че ви хрумна тази идея!
	— Ама-аз-не-ща-да-ходя-в-зоопарка и толкоз! Искам да караме лодка в Болонския лес! Имах приятел, който все там ме водеше. Ти си лош!
	Хубаво, щом е така.
	— Виж какво, Кора, хайде вземи се спри, а? Или предпочиташ да се отбия у вас и да те напляскам едно хубаво!?
	После затръшнах слушалката. Сигурно беше на върха на щастието. Все още имаше един пич, който го беше еня за нея. Огледах останалите, които гледаха мен.
	— Има ли сред вас някой, който да е карал гребна лодка? Едно време май се е правело.
	По-големият от братята Масла бегло си спомни нещо.
	— Да, има го у импресионистите — каза той.
	— Това пък къде е?
	— Мисля, че в „Оранжри“*. Сигурно й се иска да разгледа импресионистите.
	[* „Оранжри“ — бившата кралска оранжерия — приютява една от най-престижните колекции с импресионистична живопис. — Б.пр.]
	— Тя иска да се возим на гребна лодка в Болонския лес — креснах аз. — Няма пет-четири, точно това иска. Не ще никакви импресионисти.
	— Точно така — кимна малкият Масла. — Импресионистите работели край река Марна. Мопасан и така нататък. Закусвали на тревата и после се возели с лодките.
	Аз приседнах и скрих лице в шепите си. Не трябваше за нищо на света да отивам в дома й. Едно е да отговаряш по телефона, а съвсем друго е да отидеш на мястото на събитията. Взех слушалките от Жинет, за да си проветря мозъка. Първият обадил се беше Додю. На всички в SOS ни беше до болка познат. От години се обаждаше по няколко пъти дневно, че и нощем. За нищо не молеше, дума не обелваше. Само държеше да се увери, че сме на мястото си. Че има някой на телефона. Нищо повече не му трябваше.
	— Здравей, Бертран.
	— А, познахте ли ме?
	Щастие.
	— Ама разбира се, Бертран. Естествено, че те познахме. Как си?
	Никога не отговаряше нито с не, нито с да. Винаги си го представях добре облечен, побелял над слепоочията.
	— Чувате ли ме? Вие ли сте, приятели от SOS?
	— Самите ние, Бертран. Ей ни на. И още как! Наистина сме тук.
	— Благодаря! Довиждане. Пак ще се обадя малко по-късно.
	Често се питах какво ли прави през останалото време. Тоест, когато не се обаждаше. Представете си само.
	Изслушах още две-три страдания по жицата и това ме поуспокои. Поразведрих се тъй да се каже. Моят случай бледнееше. Обадих се на Алин в книжарницата, за да си поговорим. Нямах нищо за казване, просто исках да чуя гласа й. Директорът й бе разрешил да организира сеанс по раздаване на автографи в понеделник. Обадих се на господин Жофроа дьо Сент Ардалузие.
	— Значи работата е за понеделник в осем часа. Веднага захапаха, както се досещате.
	— Как така в понеделник, ами то дошло! Нали трябва да направим реклама преди това!
	— Господин Жофроа, не бива да изчакваме прекалено. Вие и така сте чакал достатъчно. Трябва да побързате. Всичко може да се случи!
	— Какво имате предвид?
	Изумях. Все аз се сещах, а те никога.
	— Знам ли какво може да се случи, господин Жофроа. Какво ли не. Може да ви убие някой терорист, книжарницата може да изгори, сега има ядрени арсенали, дето могат да ни пометат за броени минути. Абе добре е да побързате.
	— На седемдесет и шест години съм, цял живот съм чакал и мога да почакам още малко.
	— От все сърце ви пожелавам да почакате още малко, господин Жофроа. Триумфът винаги е накрая на пътя. Имате чувство за хумор. Само че работата е за понеделник в осем. Те ще си направят рекламата. За следващата ви книга ще се подготвим по-добре, но сега вече нищо не можем да променим. Това е то. Вие сте на ход. Подгответе се добре.
	— Това е най-важният миг в живота ми, скъпи приятелю.
	— Знам. Смело напред. Ще ви прислужват, предвидено е.
	— Кой, тези от пресата ли?
	— Нямам представа, не разбирам от тези неща, но винаги има обслужващ персонал!
	— А как ще стигна до там?
	Въпросът ме развесели. Самата мисъл, че ще му трябва превозно средство.
	— Не берете грижа за нищо, господин Жофроа, ще минат да ви вземат от дома.
	Докато затварях слушалката, продължавах да се смея. Би трябвало да се занимавам с раждания, прощъпулки, светли бъднини, с разни весели и розови неща, дето предстоят, а не си отиват. Жалко, наистина, че господин Соломон не е в памперси.
	— Мамка му! — рекох им. — Следващия път ще се захвана с бебета.
	Пак се обадих на госпожица Кора.
	— Госпожице Кора, отиваме да караме лодка, разбрахме се.
	Тя възкликна:
	— Ти си ми слънчице, Жано Лапен!
	— Умолявам ви да не ме наричате Жано Лапен, госпожице Кора. Дразните ме, освен това името ми е Марсел. Марсел Кермоди. Запишете си го някъде.
	— Не ми се сърди!
	— Не се сърдя, но имам правото да нося име като на всички останали.
	— В колко часа ще минеш да ме вземеш?
	— Няма да е днес, защото имам спешни случаи. Следващия път, когато ни се усмихне времето.
	— Ама обещаваш?
	— М-да.
	Затворих. Вътре беше усмъртителна жега, но нямаше как да отворим прозорците, заради шума отвън. Някое време се заслушах в малкия брат Масла, който се раздаваше, колкото му глас държеше:
	— Знам, разбирам ви. Гледах предаването. Да, разбира се, че беше ужасно. Не съм казвал, че сме безпомощни, Маривон. Има могъщи организации, които работят по въпроса: „Амнести Интернешънъл“, Лигата за правата на човека. Секундичка само…
	Взе си една цигара и я запали.
	— Снощи гледала ужасиите от Камбоджа по телевизията — обясни той. И пак заговори в слушалката: — Смятам, че няма никакъв смисъл да протестираме срещу програмата на втори канал, Маривон, защото тя е същата като тази по първи. Ако не е Камбоджа, то ще е Ливан. Знам, че искаш да направиш нещо. Всички искаме да сторим нещо. Ти на колко си години? Е, на четиринайсет години не бива да оставаш сама. Най-добре е да се събираш с връстниците ти и да обсъждате тези въпроси, веднага ще се почувстваш по-добре. Имам тук един списък с разни сдружения, специално за случая. Грабвай молива, ще ти ги продиктувам. Знам бе, знам. Знам, че с приказки не можем да спрем кланетата, но поне си избистряме идеите и научаваме географията. А човек се чувства къде-къде по-добре с избистрени идеи. А, ти не искаш да се чувстваш по-добре, така ли? Да, разбирам, разбирам. Така е с всички чувствителни хора с добро сърце. Но трябва да се събираш с други младежи, това е важно. Разбира се, отначало няма да можете да направите нищо, права си. Но по-нататък с ясни идеи, търпение и последователност малко по малко нещата стават и ще се почувстваш много по-добре. Важното е да не оставаш сама, да се събираш с други хора, за да се увериш, че и те сърца носят, и че мнозина имат добра воля. Знам, че ти звуча сякаш те утешавам, а очакваш друго от мен. Мога ли да говоря откровено? Обаждаш ми се, защото се чувстваш нещастна и самотна. Да, също така искаш да направиш нещо за Камбоджа, да де, против Камбоджа — както виждаш ти самата не знаеш точно — а пък си нямаш представа как да подходиш. Значи така, имаш два проблема: първо се чувстваш отчуждена и нещастна и второ — Камбоджа. Проблемите са взаимносвързани. Но трябва да започнем от първия. За начало можеш и да не се чувстваш самотна и нещастна, а това е особено важно, защото ще ти вдъхне кураж. А след това ще се захванеш с другите проблеми, които те терзаят. Очевидно, че щом се обаждаш тъкмо на нас, значи не знаеш към кого да се обърнеш. Тъй че грабвай молива и пиши списъка с организации, които могат да ти помогнат… Имената, чакай… Да, да ти помогнат на теб, за да помогнеш на другите…
	Списъкът с организациите се обновяваше всяка седмица. Стори ми се, че нещата сякаш се проясниха. Помагаш на другите, за да забравиш малко за себе си, да се изгубиш от поглед. Постоянно получавахме молби от хора, които искаха да работят при нас като доброволци.
	Жинет диктуваше на някого адреса на организацията на жените, жертви на насилие.
	Аз се обадих на Алин.
	— Госпожица Кора иска да ходим да караме лодки. Видяла го била у импресионистите.
	— Ами много симпатично звучи. Има си невинни предпочитания жената.
	— И ти ли почна да се гавриш с мен?
	— Оставих ти ключа под изтривалката, Марсел Кермоди.


>	XXXVII

	Бях по-мрачен от всякога и се чувствах омазан в петрол от глава до пети, а не знаех как да се измъкна. Искаше ми се да изчезна, ама наистина, просто да се изпаря яко дим. Отидох в библиотеката и поисках да ми дадат „Невидимият човек“ на Х. Дж. Уелс, ама не се оказа, каквото очаквах, пък дори да станех невидим, пак щях да виждам всички останали и госпожица Кора в централната ложа. После в мен се надигна възмущение, защото и аз имам право на личен живот, майната му на Жано Лапен. Чък е прав, че страдам от чуждите неврози, защото никога не съм със себе си, а винаги при другите. Прищяло й се на госпожица Кора да кара лодка в Болонския лес, добре, щях да й уредя въпроса. Твърдо решен, се изстрелях навън, яхнах мотопеда и се върнах на бул. „Осман“. Качих се, прекосих малката чакалня и почуках на вратата на господин Соломон. Безкрайно елегантен, той даваше интервю на някакъв любопитен журналист.
	— Едва ли разбирате колко важен е този телефон, господине. Досещате се, че никой самотен човек няма да отиде в близкия бар, за да ни се обади, особено нощем. Ако Франция разполагаше с телефонна мрежа, достойна за нейната духовна мисия и хуманистични традиции, това вече щеше да е значителна крачка напред в борбата с отчуждението и самотата. Само това искам да кажа.
	— Бих желал да ви задам един деликатен въпрос. Човек се пита дали няма нещо донякъде патерналистко в дейността ви?
	— Бащинско — може би, но не и патерналистко.
	И тогава взе, че ме слиса. Наистина ме сащиса от страна на достолепен и добре облечен човек като него. В тъмните му очи просветна мълния, която не ги направи по-светли, а тъкмо напротив, само дето не чух гръмотевицата.
	— Освен това, господине, патерналистко или не, все е по-добре, отколкото да се спотайваш в някое кьоше и да кльопаш лайна.
	Журналистът сякаш гръм го порази. Беше някакъв половин порция. Наричам половин порция тези, които са малко така, ама не им стиска да станат съвсем. Момчето благодари и си тръгна. Верен на учтивите си обноски, господин Соломон го изпроводи до вратата.
	Аз се бях настанил във фотьойла за повече увереност.
	— Е, Жано, проблеми ли?
	— На вас ви се очертават проблеми, господин Соломон. Ще ходите да карате гребна лодка с госпожица Кора.
	— Какво?
	— Иска да карате лодка като у импресионистите.
	— Какви ги говорите?
	— Тя ви обича, вие нея също. Дайте да не се правим на ударени.
	Не му бях говорил по тоя начин откак свят светува.
	— Мили Жан…
	— Казвам се Марсел.
	— И откога така?
	— Откакто Жано Лапен го смазаха.
	— Драги ми Жан, не ти позволявам да ми говориш с този тон…
	— Господин Соломон, вече събрах достатъчно смелост, за да си го позволя, тъй че оставете ме на мира и не се правете на ударен. Госпожица Кора ви обича.
	— Тя ли ви го каза?
	— Не само ми го каза, ами ми го и потвърди. Двамата трябва да се ожените и да имате дълъг и щастлив съвместен живот.
	— Тя ли те праща?
	— Не. Жената си има достойнство.
	Господин Соломон седна. Ама седна, както никога не го бях виждал да сяда дотогава. Дори бих могъл да кажа, че седна, но сякаш си остана пак прав. А когато потъна вдън фотьойла, прокара маникюрираната си ръка по лицето. Арлет от фризьорския салон отсреща му прави маникюра.
	— Това е невъзможно. Не мога да й простя.
	— Тя ви е спасила живота.
	В очите му пак проблесна черна мълния.
	— Защото не ме е предала, така ли?
	— Точно така, не ви е предала, и хич не се правете, че не знаете. В продължение на четири години е знаела, че сте в онази изба на „Шанз-Елизе“ в качеството си на евреин и не ви е предала от любов. Могла е да ви изкаже, от любов към оня пич от гестапото, с когото живеела, но е предпочела да не ви обади от любов към вас, господин Соломон.
	Направо го разбих.
	— Да, тя е жена с голямо сърце — промрънка той, но в гласа му не звучеше ирония.
	— А сега иска да отидете на разходка с лодка.
	Той се разбунтува.
	— Няма да отида.
	— Господин Соломон, не се подлагайте на лишения заради принципа. Не е хубаво. Нито за нея, нито за вас, нито за живота, нито дори за самия принцип.
	— А що за прищявка на нейната възраст е това да караме лодка? Идният петък ще навърши шейсет и шест.
	— Шейсет и четири, струва ми се.
	— Лъже. Опитва се да ги скрие. Идният петък е шейсет и шестия й рожден ден.
	— Ами разходете я с лодка по тоя повод.
	Попипваше си челото. Попитах го:
	— Още ли я обичате, господин Соломон? За да знам, де.
	Той махна с ръка, сетне ръката му пак подпря челото. И се усмихна.
	— Вече дори не става въпрос за любов — призна той — а за много повече.
	Никога не разбрах какво имаше предвид. Човекът живееше с марките си от трийсет и пет години и колекционираше пощенски картички, които дори не бяха адресирани до него, а нощем ставаше, за да отговаря на SOS-позвъняванията на другите и вероятно имаше толкова големи нужди, че трябваше да стана на осемдесет и четири години, за да ги разбера.
	Той отново махна уморено с ръка.
	— Ще отида да греба — заяви.
	Тук вече не се сдържах. Рипнах и го целунах. Все пак огромно бреме отхвърлих от раменете си.


>	XXXVIII

	Искаше ми се тутакси да се втурна към госпожица Кора, за да й съобщя добрата вест, само че той ме натовари с една задача. Някой си господин Алекян, от редовния ни контингент, не се бе обаждал от четири дни и не си вдигаше телефона. Трябваше да проверя имаше ли го още. Някои падат, потрошават се и никога повече не се изправят. Само че господин Алекян се оказа на бойна нога. Да, не се бе обаждал, но то беше, защото от няколко дни вече не се чувстваше потиснат. Нещо повече: отвори ми лично. Поемаше рискове, ходейки. Никога не доверяваше възрастта си, получаваше хиляда и двеста франка месечно и два пъти седмично го навестяваха от социалния патронаж. Поглаждаше мустаците си.
	— Благодаря ви, но никога досега не съм се чувствал толкова добре.
	Работата отиваше на зле. Облекчението при хора като него е възможно най-лош знак. Щеше да е хубаво занапред някой да го навестява сутрин и вечер.
	— До скоро, до скоро.
	Изпита желание да ми сподели, че още има роднини в съветска Армения.
	— Разни братовчеди.
	— Хубаво ще е, господин Алекян, ако можете да ми дадете техните адреси. За да ги известя. Идното лято може би ще пътувам до там.
	Той ме изгледа и ми се усмихна. Мамка му. Винаги трябва да си нащрек, за да не събудиш мнителността им. Може пък да се усмихваше заради нещо друго. Иисусе, Дево, смилете се над нас, както се казвало едно време…
	— Ама разбира се…
	Дотътри се до някакво шкафче и отвори едно чекмедже. Извади пощенски плик с адрес на гърба.
	— Винаги съм искал да посетя Армения, господин Алекян. Казват, че там още имали фолклор. Тъй че ще мога да се обадя на братовчедите ви, когато…
	— В такъв случай ви пожелавам приятно пътуване!
	Стиснахме си ръцете. Сега поне разполагахме с името на едно лице, което да осведомим, в случай че… Слязох бегом по стълбите и телефонирах от най-близкото бистро.
	— По повод господин Алекян, от ул. „Виктоар“. Никога не се е чувствал толкова добре, сега е щастлив, чистичък и готов. Само че ще трябва да наминават сутрин и вечер, за да видим дали…
	За целта разполагахме с цял списък сдружения. После занесох половин кило хайвер от името на господин Соломон на принцеса Чачидзе, една пътничка, която живееше в приюта за дами от доброто общество в Жуи-Ан-Жоза. Господин Соломон казваше, че няма нищо по-лошо от запущението. После беж в общинската библиотека със списъка на книгите, които Чък ми бе посочил като задължителни. Беше написал както следва: Кант, Лайбниц, Спиноза и Жан-Жак Русо. Взех ги, турих ги на масата и прекарах повече от час, без да ги отворя. Стана ми приятно, че не посегнах към тях, така грижите ми намаляха с една.
	После наминах да видя аверите и ги заварих тримцата, Чък, Йоко и Тонг, със странни физиономии. На земята, върху лист амбалажна хартия, лежеше едно червено-бяло трико, сламена шапка, широк кожен колан и нещо, което отначало не разбрах що е, но се оказаха фалшиви мустаци. Онези бяха наобиколили пакета и го разглеждаха.
	— За теб е.
	— Как така за мен?
	— Приятелката ти го донесе. Русичката.
	— Алин?
	— Не сме я питали за името.
	— Ама за какво ми е всичко това?
	— За разходката с лодката.
	Хвърлих се към телефона. Едва говорех, направо се задушавах.
	— Какво те прихваща?
	— Донесох ти шапка, трико и всичко необходимо.
	— Как всичко?
	— Така са облечени лодкарите у импресионистите. На нея нали това й трябва? Ще й припомни младежките години.
	— Не ставай гадна, Алин.
	— Навличаш трикото, нахлупваш си шапката и си досущ като тях. Хайде чао!
	— Неее. Не затваряй! А коланът? Той пък за какво ми е?
	— Ами, за да си го сложиш.
	Пиийп. Телефонът рече пиийп, тя затвори. Отекна в ухото ми.
	Онези ме гледаха с любопитство.
	— Не е възможно! — креснах аз. — Не може да ме ревнува от някаква си женица, която при първа възможност ще навърши шейсет и шест години!
	— Няма значение — каза Йоко. — Чувствата си остават.
	— Е, това вече е смешно, Йоко. Тук вече, признавам, си доста духовит!
	— Аз съм си един нищо и никакъв негър — сви рамене Йоко.
	— Боже мой, та тя знае, че това си е просто благотворителност от моя страна. Хуманитарен жест, нали така? Тя е наясно и нямаше отвращение.
	Чък ме поправи:
	— Искаш да кажеш възражение.
	— А аз какво казах?
	— Отвращение.
	Това съвсем ме довърши. Седнах.
	— Аз не искам да я загубя!
	— Госпожица Кора ли? — поинтересува се Чък.
	— Не, а ти да искаш случайно един по мутрата?
	Другите предвидливо ни раздалечиха. Йоко ме държеше от едната страна, Тонг от другата.
	Не можех да си представя, че Алин ме ревнува от госпожица Кора. Освен ако не ревнува от всички застрашени видове в процес на изчезване. Взех снимката на госпожица Кора изпод възглавницата си, рипнах от леглото, беж по стълбите, яхнах „Солекс“-а и само дето не влетях с него в книжарницата. Имаше клиенти и всички тутакси схванаха, че има нещо между нас. Аз дума не можех да обеля, мислех си, че миналата нощ сме се разбрали завинаги и че имам живот пред себе си. Тя ми обърна гръб и двамата отидохме в задната стаичка, под лавиците с „Всеобща история“.
	— Донесох ти снимка на госпожица Кора.
	Тя хвърли едно око. Видя затъналата в петролния разлив недоумяваща чайка, която не съзнаваше, че й е спукана работата и все още махаше с криле в опит да полети.
	— Един вече се опита да спаси света, Жан. Едно време имало дори и такава църква, която се казвала католическа.
	— Дай ми малко време, Алин. Нужно е време. Никога никого не съм си имал, затова карах с всички. Толкова съм се отдалечил от себе си, че сега летя по инерция. Не съм господар на себе си. Дай ми малко време и скоро ще си бъдем само двамата, ти и аз.
	Сега пък взех, че я разсмях. Уф. Обичам да съм смехотворен.
	— Е, ти си ега ти курвата, Жано.
	— Ще подхванем нещо заедно, ти и аз. Двамата ще си спретнем една бакалия.
	Живот! Приключвам с хипермаркетите. Казват, че Заир бил два пъти по-голям от цяла Европа.
	— Чуй ме сега. Преди малко, като донесох импресионисткия ти костюм, разговарях с един от приятелите ти…
	— Чък е боклук. Само мозък и нищо друго…
	— Съгласна съм, Жан. На нас ни остават само чувствата. Главата е сдала багажа, знам. Знам, че и системите са се провалили, най-вече онези, които са сполучили. Същото е и с думите, ти затова ги отбягваш, опитваш се да отидеш отвъд и дори да си създадеш някакъв свой език. От лирично отчаяние.
	— Тоя Чък е най-големият боклук, който съм срещал в последно време, Алин. Нямам представа какви ти ги е надрънкал, но знам, че е той.
	— Самоук в терзанията.
	— Той е. Той е. Цял ден си бие чекии за моя сметка. То не бях метафизичен, то не бях исторически, то не бях истеричен, то не бях невротичен, то не бях социологичен, то не бях клиничен, то не бях комичен, то не бях патологичен, друг път казва, че не съм бил достатъчно циничен, или не дотам стоик, ту съм католик, ту мистик, ту лирик, ту биологичен, а понякога нищо не казва от страх да не му разбия мутрата.
	Седнах на една камара книги, които бяха струпани за целта. Тя се подпираше на „Всеобщата история“ в дванайсет тома и ме гледаше като не знам какво си.
	— Всичко е много по-просто, Алин. Става дума за безсилие. Ама истинско, нали разбираш, не можеш да сториш нищо, и туй то, от вси страни на света до теб достигат изнемогващи гласове, а ти си безпомощен. И почват терзанията, като терзанията на цар Соломон, че Онзи никакъв го няма, че ни оставя да измираме и никому не помага. Тогава срещнеш ли нещо или някого, когато можеш да помогнеш някому да си изстрада страданията, някой старец тук и там или пък госпожица Кора, е, тогава си позволявам да го сторя. Така се чувствам по-малко безпомощен. Сбърках, че изчуках госпожица Кора, но пък не й сторих кой знае какво зло, преживя го някак си. Освен това моят добре известен приятел, царят на панталона, който се е издокарал като за погребение, така и не е могъл да забрави госпожица Кора, та аз само се опитвам да натъкмя нещата помежду им за остатъка от дните им. Не мога да осигуря общественото спасение, малък съм за целта, затова се опитвам да майсторя. А когато Чък разправя, че имам неврозите на другите и комплекса на Спасителя, говори тъпотии. Аз съм домашен майстор. Нищо повече. Майстор.
	— Жан, ще ти дам една книга за четене. От един немски автор, Ерих Кестнер, който преди петдесетина години пишел за Ваймарската република. И той е хуморист. Книгата се казва „Фабиан“. Накрая Фабиан минава по един мост. Вижда едно момиченце, което се дави. Хвърля се във водата, за да го спаси. И авторът завършва така: „Момиченцето стигна до брега. Фабиан се удави. Не умееше да плува“.
	— Чел съм я.
	Това я обърка.
	— Как така? Ти? Къде? Отдавна е изчерпана по книжарниците…
	Повдигнах рамене.
	— Аз чета какво да е. Нали съм си самоук.
	Тя не можеше да се опомни. Сякаш изведнъж ме познаваше по-малко от преди. Или пък повече.
	— Ама и ти си едно копеленце, Жан. Това пък къде си го прочел?
	— В общинската библиотека на Иври. Теб пък какво те прихвана? Нямам ли право да чета? Може би не ми приляга на мутрата?
	Гледах дванайсетте тома на „Всеобщата история“ зад Алин. Аз нямаше да постъпя като Фабиан. Щях да си увеся дванайсетте тома на „Всеобщата история“ на врата, за да съм сигурен, че ще потъна от раз.
	— Алин, не трябваше да разговаряш с Чък. Той е прекалено систематичен. Не го бива да майстори. Разните ми ти чаркове, разхвърляни тук-там, не го интересуват. Той винаги развива широкомащабни теории, цели системи. Не е майстор. А ако има нещо, дето съм научил като самоук, то е, че в живота човек трябва да свикне да майстори. Ние двамата можем да си измайсторим един щастлив живот. Можем да прекараме хубави мигове. Ще подхванем нещо наше си. Казват, че имало такива места на Антилските острови, само трябва да ги знаеш къде са.
	Гласът й ми прозвуча приятелски.
	— Все си мислех, че Фронтът на Отрицанието е някъде в Палестина — рече тя. — Нямам намерение да живея живота си срещу живота, Жано. Възмущението, протестите и постоянният бунт винаги те поставят в положението на жертва. Необходима е доза бунт, но и доза примирение. Готова съм да те приема в някакви граници. Сега ще ти кажа какво съм готова да приема: аз ще имам деца. И семейство. Но истинско семейство, с две ръце и два крака.
	Направо настръхнах. Семейство. Думата сякаш се плъзна по гръбнака ми чак до задника ми.
	Тя се засмя, пристъпи към мен, сложи ръка на рамото ми, за да ме успокои.
	— Извинявай. Уплаших те.
	— А, не, става, само че малко, всъщност по-скоро…
	Тя ми върна снимката на госпожица Кора във вид на чайка.
	— Сега отивай да гребеш.
	— Не, и дума да не става.
	— Отивай. Обличай си импресионистките одежди и отивай. Отначало се ядосах, но ми мина.
	— А това за колана не го каза сериозно, нали?
	— Не. Оставям ключа под изтривалката.
	— Хубаво, ще отида, щом настояваш. Колкото да се сбогувам.
	Сетих се за мустаците.
	— А мустаците за какво са ми?
	— В ония години всички са носели мустаци.
	Бях щастлив. Сега смешното в мен повече я развеселяваше, отколкото я натъжаваше. Мъките ми дори извикваха у нея нещо повече. Не беше кой знае какво, но ми беше приятно да съм там и да знам, че мога да се върна.


>	XXXIX


	Госпожица Кора прихна, като ме видя с шапката и старовремското трико. На мен ми беше приятно да се облека както преди осемдесет години и ми се искаше наистина да сме в онова време, точно както си е било, тогава не ви доставяли труповете у дома по сателита, което значително допринасяло за опазването на радостта от живота. Бях се обадил на Тонг да мине да ни вземе от дома, а пътьом се отбих в „Оранжри“, за да видя дали изглеждам правдоподобно. Действително на една от картините имаше някакъв момък, който напомняше на мен, с мустак, приседнал на маса с едно красиво девойче, а картината само дето не пееше от щастие. Приятната гледка ми повдигна духа и спагетирах по шосетата, като се завирах с колелото между автомобилите.
	Госпожица Кора беше облякла красива, доста прозирна рокля в бледорозово и синьо и пословичния бял тюрбан на глава с чаровното кичурче на челото, високи токчета и чантичка от истински крокодил. Улови ме за ръка и слязохме заедно. Сърцето ми се късаше, като я гледах такава весела и готова за щастливи изживявания, докато аз се гласях да й съобщя, че вече не ще мога да й ги доставя. Тя бе съхранила младежката си фигура и погледнеше ли ни човек, изрази като „дъртушка“ и „тая би могла да му е баба“ никак не й прилягаха и дори не биха могли никому да хрумнат, та затова не се притеснявахме. Наистина беше много добре поддържана. Нямах представа колко още планираше да живее господин Соломон, но двамцата можеха да посрещнат красиво залеза в Ница и да имат спокоен живот като морето по тези места. Късмет си беше, че попаднах на госпожица Кора, а не на някоя, дето си има само мен на света. Струва ми се, че Йоко е прав, като твърди, че старите хора притежават много неща, които ние нямаме: мъдрост, спокойствие, душевен мир, усмихнат поглед върху злободневието, с изключение на господин Соломон, у когото нещо все тлее, роптае и се гневи, а той продължава да се терзае, гаче ли животът си остава първостепенната му грижа. Но това е така, защото е пропилял чувствения си живот, а много по-тъжно е да угаснеш, когато си изгорял нахалост.
	Почакахме долу, докато Йоко довтаса с таксито, барабар с Тонг, Чък и дебелата Жинет, които не искаха да се лишат от гледката на моето гребане под предлог, че времето било хубаво. Нагъчкахме се вътре, Йоко зад волана, отпред Тонг на коленете на Жинет, защото беше най-малък, а отзад Чък, госпожица Кора и аз. Трябва да признаем, че Чък се държа по-скоро прилично, изнесе ни лекция за импресионистите, след които се появила кубинската живопис, по-голямата част от която ставала за брак*. Аз наех една лодка и се пуснахме по водите, докато Чък, Йоко, Тонг и дебелата Жинет седнаха в редичка покрай брега, за да ни се радват, а Чък ни фотографираше, защото си пада документалист. Госпожица Кора се беше кротнала срещу мен под белия слънчобран, с който предпазваше главата си.
	[* Сложна игра на думи: Жано Лапен бърка кубистичната живопис с кубинска и художникът Жорж Брак с брак. — Б.пр.]
	Какво ли не бях работил, но за сефте гребях. Гребах мълком половин час, че и повече, бях решил да го направя от раз, но нека тя поне се порадва преди това.
	— Госпожице Кора, аз ще ви напусна.
	Тя се попритесни.
	— Да не би да си тръгваш?
	— Ще ви напусна, госпожице Кора. Обичам друга.
	Тя не помръдна, дори сякаш замръзна, само ръцете й пърхаха като крила, докато притискаха чантата към коленете й.
	— Аз обичам друга жена.
	Нарочно го повторих, защото бях сигурен, че щеше да я заболи по-малко, ако знае, че я напускам от любов.
	Госпожица Кора се смълча за дълго под омбрелката си. Аз продължавах да греба, стана тягостно.
	— А тя е млада и красива, нали?
	Не беше справедливо, дори изречено с усмивка.
	— Госпожице Кора, не търсете вина в себе си, не ви напускам заради вас. Вие също сте красива. Красива сте под вашето чадърче. Не ви напускам заради вас. Отивам си, защото когато обичаш някого, не можеш да обичаш две жени едновременно.
	— Коя е тя?
	— Срещнахме се.
	— То това се предполага. И… ти призна ли й?
	— Да. Тя ви познаваше от вашите песни, госпожице Кора.
	Това й достави удоволствие.
	— Не е нарочно, госпожице Кора. Наистина я срещнах. Не съм го търсил, от само себе си стана. Имам и една добра вест за вас.
	— Още една ли?
	— Не, не се шегувам. Господин Соломон би искал да му простите.
	Тя живна. Дори се развълнува повече, отколкото заради мен одеве. Ходи ги разбери.
	— Той ли ти го каза?
	— Той, я! Сутринта ми се обади да съм отидел да го видя. Спешно. Да, точно така ми казаха по телефона, господин Соломон иска спешно да ви види. Беше се излегнал с разкошния си халат. Пердетата спуснати, всичко както си му е редът. Тежка депресия. Беше много блед и от два дни не бе посягал към марките. Досега не го бях виждал толкова сломен, госпожице Кора, беше си загубил спасителната ценност.
	— Каква спасителна ценност? Да не е загубил на борсата?
	— Еврейският хумор, госпожице Кора. За тях той е по-важен приют от самия Израел. Няма как да не сте забелязали, че в тъмното проблясват искрици, в черните му очи, де, а те лумват, когато се надвесва от своите висоти над нашата суета. Да, ама нищо подобно. Погледът мрачен, госпожице Кора, и гледа все едно няма какво повече да се види. Та седнах аз и зачаках, и понеже той хептен се притаи, го попитах: „Какво става, господин Соломон? Много добре знаете, че съм готов да направя всичко за вас, а често и сам сте ми казвал, че си ме бива като майстор“. Тогава той въздъхна, ама направо да ти скъса сърцето. Това е пословичен израз, госпожице Кора, ама аз тутакси разбрах, че точно за това ставаше въпрос. И тогава нашият цар Соломон ми рече: „Не мога да живея без нея. Трийсет и пет години откак се опитвам, заради оная история с избата, сещаш се, когато госпожица Кора ми спаси живота…“. А после ме прониза с оня ми ти поглед и прошепна: „Не ми я отнемай, Жано!“.
	На госпожица Кора очите й само дето не изхвръкнаха, както го изисква изразът в подобен случай.
	— Боже мой, значи той е в течение?
	— Цар Соломон е в течение на всичко. Нищо в прет-а-портето не му убягва, откак се надвесва над цялата тая работа от блажените си висини. Сложи ръка на рамото ми с оня ми ти вековен жест и прошепна: „Не ми я отнемай“.
	Госпожица Кора отвори чантичката си от истински крокодил и извади една кърпичка. Разгъна я и я поднесе към очите си. Все още не плачеше и се наложи да повторя:
	— „Не ми я отнемай.“
	Тук тя избърса една сълза и пое дълбоко въздух.
	— Има една такава песен — каза тя. — От 1935 г., „Розали“. Пеехме я с Фернандел. — И затананика: — Розали, къде си ти, видиш ли я, доведи я!
	— За всяко нещо си има песен, госпожице Кора.
	— А после? После какво ти каза?
	— Задържа ръката на рамото ми колкото беше нужно и пак рече: „Не мога да живея без нея. Пробвах. Господ ми е свидетел, че опитах, но това е свръх силите ми, Жано. Аз не съм от ония, дето обичат два пъти. Аз обичам само веднъж. И обикна ли веднъж, това ми стига. Завинаги. Не повтарям. Веднъж завинаги и все същата жена, това е най-великото богатство. Иди при нея, Жано. Разговаряй с нея деликатно, както ти умееш. Дано ми прости, че останах четири години под земята, без да изляза да я видя“.
	Госпожица Кора тръпки я побиха.
	— Това не го е казал.
	— Кълна се над главата на всичко най-свято, госпожице Кора, само кажете над коя точно! Дори отрони една сълза, което не е лесно на неговата възраст, предвид състоянието на жлезите му. Едра сълза, на която не бих допуснал, че е способен, ако не го бях видял с очите си.
	— А после? А после?
	Добре де, какво повече.
	Напрегнах се още малко.
	— Ами после шепнеше нежни и мили неща по вас адрес, до степен, че аз се притесних.
	Госпожица Кора ликуваше.
	— Какъв стар лудетина — щастливо възкликна тя.
	— Тъкмо от това най го е страх, да не ви се стори прекалено стар.
	— Той не е чак толкова стар — разпалено рече госпожица Кора. — Времената се промениха. Днес годинките не значат същото.
	— Тук сте права. Вече не е като по времето на импресионистите.
	— Ама какви са тези глупости с възрастта в края на краищата?
	— В края на краищата никакви, госпожице Кора.
	— Господин Соломон може да живее още дълго.
	За малко да й кажа, че в избите се старее благородно, но предпочетох да не си изгърмявам всичките патрони. Само си извадих фалшивите мустаци от джоба и ги турих, колкото да стане весело.
	Госпожица Кора се разсмя.
	— Ама и теб си те бива! Истински Фрателини!
	Нямах представа кой беше тоя, но и не бързах да разбера.
	Налегнах още няколко пъти веслата. Сега, след като бях наместил нещата, дори ми беше донякъде приятно.
	Госпожица Кора разсъждаваше.
	— Да, той може да живее още дълго, но му трябва някой, който да се грижи за него.
	— Точно така. Или пък има нужда сам да се грижи за някого, което е все едно.
	Никога не бях гребал до този момент, но се справях достойно. Госпожица Кора беше забравила за моето присъствие. Аз взех да греба по-полекичка, за да не я смущавам и да не й напомням за себе си. Сега не беше моментът да се изявявам. Тя въсеше вежди, изглеждаше угрижена, даваше да разбере на господин Соломон, че ни най-малко не е взела своето решение.
	— Сега искам да се прибера у дома.
	Аз стигнах до брега и двамата стъпихме на твърдо. Всички се накатерихме в таксито, Йоко зад волана, до него дебелата Жинет с Тонг в скута, а госпожица Кора отзад, между мен и Чък. Тя направо грееше, гаче ли не ме беше загубила. Другите си траеха, а аз усещах, че си бях заработил възможно най-голямото им уважение. Сигурно се питаха как ли мръсникът неден е успял да се отърве от нея. Аз ги презирах от собствените си висини, досущ като цар Соломон и комай сам се чувствах цар на прет-а-портето. Госпожица Кора беше толкова щастлива, че ни черпи по чашка на една тераса, а аз предложих да отскочим до „Шанз-Елизе“, но тя заяви, че никога не стъпвала на „Шанз-Елизе“, заради онова, което бил изстрадал там господин Соломон. Погледът на госпожица Кора искреше, а аз за пръв път бях ощастливил една жена. Когато я докарахме пред дома й, след три и половина бутилки шампанско, тя ни заразправя за някаква голяма звезда от едно време, но била твърде млада, за да си я спомня лично, Ивет Гибер. Дори запя на тротоара и това ми се вряза в паметта под въздействието на емоцията, защото тъкмо тя носи най-голямо облекчение. Всички излязохме от таксито: Йоко, Тонг, Чък и дебелата Жинет, а тя запя за нас:
	— Лицемерний отшелнико, излез от манастира. Върни се при баща си, ухажвай ме, не спирай.
	Помогнах й да се качи по стълбите, а госпожица Кора дори не ме покани да вляза, каза ми довиждане на стълбите. Подаде ми ръка, от дистанция.
	— Благодаря ти за разходката, Жано.
	— За мен винаги е удоволствие.
	— Ще кажеш на господин Соломон, че искам да размисля. Твърде внезапно ми идва, нали разбираш.
	— Но той вече не понася отсъствието ви, госпожице Кора.
	— Не казвам не, разбира се, предвид миналото, което ни свързва, но не мога току-тъй да се впусна в една авантюра. Искам да размисля. Имах си своя кротък, подреден живот и не мога така, отведнъж… И така съм натворила достатъчно безумия в живота си. Не ми се ще отново да се главозамая.
	— Той ще ви разбере чудесно, госпожице Кора. За разбирането, можете да разчитате на цар Соломон. Дето се вика, това му е специалността.
	Като слязох, заварих другите, които ме чакаха.
	— Как успя, бе?
	Показах им среден пръст, яхнах „Солекс“-а и се прибрах у дома. Метнах се на леглото. Свалих си фалшивите мустаци. Попитах Алин:
	— Кой е тоя Фрателини?
	— Цяло семейство клоуни.
	Опитах се да й разкажа, но тя не искаше да говорим за госпожица Кора. Притежаваше истинска дарба да мълчи, можехме и дума да не обелваме, без при това да се терзаем, че нямаме какво да си кажем. Преди да ме срещне понякога си пускала радиото, което в спешни случаи винаги е за предпочитане пред телевизията, но иначе рядко приемала външни хора. Почти нищо не си казахме, а аз прекарах повече от час да я гледам как шета напред-назад, улисана в своите си работи из двустайния апартамент с площ осемдесет квадратни метра, и ми беше хубаво. Наистина тя ми зададе един въпрос, адски смешен, с който ме сащиса, попита ме дали съм убил някого.
	— Не, защо?
	— Защото постоянно се чувстваш виновен.
	— Не е лично, а по принцип.
	— Да, но все пак това си ти, с твоя човешки характер, нали?
	— Какъв човешки характер? Бъзикаш ли ме или какво?
	Тя си отряза голямо парче ягодов сладкиш и дойде да си го хапне до мен на леглото, което си беше притеснително предвид онова, което можех да й предложа.
	— Знаеш ли, Жано Лапен, че във Франция навремето е съществувала златната среда?
	— Къде е това? Кръгла нула съм по география.
	— Златната среда. Някъде между „не ми пука“ и „направо ще умра“. Между това да се заключиш два пъти и да оставиш да влезе целия свят. Да не загрубяваш, но и да не допуснеш да те разрушат. Трудна работа.
	Стоях, гледах я и свиквах с мисълта, че сме двама. Когато нямаш никой в живота си, гъмжи от хора. Когато си имаш някой, не е толкова пренаселено. Свиквах с положението и не бързах да офейкам, където ми видят очите, при другите. Тя ми каза, че никога не била виждала по-несамодостатъчен човек от мен и че кучетата биха ме разбрали по-добре от всекиго. Всъщност тя нищо не продумваше, но тъкмо това имаше предвид. Понякога зарязваше заниманията си и идваше да ме целуне в отговор на очаквателните ми погледи. Занимавам се. Аз се занимавам, ти се занимаваш, той се занимава. Пример: тя се занимава с домакинството. Занимавам се има латински произход, „намирам си занимание, не завися от никого“. Има думи, които ни се лепят, без дори да си даваме сметка. Попаднах случайно на една, много красива „пронаос, преддверие на храм“. Записах си я. И „потлач, даденост или недъг от свещено естество“. Намира се между тиква и въшка. Никога не съм чел речника от край до край, както би трябвало да го направя, вместо да стоя вакантен, от латинското vacare, „без да завися от никого“. За пръв път бях с някой, който ми принадлежеше изцяло и нощем бях малко притеснен, никой не ме знаеше къде съм, в случай на необходимост нямаше да ме открият по телефона. Затова пък нямаше оная ми ти гюрултия покрай мен, въпреки тишината, вече не чувах отчаяните гласове, което показваше, че бях щастлив. Не се самоупреквах, опитвах се да не мисля за това, но бях наистина влюбен. От морална гледна точка нещастните са по-щастливи от щастливците, защото накрая губят само несретата си. Мислех си за цар Соломон и намирах, че беше жесток с госпожица Кора. Ако има нещо непростимо, то е да не прощаваш. Двамата можеха да заминат за Ница, където има много пенсионери, които продължават да са живи.


>	XL

	На следващия ден беше осемдесет и петият рожден ден на господин Соломон. Вдигнах черното флагче на таксито и отидох да го навестя. Заварих го загладил косъма.
	— А, Жано, много мило, че си се сетил…
	— Господин Соломон, позволете ми да ви поздравя за това чудесно постижение.
	— Благодаря ви, драги, благодаря ви, справяме се криво-ляво, но се грижим за себе си, грижим се за себе си… Погледнете това, изглежда има надежда…
	Той се дотътри до бюрото и взе „Льо Монд“.
	— Ще речеш, че са го направили нарочно за осемдесет и петата ми годишнина. Четете, четете!
	Страницата беше с рубриката „Старост“. „Всички столетници водят активен живот в планински региони, съчетан с движение. Как да остареем правилно“ от доктор Лонвил… „Тази практична и достъпна книжка, илюстрирана с няколко рисунки от Фезан, разглежда проблемите на хигиената и начина на живот, в опит да подтикне възрастните хора да…“
	Господин Соломон се бе надвесил над рамото ми с филателистката си лупа в ръка. Четеше с много красив глас:
	— „… възпитат духа си в предприемчивост в този нов етап от съществуването си“… Ами да, предприемчивост, ето къде е цялата работа! Но това не е всичко…
	Беше си подчертавал с червен молив.
	— „… много растения и някои видове риби имат неограничена продължителност на живота…“
	После насочи лупата си към мен.
	— Ти, Жано, знаеше ли, че много растения и някои видове риби имат неограничена продължителност на живота, а?
	— Не, господин Соломон, но ми е приятно да го чуя.
	— Нали? Питам се, защо ли крият от нас толкова важни неща.
	— Точно така, господин Соломон. Току-виж, ние може да сме следващите.
	— Много растения и някои видове риби — ядно повтори господин Соломон.
	Направих нещо, дето не бях правил никога досега. Сложих ръце на раменете му, но той продължи да роптае.
	— … в опит да подтикне възрастните хора да възпитат у себе си дух на предприемчивост в този нов етап от съществуването си — изръмжа.
	Радвах се да го видя такъв гневен и ръмжащ. Колкото до Ница, не биваше да разчитам на него. Имаше борбен темперамент, в своята категория.
	— Малка и достъпна книжка…
	Стовари юмрук върху бюрото.
	— Абе що не ви взема, че да ви тегля един шут в задника, монзами!
	— Стига сте крещял, господин Соломон, няма смисъл.
	— Практична и достъпна книжка, илюстрирана с няколко рисунки от Фезан, която разглежда проблемите на хигиената и начина на живот, в опит да подтикне възрастните хора да възпитат у себе си дух на предприемчивост в този нов етап от съществуването си! По дяволите, Господи, Боже мой!
	Той удари още няколко пъти с юмрук по бюрото и на царственото му лице се изписа безпощадна решителност.
	— Закарайте ме при курвите — отсече.
	Отначало ми се стори, че ми се е счуло. Не можеше да бъде. Толкова извисен човек не можеше да поиска подобно нещо.
	— Господин Соломон, ще ме прощавате, ама ми се счу нещо, дето със сигурност не съм дочул и дори не ща да чувам!
	— Закарайте ме при курвите! — кресна господин Соломон.
	Едва ли щях да се ужася повече, ако господин Соломон ме бе помолил за последно причастие, макар да беше евреин.
	— Господин Соломон, умолявам ви, не говорете подобни неща!
	— Искам при курвите! — изрева господин Соломон и пак заудря по бюрото си.
	— Моля ви, господин Соломон, не предприемайте такива усилия.
	— Какви усилия? — ревна господин Соломон. — Аха, значи и вие, мили приятелю, намеквате туй-онуй?
	— Недейте крещя така, господин Соломон, да не ви стане нещо!
	Цар Соломон ме прониза от висотата на положението и. Тоест, ако имаше мълнии в очите, тъкмо това щеше да стори.
	— Кой командва тук? Кой е шефът в SOS? Изразих желанието си. Аз съм в чудесна форма и не рискувам да ми стане нищо! Искам да ме закарате при курвите! Ясен ли съм?
	Взех да го усуквам. Съзнавах, че изпитваше обичайните си терзания, ама не предполагах, че те можеха да го тласнат към толкова отчаян ход. Един вече комай блажен човек, старец, който се връща към извора… Улових го за ръката.
	— Кураж, господин Соломон. Спомнете си за господин Виктор Юго.
	Изцепих се:
P>
	Старикът се завръща към извора начален,
	навлиза в безкрая, загърбва миг нетраен.
	В очите на младежа пламъкът гори,
	но в старческия поглед грее светлина.
P$
	Господин Соломон бе грабнал бастуна си и усещах как щеше да ме халоса по мутрата.
	— Господин Соломон, в старческия поглед грее светлина! Младите са красиви, но старецът е достолепен! Не можете да отидете при курвите, след като сте стигнал дотук!
	— Вие май ме плашите — кресна господин Соломон. — В качеството си на шеф на SOS дадох нареждане! Искам да ме отведете при курвите!
	Втурнах се към централата. Заварих дебелата Жинет, Тонг, Йоко, Чък и братята Масла без по-големия, който отсъстваше. Ония веднага загряха, че се беше случило нещо ужасяващо. Изкрещях им:
	— Господин Соломон иска да отиде при курвите!
	Всички загубиха ума и дума, с изключение на големия Масла, понеже го нямаше.
	— Това си е старческа деменция — спокойно изрече Чък.
	— Ами хубаво, кажи му го.
	— Казват, че като остарявали, често ги обземали мераци към бременни жени — вметна Жинет.
	Всички се вторачихме в нея.
	— Тоест, искам да кажа…
	— Да, иска ти се, ама по-добре си трай — креснах аз. — И така ме ужасява самата мисъл, че господин Соломон се е затирил при курвите, та да заглежда и бременни на туй отгоре! Какво правим?
	— Вече не е с всичкия си — каза Чък. — Осемдесет и петият му рожден ден му е подействал като потрес. Никога не съм виждал някой толкова да се страхува от смъртта.
	— Едно е сигурно: на него му липсва източна мъдрост! — заяви Тонг.
	— Може пък просто да му се иска да отиде при курвите — предположи Йоко.
	— Ама той не е стъпвал при курвите цял живот! — изцепих се аз. — Не и той! Достолепен човек като него.
	— Можем да се обадим на доктор Будиен — предложи по-малкият Масла, в отсъствието на брат си.
	— Най-добре ще е да го заведем при курвите — рече Тонг. — Може пък да се случи нещо.
	Тъкмо в този момент господин Соломон влезе в централата, нахлупил прословутата си шапка и понесъл в ръка ръкавиците и бастуна си с дръжка — конска глава.
	— Плетем конспирацийка, а?
	От пръв поглед ставаше ясно, че не е добре. В очите му се четеше паника. От стискане устните му почти не се виждаха. Главата му се тресеше.
	— Тръгваме, тръгваме! — викнах аз и се втурнах към банята, за да видя с какви средства срещу терзанията си разполагаше цар Соломон. Нищо. Не намерих нищичко. Цар Соломон се бореше с врага с голи ръце. Гледах един такъв филм, в който някакъв рицар покани навестилата го смърт да си премерят силите на канадска борба. Когато се върнах в централата, заварих цар Соломон с високо вдигната глава, леко повдигнат бастун и овладял гнева си.
	— Предупреждавам ви, че тая няма да я бъде! Наистина току-що навърших осемдесет и пет години. Това обаче не означава, че трябва да ме отписвате, хич не си го и помисляйте. Държа да ви кажа нещо. Държа да ви заявя, млади приятели, че не съм убягнал на нацистите в продължение на четири години, на Гестапо, на депортацията, на хайките, на газовите камери и изтреблението, за да се предам на някаква си треторазредна, уж естествена смърт, под някакъв си келяв физиологичен претекст. Най-добрите не ме сломиха, тъй че, сами се сещате, че няма да ме повалят по лесния начин. Ненапразно убягнах на холокоста, приятелчета. Запомнете веднъж завинаги, че имам намерение да живея дълго!
	Той навири брадичката си още по-високо и още по-предизвикателно, а това си беше истински пристъп на терзания, истински, дълбоки терзания на цар Соломон. И тогава отново изрева с всичкото си величие:
	— А сега искам да ида при курвите!
	Нищо не можеше да се направи. Оставихме в централата малкия Масла, който не желаеше да вижда подобно нещо, а сетне всички се натъпкахме в таксито, дори и Жинет, която внасяше женско присъствие в групата. Аз шофирах, Тонг седеше на коленете на дебелата Жинет, а господин Соломон бяхме настанили отзад между Чък и Йоко. Зървах изражението му в огледалото, а за него имаше само една дума в речника и тя беше безпощадно. „Безпощадно: с необуздана ярост, ненавист, грубост. Виж също: жестоко, неумолимо, непреклонно. Виж също: ожесточено.“ Ние го обграждахме като телохранители. Никога не се е виждало човек в подобно състояние да го откарват при курвите. За мен беше по-ужасно, отколкото за останалите, защото обичах господин Соломон повече от другите в таксито. Можех да си представя какво е изпитал, като се е събудил в деня на осемдесет и петия си рожден ден, като се има предвид, че същото ме връхлита всеки ден при събуждане. Първото, което е сторил със ставането, е да отиде да пикае, защото мнозина на неговата възраст вече не могат да пикаят по простатни причини, но той все още пикаеше царствено, което всеки път го успокояваше.
	Ние си мълчахме, нямахме какво да му предложим. Какво можехме да му кажем? Че продължава да пикае добре? Че на тази възраст мнозина вече отдавна са мъртви? Нямаше аргументи в негова полза. Дори не можехме да заклеймим нацистите и инквизиторските похвати на полицията в Аржентина, защото там си имаше причина. Световното по футбол караше всички да пият. Под смътен демократичен претекст спретвахме на цар Соломон един непростим номер, като го приравнявахме към кой да е простосмъртен. Аргументът, който той изложи одеве, беше толкова точен, че остана без отговор. Четири години се е крил в някаква изба, триумфално е избегнал нацисткото изтребление и това от едноименната френска полиция, та сега да се остави на някаква си нищо и никаква естествена смърт като първия глупак. Бе тържествувал с воля, решителност, хитрост, благоразумие, сила на духа, характер, а сега все едно нацистите му казваха, че рано или късно, песента му е изпята.
	— В опит да подтикне възрастните хора да възпитат у себе си дух на предприемчивост в този нов етап от съществуването си! — внезапно изрева господин Соломон и едва когато добави с размахан юмрук: — О, ярост, о, отчаяние, о, враждебна старост! — се усъмних и се запитах дали всъщност не се кодошеше и нямаше някакви омирови намерения.
	— Господин Соломон, намерили саркофага на Чарли Чаплин, дето го ограбиха, и той бил непокътнат в него, което си е добра новина, справедливостта тържествува.
	— Господин Соломон, вие като любител на музиката трябва да отскочите до Ню Йорк, където Хоровиц ще изнася прощален концерт…
	— Вие пък откъде знаете, че ще е последният? — кресна господин Соломон. — Той ли го е решил? От къде на къде сте сигурен, че Хоровиц няма да е жив и здрав и след двайсет години? Защо трябва да умира по-рано? Защото е евреин ли? Все дотам опираме, а?
	За пръв път виждах Чък попарен, стоеше напълно слисан. Аз карах съвсем бавно, надявах се в паметта на господин Соломон да зейне дупка, което често се случва с престарелите хора, да забрави пъкления си план, но вече пристигнахме на ул. „Сен Дьони“ и тъкмо тогава господин Соломон се развика. Беше се навел през прозореца и сочеше с пръст. Висока блондинка с минижуп и кожени ботуши, подпряла небрежно стената. Наблизо имаше още пет-шест курви, които също се подпираха, но неизвестно защо господин Соломон се спря точно на тази. Аз леко я подминах, но господин Соломон ме удари с бастуна по рамото и набих спирачки.
	— Помогнете ми да сляза.
	— Господин Соломон, не искате ли първо да отидем да поговорим с нея? — предложи Йоко.
	— И какво възнамерявате да й кажете? — кресна господин Соломон. — Че на непълнолетните е забранено? Пука ми. Аз съм цар на прет-а-портето и не се нуждая от съветите ви. Чакайте ме тук.
	Всички рипнахме и му помогнахме да слезе.
	— Господин Соломон — умолително рекох аз — съществуват разни заболявания на кръвта!
	Той не ме слушаше. Бе обладан от дух на предприемчивост, като в „Льо Монд“, с шапката на верев, с решителен и озарен поглед, с ръкавиците в ръка и размахан бастун. Всички него гледахме. Русата курва показа добра женска интуиция и му се нахили до уши. Господин Соломон също се усмихна.
	Жинет се разрева.
	— Вече няма да го видим жив.
	Беше ужасно, посред бял ден, пред погледите на всички, един тъй достолепен човек. Сърцето ми се къса, но съм принуден да призная, че цар Соломон имаше палава усмивчица. Беше пред нас, съвсем земен, а не на баснословните си висоти, от които се надвесваше снизходително над микроскопичните ни нелепици. Курвата хвана цар Соломон под ръка и го поведе право напред към входа на хотела. Йоко от уважение си бе свалил шапката. Тонг беше бледожълт, а на Чък му подскачаше адамовата ябълка. Жинет ридаеше. Отвратителна гледка беше падението на цар Соломон от онези ми ти висоти до подобно място.
	Зачакахме. Отначало на тротоара, после, когато работата се проточи, седнахме в таксито. Жинет се обливаше в сълзи.
	— Трябваше да направите нещо!
	Минаха още двайсет минути.
	— Ама това е неоказване на помощ на лице в опасност! — кресна Жинет. — В момента тая мръсница го убива! Дайте да се качим, да видим какво става!
	— Без паника — каза Тонг. — Сигурно го е оставила да полежи, да си почине. Може би се опитва да му повдигне духа. Това си е част от грижите, които те полагат.
	Още десет минути.
	— Ще се обадя на ченгетата — заяви Жинет.
	На мига господин Соломон изникна от входа на хотела. Всички подадохме носове навън, вторачени в него. Не можеше да се каже нито да, нито не. Стоеше пред нас с ръкавиците и бастуна в едната ръка и шапката в другата, не беше загубил нищо от пословичното си достолепие. После с палав жест нахлупи шапката си на една страна и се насочи към нас. Всички скочихме и се завтекохме към него, но не ни се наложи да го подкрепяме. Аз потеглих, пътувахме мълком, с изключение на Жинет, която въздишаше и навремени му хвърляше укоризнени погледи. Внезапно, когато стигнахме ул. „Шосе д’Антен“, господин Соломон се усмихна, което си беше приятно след всички тези преживявания, и рече:
	— Старецът се връща към първоизвора…
	А сетне:
	— Много растения и някои видове риби имат неограничена продължителност на живота…
	После изпадна в мрачно безмълвие и когато се прибрахме, го сложихме да легне на дивана и се обадихме на доктор Будиен да идва начаса, защото господин Соломон бе споходен от мераци за безсмъртие. Всички бяхме потресени, освен Чък, който твърдеше, че терзанието на цар Соломон е типично елитистко и аристократично, и че има предостатъчно нещастия, с които можем да се преборим, вместо да се пилеем в клетви и изблици срещу непоправимото. Пътьом ни осведоми, че още в Древен Египет народът излязъл на улицата и спретнал един май’68*, линчувал свещениците и настоявал за безсмъртие, и че цар Соломон с неговите искания и клетви бил анахроничен. „Анахроничен: извън своето време, принадлежащ на друга епоха.“ Повдигнах рамене и спрях дотук. Чък беше прав, а не си струва да спориш с хора, които са все прави. С тях няма оправия. Жалки типове.
	[* През май 1968 г. студентските протести във Франция достигат апогея си. — Б.пр.]
	Изчаках доктор Будиен, който констатира прилично кръвно налягане без други заплахи на хоризонта, освен обичайните, тоест нямаше особени основания за тревога. Споделих с него основателното възмущение и гняв, с които господин Соломон научи новината, че за разлика от нас, много растения и някои видове риби имат неограничена продължителност на живота. Докторът ни обясни, че във Франция пренебрегваме научните изследвания и кредитирането им било допълнително орязано, че господин Соломон с право се възмущавал, че не полагаме достатъчно усилия в областта на геронтологията. Аз се уверих, че господин Соломон има всичко необходимо, че вдишва и издишва нормално и отново яхнах „Солекс“-а.


>	XLI


	Ключът не беше под изтривалката, а когато Алин ми отвори, тутакси разбрах, че се беше случило някакво нещастие. Вече бях забелязал, че когато е нещастна, Алин побеснява.
	— Тя е тук.
	Аз попитах „кой?“, защото след всичките преживелици него ден, последното, за което бих се сетил, беше госпожица Кора. Но ставаше въпрос тъкмо за нея, облечена бе по-изискано от всякога и гримирана като за официално събитие. Миглите й бяха толкова дълги и почернени със спирала, че очите и напомняха на паячета с мърдукащи крачка. На всичкото отгоре имаше синьо над очите, червено и бяло навсякъде другаде, което отстъпваше само пред устните. Носеше черен тюрбан със златната зодиакална рибка над челото и рокля, която менеше цвета си при всяко движение: кога лилав, кога виолетов, кога пурпурен. Изведнъж се възцари мълчание, сякаш бях най-долният мръсник.
	— Здравей, Жано.
	— Здравейте, госпожице Кора.
	— Исках да се запозная с приятелката ти.
	Седнах, наведох глава и зачаках упреци и вопли, но те ме връхлетяха отвътре, не отвън. Алин ми бе обърнала гръб и редеше във вазата цветята, които госпожица Кора й бе донесла, и, сигурен съм, беше готова да ме убие, толкова ме ненавиждаше по женски. Аз се питах откога ли е тук, какво ли са си приказвали и дали някога отново ще намеря ключ под изтривалката.
	— Вие сте млада и щастлива, което извика в паметта ми приятни спомени — рече госпожица Кора.
	Аз казах:
	— Госпожице Кора, госпожице Кора… — а сетне млъкнах, също като Алин, която редеше цветята.
	Госпожица Кора поплакваше по малко. Извади от чантата си чисто нова кърпичка, а аз с облекчение забелязах, че все още не я бе употребявала, значи не беше плакала досега. Избърса си очите, като внимаваше с грима. Наистина се беше облякла и гримирала като за галавечер, какво пък, може би отиваше на някакво празненство.
	— Простете ми, госпожице Кора.
	— Ама че си смешен, мили ми Жан. Да не мислиш, че плача, задето си ме изоставил? Развълнувах се, защото при вида ви си спомних за миналото. Собствената ми младост и едного, когото обичах. Като млада се случваше да си изгубя ума. Сега вече не. Тъкмо затова се разплаках. Ти…
	Тя се усмихна малко жестоко.
	— Ти си добро момче.
	Надигна се, приближи се до Алин и я целуна. Задържа ръката й между своите длани.
	— Вие сте сладка. Елате у дома, когато пожелаете. Ще ви покажа снимки.
	После се обърна към мен и ми докосна закачливо бузата.
	— А твоята външност, малкия, може да заблуди всекиго… Наглед истински мъжага, а… — Тя се изсмя. — … а всъщност си Жано Лапен!
	— Извинявайте, госпожице Кора!
	— Никога не съм виждала някой, който тъй да не съответства на вида си.
	— Не го правя нарочно, госпожице Кора.
	— Знам. Горката Франция!
	После излезе. Алин я изпроводи. Чух ги как си обещаваха да се видят отново. Отидох да изпия чаша вода в кухнята и когато се върнах, Алин още я нямаше. Отворих вратата и заварих госпожица Кора да ридае в обятията на Алин. Развиках се:
	— Госпожице Кора! — а после влязох в асансьора. Алин също плачеше. Аз не успявах, бях прекалено развълнуван.
	— Да знаете колко бях влюбена в него!
	— В мен ли, госпожице Кора? В мен ли?
	— Ако една вечер не беше слязъл да пикае, щях още да съм пред тоалетната, при това никога досега не съм обичала мъж, тъй както обичам него сега! Представа си нямате, а сте и млади, за да го разберете. Ама и той е един злопаметен!
	Бях тъй щастлив, че бях оправдан и извън всякакви подозрения в любовта й, че я целунах.
	— Не е злопаметен, госпожице Кора, просто не смее! Искаше да ви се обади, но не посмя. Смята се за прекалено стар за вас!
	— Наистина ли ти го каза или просто искаш да ми доставиш удоволствие?
	— Току-що го каза, оттам идвам! Даже сигурно си е легнал от униние по годинките си. Днес навърши осемдесет и пет лазарника, но какво пък, в Ница някои живеят до много по-дълбока старост.
	— Така е.
	— Той би желал да започне живота си отначало, с вас, но не смее да си го позволи!
	— Добре де, кажи му…
	Тя дори не го изрече, четеше се в погледа й. Аз изревах:
	— Ще му кажа, госпожице Кора! Разчитайте на мен!
	Тя отново избърса сълзите си и слизайки, ми махна с ръка, преди да потъне с асансьора. Прибрахме се. Алин се облегна на вратата. Трябваше й нещо стимулиращо. Преди му викали „нещо за сърцето“. Най-доброто е смехът. Рекох й:
	— Размина ни се.
	Тя се ококори.
	— Кое?
	— Можехме и ние така да си остареем.
	— Свърши ли най-сетне? Свърши ли?
	— Какво пък, така си е! Никога не се радваме достатъчно на това, което имаме.
	Дори ми се прииска да си сложа фалшивите мустаци, но ги бях загубил някъде.


>	XLII

	Предупредих в SOS, че бях дотук и че се връщам към ремонтните работи, но само водопровод, топлофикация, електричество и разни дребни, а не човешки неща.
	По десет часа дневно майсторях туй-онуй по домовете на хората, а да поправям поправимото повдигаше духа ми. Обичам хубавия теч, спуканата тръба, потрошените плочки, които могат да бъдат сменени, или някой заседнал ключ. Всичко останало беше единствено и само Алин. Дори ми се прииска да скъсам снимката на чайката, затънала в петролния разлив, толкова вече не ми пукаше, ама в последния момент се въздържах. С всеки следващ ден обичах госпожица Кора все повече и повече, макар това да не зависеше от нея, а да се дължеше на общото ми състояние. Все още не успявах да се вместя в двустаен апартамент с площ осемдесет квадратни метра. Една нощ се събудих, заливайки се от смях, защото бях сънувал, че стоя на входа на една метростанция и раздавам билетчета за щастие. Всяка вечер се отбивах при господин Соломон, за да проверя как се възстановява от осемдесет и петия си рожден ден и чаках сгоден момент, за да измайсторя последната си творба. Заварвах го кога седнал във фотьойла от истинска кожа, кога зад филателисткото бюро, с лупа на окото, кога надвесен над колекцията от пощенски картички с нежни целувки и мили думи. След скорошните преживявания лицето му бе посивяло. Очите му бяха още по-тъмни и не лумваха прежните пламъчета, но аз усещах, че не бе угаснал напълно, а само си поемаше дъх. Сподели, че има намерение да продаде колекцията си от пощенски марки.
	— Време е да се захвана с нещо различно.
	— Не бива да мислите за това, господин Соломон. С вашата желязна конструкция нямате за какво да се безпокоите.
	Това го развесели, в очите му проблесна светлина. Забарабани с пръсти. Запомнил съм завинаги ръцете му, с дълги, бели, тънки пръсти, дето се вика ръце на виртуоз.
	— Винаги ще си спомням ръцете ви, господин Соломон.
	Това допълнително го озари. Харесваше му да светотатствам. Това омаловажаваше нещата.
	— Голям си шегаджия, Жано.
	— Да, наистина ви дължа много, господин Соломон.
	— Сигурно ще се захвана с нещо различно. Комай приключих с марките. Изкушават ме стари предмети от слонова кост…
	И двамата се засмяхме.
	— Искам да ви кажа във връзка с госпожица Кора.
	— Как е тя? Продължаваш да се грижиш за нея, надявам се?
	— Благодаря ви, господин Соломон, много мило, че сте се сетил за мен.
	Пламъчетата лумнаха отново. Само искрица ирония и лек трепет по устните.
	— Чудно как с възрастта оживява миналото — рече той. — Все по-често се сещам за нея.
	Беше в тъмносив фланелен костюм, черни ботинки, розова вратовръзка и се носеше учудващо елегантно за самотен човек. На бюрото му лежеше книжка със стихове на господин Жозе Мария де Ередия, които все повече му харесваха, защото и те бяха доста отлежали.
	— Да — рече той, като видя погледа ми.
	После издекламира наизуст:
P>
	Зовеше ангелската нежност на жената
	с трептяща от духа божествена струна
	кога любовна мъка задушеше сърце му изтерзано.
P$
	Изражението на лицето му поомекна.
P>
	А вятърът гласа му носи надалеч,
	за да помилва изневерната поглеж…
P$
	Замълча, а после махна с ръка.
	— Времето е било друго, Жано. Светът не е заемал толкова място. Ами да, имало е много повече простор за личната горест, отколкото сега…
	— На мен ми се струва, че сте прекалено неумолим с нея, господин Соломон. Трийсет и пет години злопаметност стигат. Дори не е изискано за елегантен човек като вас. Трябва да я отведете със себе си.
	Той присви очи.
	— И къде точно би желал да я отведа, драги ми Жано? — попита ме той с едва доловима мнителност и леко ехиден глас.
	Аз обаче не се огънах.
	— В Ница, господин Соломон, в Ница, нищо повече.
	Той помръкна. Аз пристъпих боязливо още крачка.
	— Трябва да й простите, господин Соломон, с вашата прословута всеопростителност. Тя вече дори не ще да пийне едно питие на „Шанз-Елизе“, представете си. Толкова й е болно. Освен това по времето на германците често е минавала покрай избата…
	— Ами да беше слязла, курвата му с курва! — отчаяно ревна господин Соломон и дори стовари юмрук, а тази дума оскверняваше устните му. — Как пък поне веднъж не дойде да ме види?
	— На това му се вика злопаметност, господин Соломон, чисто и просто. И не е хубаво.
	Господин Соломон пое въздух и издиша.
	— Не можеш да си представиш колко го преживявах — заяви той, след кратка успокоителна пауза. — Обичах я.
	Пак си пое въздух и издиша, а в очите му грейна пламъкът на спомена.
	— Обичах простодушието й, леко дрезгавия й глас от предградията, глупавото й личице. Постоянно ти се искаше да я спасиш, да я покровителстваш между две безумия. Тя опропасти живота си като никой друг. Въпреки това… Въпреки това понякога й се възхищавам. Провали си живота заради едно влюбване, а това не всеки го може.
	— В такъв случай, господин Соломон, трябва да се възхищавате на самия себе си.
	Той се сепна. Радвах се, че думата ми е позната. „Сепнат: объркан, смутен.“
	Изгледа ме продължително, сякаш ме виждаше за първи път.
	— Ти си… изненадващо момче, Жан.
	— Човек трябва да очаква всичко, най-вече неочакваното, господин Соломон.
	Тъкмо тогава влязоха всички останали: дебелата Жинет, Тонг, Йоко, братята Масла, но не и Чък, който отсъстваше, като всички гледаха покрусени. Всички ние сме обръгнали на лошите вести по телефона, но аз тутакси усетих, че беше нещо лично. Гледаха ни и мълчаха, сякаш за да спечелят малко време, преди да ни подкосят.
	— Добре де, какво става? — попита малко сприхаво господин Соломон, защото винаги е неприятно да се сблъскаш с драматургични похвати.
	— Госпожица Кора Ламенер е извършила опит за самоубийство — рече Жинет.
	Беше толкова силно, че отначало нищо не почувствах. Миг по-късно една и съща мисъл осени мен и господин Соломон. Гърлото ми се беше свило, за да говоря и чух гласа на господин Соломон, който отначало немееше, а после прошепна:
	— Заради кого?
	Другите недоумяваха. Всички се бяха втренчили в нас, с изключение на Чък, който отсъстваше. Жинет отваряше и затваряше уста като риба на сухо, дето е напуснала естествената си среда.
	— Заради кого го е направила? — повторно попита господин Соломон, този път по-настоятелно, а в очите му тлееше мъка.
	— Заради него или заради мен?
	Лицето му не помръдваше, каменно изражение като това на отрязаните глави на френските крале, само дето носът му си беше на мястото. Беше напълно посивял, което го правеше още по-каменен. Дори сега, когато се присетя, не искам да си го спомням. Знам, че страстната любов съществува, но когато си на осемдесет и пет години, след трийсет и пет години, четири от които в някаква изба, и обичаш все така страстно както в най-добрите дни, а в бистрата вода кум шаран танцува шеметно с кума щука, това вече не е дори младо сърце, а просто безсмъртие. Цар Соломон искаше да разбере дали госпожица Кора е опитала да се самоубие заради него или заради мен.
	После се изправи в целия си ръст.
	Наведе се над тях.
	Посочи ме заклинателно с пръст и ревна:
	— Заради кого го е направила, за бога? Заради него или заради мен?
	— Господин Соломон — започна Жинет — но, господин Соломон…
	Отидохме само двамата, в отсъствие на всички останали. Въведоха ни заедно в голяма зала, в която имаше и други пациенти. Двамата седнахме на два стола от двете страни на леглото. Госпожица Кора лежеше покрита с бяло до брадичката. Не изглеждаше особено развълнувана. Старшата сестра ни каза, че от отчаяние се нагълтала със сума ти хапчета. В залата имаше и други медсестри, които се грижеха за останалите пациенти, а за повече интимност ги бяха обособили с паравани. Обясниха ни, че госпожица Кора била тук от трийсет и шест часа и била извън опасност, но това бяха просто приказки. Помислих си, че сме късметлии, щом не се е хвърлила под метрото или в Сена, та да свърши като в някой от реалистичните й шансони. Просто бе попрекалила с хапчетата против отчаяние, благодарение на което я бяхме спасили. Домакинката, а тя си позволяваше да ползва такава, звъняла безответно и повикала полицията във връзка с нападенията над възрастни хора. Тя била оставила една обяснителна бележчица на масичката до леглото, но без адресат, което е най-страшното в подобни случаи. А когато по-сетне я попитали трябва ли да уведомят някого, тя просто ги помолила да се обадят в SOS-Доброволци, където имала един познат. Не биваше да прекаляваме с приказките, защото вълненията й бяха противопоказани. Господин Соломон попита може ли да погледне писменото обяснение, което била оставила, но му отказаха, защото не бил неин роднина. Той възнегодува и рече на висок глас:
	— Аз съм единственият мъж, който тя има на света — и беше толкова прав, че дори ме погледна.
	Старшата сестра се засуети и за малко щеше да му даде листчето, ако не й правех жестове не, не, не с глава и ръка. Откъде да знам какво бе написала в бележката. Може би пишеше, че господин Соломон е мерзавец. Това беше възможност, последен шанс и не биваше да се пропилява, след като вече бе спасена, можехме съвсем да я спасим, със съдействието на господин Соломон, при цялото му дебелокожие. Седяхме от двете страни на леглото, безмълвни, както повеляваха обстоятелствата, а госпожица Кора, покрита в бяло чак до брадичката, с ръчичките над завивката, напомняше младежките си снимки повече от обикновено. Усмихваше се лекичко със задоволството от проявената смелост и гледаше пред себе си, без да погледне нито единия, нито другия. На мен ми се искаше да пукна, ама не можеш да мреш, колчем се появи някоя причина, то така край няма да има. И тримата си мълчахме, в съответствие с препоръките на медицинското тяло. Навремени хвърлях по един умолителен поглед ту на единия, ту на другия, но у госпожица Кора надделяваше женската гордост, а у господин Соломон — четирите години в избата. Щеше ми се да се надигна и да строша нещо, нямаха право да се държат като недорасляци, тя е на шейсет и пет години, че и отгоре, а той на осемдесет и пет, опазил ни Господ.
	И както си стоях със сведени очи и изгарях отвътре, господин Соломон запита с пещерен глас, с глас, който сякаш се донасяше от дъното на проклетата му изба:
	— Заради кого го направи, Кора? Заради него… или заради мен?
	Затворих очи и комай почнах да се моля. Казвам комай, защото не го направих, макар да съм киноман, не стигам чак дотам. Ако госпожица Кора речеше, че го е направила, защото съм я зарязал заради друга, работата се отичаше. Едничкото необходимо, за да бъдат спасени двамата, доколкото го позволяваха обстоятелствата, беше госпожица Кора да прошепне „заради вас, господин Соломон“ или „заради теб, мили Соломон“, предвид отсъствието на умалително от Соломон, защото не го знаеш какво щеше да си помисли, ако му речеше мили Сало*.
	[* От френски Соломон — Salomon, умалителното Salo звучи като salaud — мръсник. — Б.пр.]
	Тя мълчеше. Това не беше най-лошото, защото изречеше ли името ми, или пък хвърлеше ли ми един от онези нежни погледи, които владееше, господин Соломон щеше тутакси да рипне и през вратата да се оттегли завинаги в своите висини. А аз щях веднъж завинаги да заприличам на външния си вид и да се превърна в убиец на малки тюленчета. Единственото, което ми оставаше, беше да увеся нос и да изчакам всичко да свърши, като при разпознаване в полицията, когато жертвата е призована да посочи насилника.
	Госпожица Кора не каза нищо. Дори не ни погледна, докато седяхме край нея, нито него, нито мен, беше се вторачила пред себе си, където нямаше никой. Не ни удостои с отговор, лежеше и не благоволяваше, с бялата завивка до брадичката и с женската си гордост. За късмет сестрата дойде да ни каже да не се застояваме и двамата се надигнахме. Пристъпих напред, но господин Соломон не помръдваше. Дори лицето му не се виждаше, целият беше едно отчаяние. Каза й:
	— Ще дойда пак.
	В асансьора на няколко пъти вдиша и издиша дълбоко. С едната ръка се подпираше на бастуна, с другата на мен и така излязохме. Помогнах му да се качи до мен в колата, а в мълчанието му можеше да се прочете какво ли не: и госпожица Кора, и всички угаснали очаквания от живота и всичко онова, което все още очакваше.
	Закарах го до бул. „Осман“ и се върнах на максимална скорост. Купих една химикалка, лист хартия и пощенски плик и се качих отново горе. Медсестрата се опита да ме спре, но аз й обясних, че за всички ни е въпрос на живот и смърт, а тя разбра, че не лъжа, защото при тях винаги е така. Прекосих стаята до кътчето на госпожица Кора и седнах.
	— Кора.
	Тя обърна глава към мен и се усмихна, а отдавна ме беше обявила за смешен.
	— Какво пак искаш от мен, Жано Лапен?
	Мамка му. Ама не го изрекох де. Бях готов да размърдам големите си уши, само и само да й доставя удоволствие.
	— Защо го направи? Заради него ли? Или заради…
	— Заради теб, Жано Лапен? О, не!
	Тя поклати глава.
	— Не беше нито заради теб, нито заради него. Беше… ох, не знам. Някак по принцип. Писна ми да чакам благоволения. На това му се вика стара и самотна. Нали разбираш?
	— Да. Разбирам. Сега ще ти кажа един номер.
	— Такъв не съществува. Знам, че някои си обтягат кожата… но за кого?
	— Ще ти кажа един номер, Кора. Когато се почувстваш самотна и стара, спомни си всички ония, които също като теб са самотни и стари, но гаснат в мизерия и в старчески приюти. И ще се почувстваш луксозно. Или пък си пусни телевизора за последните кланета в Африка или другаде по света. И ще ти стане още по-добре. В народната мъдрост има една много сполучлива поговорка: нещастието лекува. А сега дръж това и пиши.
	— Какво искаш да пиша? На кого?
	Станах и отидох да говоря с медсестрата.
	— Госпожицата желае да й върнете прощалната бележка.
	И протегнах ръка. Тя се поколеба, но моята мутра изглежда не й вдъхна доверие. За нея аз бях убиецът. Тя ме изгледа, пърхайки с мигли, след което бързо ми подаде плика.
	Липсваше адресат.
	Вътре пишеше само „Сбогом, Кора Ламенер“. Не ставаше ясно дали е „Сбогом“ на Кора Ламенер или само „Сбогом“ и подпис. А може би и двете. Скъсах бележката.
	— Пиши му!
	— Какво да му кажа?
	— Че самоубийството е заради него. Че си се уморила да го чакаш, че с всяка изминала година си го обиквала все повече и повече и така трийсет и пет години и че сега вече не става дума за увлечение, а за истинска любов, че не можеш да живееш без него и затова е по-добре да си отидеш от тоя свят, сбогом, прости ми, както аз ти прощавам. Подпис: Кора.
	Тя повъртя молива и листа из ръцете си, а после ги остави.
	— Не.
	— Хайде, подписвай или ще ти фрасна един…
	— Не.
	Даже разкъса празния лист за повече убедителност.
	— Не го направих заради него.
	Рипнах и започнах да вия към небесата, тоест към тавана. Не нареждах нищо членоразделно, това не беше част от пледоарията ми, правех го за собствено облекчение. После успях да се овладея:
	— Нали не възнамерявате да продължите с любовните си караници още трийсет и пет години? Брел май ще се окаже прав, като казва, че колкото повече остарява човек, толкова повече изглупява!
	— О, това е много отпреди Брел, но той го претвори в поезия.
	Пак седнах.
	— Госпожице Кора, направете го заради нас, заради всички нас. Трябва малко човещина, госпожице Кора. Напишете нещо красиво. Направете го в името на вежливостта и приятелството, направете го заради цветята. Като слънчев лъч в живота му, за бога. Аман от вашите шибани реалистични шансони, госпожице Кора, хайде, дайте нещо в синьо и розово, необходимо ни е, уверявам ви! Нещо сладурско, госпожице Кора, нещо сладурско към живота, на него му трябва нещо нежно, за да се промени. От вашето добро сърце зависи, госпожице Кора. Напишете му нещо като в младежките ви години, все едно всичко още е възможно. Че вече не издържате без него, че угризенията ви разяждат от трийсет и пет години и че едничкото ви желание преди смъртта е той да ви прости! Той е много възрастен мъж, госпожице Кора, трябва му нещо красиво. Влейте радост в сърцето му, капчица нежност, да му се не види. Госпожице Кора, заради песните го направете, в името на щастливата старост го направете, заради нас, заради него и заради…
	И тогава ме осени гениалната идея:
	— Направете го заради евреите, госпожице Кора.
	Това й подейства чудесно. Цялото й личице се разпадна, сгърчи, набръчка, спихна се и тя се разрида, като притискаше юмрук към очите си.
	И това беше само началото.
	— Направете го заради Израел, госпожице Кора.
	Тя криеше лице в шепите си и както си беше повита, напомняше досущ на момиченце, като онова от песента, която изпя в „Slush“. „За миг представи си, момиченце, момиченце, за миг представи си, че това, че това, че това…“ По-нататък не го помнех. Бях смазан, искаше ми се да се надигна и да променя всичко, да взема нещата в ръце и да спася света, от начало докрай, като поправя всичко сбъркано от самото начало, та досега, нанесло толкова много вреди, да доизкусуря всичко до най-малките подробности, да измайсторя подобренията, всичко до последната подробност, всичките дванайсет тома на „Всеобщата история“, и да спася и последната чайка.
	Нещата не можеха да продължават така. Щях да запретна майсторски ръкавите си, да подхвана всичко от началото, щях да откликна на всички SOS, които се бяха запилели в природата, като се почне от най-първите и щях да ги овъзмездя с пословичната си щедрост, щях да ги уважа подобаващо и щях да съм като цар Соломон, ама тоя, истинския, а не краля на панталона и прет-а-портето, нито оня, дето разполовявал децата, а истинския, самия цар Соломон, там горе, където, както и да го погледнеш, отчайващо липсва един цар Соломон.
	Щях да взема нещата в свои ръце, а върху им щеше да завали дъждът на моето благоволение и общественото спасение.
	— Госпожице Кора! Напишете му любовно обяснение! Направете го в името на любовта и човещината! Без това не бива. Трябва човещина, за да живееш! Знам, че сте права да се държите подлярски след всичко, което ви е причинил, като е останал цели четири години в онази изба като жив упрек, но дори и на подлярите не им прави чест да са дотам гадни. Мамка му, накрая ще вземе наистина да ви помисли за антисемитка!
	— А, в никакъв случай! — възрази госпожица Кора. — Ако бях антисемитка, като нищо щях да кажа само една дума и… и той нямаше да прекара четири години в онази изба, повярвайте ми! Даже когато това беше легално и добре видяно по време на хайката във Вел д’Ив за изпращане на последните евреи към Германия, пак нищо не казах.
	— Госпожице Кора, пишете! Подсладете последните му дни, а и вашите също! Та вие двамата дори не съзнавате до каква степен се нуждаете от нежност! Напишете скъпи господин Соломон, тъй като загубих надежда, а вие окончателно се отказахте от мен, аз долуподписаната Кора Ламенер, слагам край на живота си! Подпис и завчерашна дата, тъй като той е мнителен. Госпожице Кора, пишете, ако искате всичко между вас да завърши с усмивка!
	Ала не се получи.
	— Не мога. И аз си имам женска гордост. Ако иска да му простя, да дойде и да се извини. Да ми донесе цветя, да ми целуне ръка, както той умее, и да каже Кора, простете ми, бях груб, несправедлив и безпардонен, за което горчиво съжалявам, и ще съм щастлив, ако ме приемете отново и заживеете с мен в Ница в апартамент: изглед към морето!
	Наложи ми се да преговарям десет дни. Отърчавах ту при единия, ту при другия и ги увещавах. Господин Соломон не приемаше да се извини, а само да поднесе съжаленията си за недоразумението. Иначе щеше да й занесе цветя, но при условие че двете страни се съгласят да не си отправят взаимни обвинения. Погодихме се и за цветята: три дузини бели и три дузини червени рози. Никакво споменаване на „Шанз-Елизе“ и никакви упреци в тази връзка. Госпожица Кора искаше да знае дали ще й бъде осигурен прислужник и господин Соломон й обеща. До заминаването в Ница господин Соломон нямаше да става нощем, за да приема SOS-обажданията лично, защото вече нямаше да е самотен. Госпожица Кора щеше да унищожи снимките на любовника си, които държеше под куп стари документи във второто чекмедже на шкафа си. Как господин Соломон беше научил за снимките дори не посмях да попитам. Навярно подличко си бе извадил ключ, още когато беше подарил апартамента на госпожица Кора, и скришом е ровичкал от ревност. Дори не искам да си го представям, да се чуди човек как е възможна такава страст на осемдесет и четири години, че и отгоре. Господин Соломон се зарече никога повече да не стъпи в апартамента на госпожица Кора, като се има предвид, че дори и Садат отиде в Тел Авив*. Не разбирах защо, но той ми обясни, че навремето мисълта как апартаментът може да сложи печат върху окончателната им раздяла, му струвала твърде скъпо, не в смисъл на пари, а на сърдечни мъки. Госпожица Кора от своя страна също отказваше да направи първата крачка и да отиде при господин Соломон заради миналото си на жена и произтичащата от това гордост. След още два дни преговори склониха да се срещнат чисто по приятелски и да покарат лодка в Болонския лес. Една неделя ги закарахме дотам като Тонг, Йоко и дебелата Жинет придружаваха господин Соломон в личния му ситроен, а Чък, Алин и аз бяхме в таксито с госпожица Кора. Алин държеше да присъства, казваше, че вероятно това е последният път, в който можеше да се види подобна гледка, но аз намирах тая мисъл за прекалено тъжна, защото те можеха още дълги години да се разхождат с лодка из Средиземно море.
	[* Посещението на египетския президент Ануар Садат в Тел Авив през 1977 г. е историческа стъпка към помирението между двете страни и тя по-късно струва живота на самия Садат (1981 г.). — Б.пр.]
	Срещнахме се на брега на езерото. Господин Соломон носеше първия букет от рози и го поднесе на госпожица Кора, която му благодари. После ги пуснахме по водата и те отплаваха. Гребеше господин Соломон, тъй като сърцето му бе още здраво. Което ми напомни, че господин Жофроа дьо Сент Ардалузие почина само няколко дни след раздаването на автографи в книжарницата, което пожъна небивал успех по мнението на всички. Бяхме свикали всичките ни приятели от SOS и той подписа над сто и три екземпляра, така че понякога всичко свършва добре. Отбелязвам го съвсем мимоходом, защото подредят ли се нещата, аз вечно се терзая и се питам какво ли ни чака в бъдеще.
	Разговаряха повече от половин час, гребейки, и господин Соломон ще да е проявил изключителен такт, понеже тя прие да се настани у господин Соломон, докато заминат. Дори позволи на господин Соломон да си запази колекцията от марки, дотам й бе вдъхнал доверие. Но за SOS не искаше и да чуе, казваше, че щяло да стане твърде пренаселено у тях. Господин Соломон инсталира автоматичен секретар, който препращаше обажданията към друг постоянен номер.
	Аз продължих с поправките, но само другите — канализация, парно и електричество. Иначе живея при Алин. Чък се прибра в Америка, където щял да учредява нова политическа партия. Йоко си взе дипломата за масажист и доставя мускулни облекчения. Тонг изкупи таксито, а Жинет така и не успя да отслабне. Последно подаде молба за работа към Католическо милосърдие. Малко прескочих в бъдещето, но се налага да бързам, че току-виж свършило. Не минаваше ден, без да навестя господин Соломон и госпожица Кора, докато бяха тук, а един път, преди да почукам на вратата, чух пианото и госпожица Кора да пее. Потропах, но те май се бяха развихрили, та направо отворих вратата. Господин Соломон беше на пианото, облечен по последна мода, а госпожица Кора насред стаята. Тя пееше:
P>
	С жестове детински
	тя продаваше мандарини
	по улиците на Буенос Айрес.
	Приканваше ви
	с чист гласец…
P$
	Това е от господин Люсиен Боайе, по музика на господин Рене Силвиано, за да се ориентирате малко.
	Бях доволен. Ей на това му викам майсторлък. Госпожица Кора изглеждаше много подмладена, а господин Соломон недотам стар.
P>
	От кошницата й
	избираше си всеки,
	а тя им на ушенце
	тихо думаше…
P$
	На това място госпожица Кора се подсмихваше закачливо и се правеше, че уж си повдига циците.
P>
	Вземете мойте мандарини,
	така ще ви се усладят.
	Със нежна кожичка покрити
	и малки пъпчици навръх!
P$
	Тук тя рязко извиси глас, а господин Соломон с грейнало и възрадостно лице блъскаше по пианото като глух:
P>
	Вземете мойте мандарини
	и ми кажете де ви е домът,
	та ако мъчно ви се чини,
	да ги обеля някой път!
P$
	На това място господин Соломон удари финалния акорд, който отрони пепелта от пурата му. Бяха си толкова лика-прилика, че не исках да им се натрапвам и си тръгнах. Приседнах на стълбището и изслушах отдалеч края на песента, а щом свърши, послушах тишината, защото тя винаги има последната дума.
	Щом слязох, господин Тапю вече ме чакаше, както обикновено с такето, фаса и универсалната си осведоменост.
	— Видяхте ли? Най-после си намери някоя! Явно откакто почна да търси из малките обяви!
	— Да бе, той само за това мислеше.
	— Познавам я тази. Навремето се казваше Кора Ламенер. Пееше по радиото. Само че после й направиха проблеми.
	— Да, укривала е господин Соломон по време на войната. В една изба.
	— А-а, чувал съм я тая история за избата! Той все за това говори!
	— Всеки ден идвала при него и му готвела по нещичко. И така цели четири години. Красива история, а, господин Тапю? Добре е, че ги има. Господин Соломон доста е изстрадал по време на окупацията, а ето че сега е един щастлив човек! Така и трябва.
	— Да бе, страдал бил…
	Хич не беше доволен. Търсеше да си спомни нещо, но не успяваше. Накрая го намери.
	— Това за страданията е шегичка, нали? Защото къде, мислите, си е избрал прословутата изба? Точно на „Шанз-Елизе“, не щеш ли! В най-хубавия квартал на Париж! Пак се е уредил с най-доброто и най-скъпото, и как не, с техните пари!
	За пореден път изпитах страхопочитание, както винаги, когато прекрачим прага на този храм, за да възхвалим Вездесъщия.


>	XLIII

	След два дни те потеглиха и всички отидохме на гарата, Чък, който все още бе тук, дебелата Жинет, Тонг, Йоко, братята Масла, без по-големия, който имаше изпити, целият SOS. Алин също дойде. Беше в третия месец. Заминаваха с влака. Госпожица Кора пътуваше както едно време. Беше облечена и гримирана в меки тонове. Мъкнеха дванайсет куфара, господин Соломон си беше обновил изцяло гардероба. Всичко необходимо за морето и планината, плюс яхтсменски костюм, в случай че реши да отплава в открито море. Навеждаха се към нас през прозореца и бяха същинска радост за окото. Госпожица Кора носеше слънчеви очила последен модел, които й закриваха половината лице. За пръв път я виждах толкова подмладена, а на господин Соломон никой не можеше да му даде осемдесет и пет години, макар да беше видно, че се оттегля в Ница.
	Жинет хлипаше.
	— Въпреки всичко не бива да заминават за Ница. Горкият господин Соломон, като че ли се е отказал да се съпротивлява.
	— Защо? В Ница средната продължителност на живота е много по-висока, отколкото другаде.
	— Даже има университет за третата възраст, за да ги рециклират!
	— И все пак е по-добре да не ходят!
	— Много ти разбира главата! Изобщо не познаваш цар Соломон. За него е предизвикателство. Отива в Ница, за да докаже, че не се бои от нищо. Тоя пич могат да го изтръгнат само с корените.
	Господин Соломон беше облякъл прословутия си дълготраен костюм на карета, нагизден с лазурносиня папийонка на жълти точки. Беше си кривнал небрежно шапката над ухото. Лицето му си бе възвърнало покоя от добрите стари дни. Госпожица Кора го придържаше нежно под ръка и двамата се извръщаха към нас през прозореца на спалния вагон първа класа, който щеше да ги откара до Ница. На госпожица Кора й бяхме подарили букет от пъстри цветя, който тя притискаше към себе си с една ръка. Господин Соломон се наведе към мен и ми стисна ръката.
	— Е, хайде, приятелю Жан, време е да се разделим, както често става в живота — каза той в добро настроение. — Когато на свой ред видиш да се пръква зората на зрялата възраст, ела и ме намери в Ница, за да те науча как да постигнеш оня дух на предприемчивост, който ще ти помогне да навлезеш в следващия етап в най-добро разположение.
	И двамата се разсмяхме.
	— Кураж, господин Соломон! Живейте, ако ми вярвате, не чакайте до утре! Откъснете още днес розите на живота!
	Направо се заляхме от смях.
	— Ами добре, Жано! Продължавай да се отбраняваш и образоваш сам с всички средства, които животът ти предлага, и накрая ще станеш крачеща енциклопедия.
	Продължаваше да ми стиска ръката в своята, но свирката бе прозвучала и не оставаше много. Влакът бавно потегли, аз закрачих покрай него, господин Соломон ми пусна ръката под напора на обстоятелствата, махна с шапка във въздуха като поздрав към вездесъщия, дебелата Жинет хлипаше, а Чък, Тонг, Йоко и цялото SOS, без братята Масла, които липсваха, мълчаха, като че ли бе дошъл краят на света и не им оставаше вече нищо, господин Соломон все така махаше с шапка във въздуха, а госпожица Кора правеше изящни движения с ръка като английската кралица.
	Влакът набра скорост и аз се затичах.
	— Дръжте се, господин Соломон!
	Зърнах в тъмните му очи пословичните искрици.
	— Разбира се, как иначе! Та нали много растения и някои видове риби имат неограничена продължителност на живота!
	И пак се разсмяхме от сърце.
	— Сбогом, Жано! Старецът се връща към извора начален, навлиза в безкрая, загърбва миг нетраен!
	— Точно така, господин Соломон! Пишете ми, като стигнете!
	— Разчитайте на мен, приятелю! Ще ви изпратя пощенски картички оттам!
	Влакът още повече ускори, аз тичах, но нищо не можех да направя, нито аз, нито който и да е друг, усмивка прорязваше лицето ми и всичко останало и дори вече не можех да доловя дали това бе грохотът на влака или гневният глас на господин Соломон:
	— Защото гори пламък в очите на хората млади, но от очите на старците струи светлина!
	Те си заминаха много отдавна, ние ходихме на два пъти в Ница, синът ни вече врещи и плаче, започва се прет-а-портето, а някой ден ще му разкажа за цар Соломон, чийто смях долавям понякога, докато бди над нас от августейшите си висоти.
