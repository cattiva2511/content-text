	Днес е слънчев есенен ден, един от топлите дни на „циганското лято“, които много обичам. Слънцето грее и топли гърба и душата. Днес дъщеря ми има рожден ден и се чувствам специално. Искам да й пожелая най-хубавите неща. Опитвам се да ги подредя в главата си. Първо, разбира се, да бъде жива и здрава! Защото само така човек има най-голям шанс да постигне всичко в живота и да му се радва. Порасналото ми момиче е в чудните години на младостта, когато всичко е интересно и човек учи най-активно и осъзнато. Затова й пожелавам да учи успешно и с удоволствие. И да знае, че човек се учи, докато е жив, и е жив дотогава, докато продължава да се учи. Пожелавам й да прави това, което обича, и то по най-добрия начин!
	За всеки е важно да има истински приятели, близки и любими хора. Без тях животът ни е немислим. Мило дете, пожелавам ти такива приятели и близки и такава любов, които топлят сърцето и дават криле! Като твой близък човек, аз се старая да го правя. Благодаря ти, че винаги намираш време и нежна дума да ме стоплиш и окуражаваш във всичко! Май вече си разменихме ролите? Аз все по-рядко давам съвети и все повече слушам и се уча от вас, младите. Такъв е животът и той е прекрасен!
	Ти ми каза, че за теб рожденият ден е един обикновен ден. Защото няма какво толкова да честваме това, че остаряваме с още една година. Някъде бях чела, че такова мнение имат и аборигените в едно австралийско племе. Те празнуват не когато човек се е родил, а когато някой от племето е направил нещо добро за другите. Мисля си, че и те, и ние имаме право да празнуваме. Защото е благословен денят, когато сме родени на тази земя. А сме родени, за да вършим добри неща за себе си и за другите.
	Наскоро научих, че и при нас, европейците, рожденият ден се празнува различно. Оказва се, че при австрийците е прието близките да черпят рожденика, а не той тях, както е у нас. Спомням си твоя разказ за един празник в ресторант. Ти си поръчала нещо скъпо и си била спокойна, че рожденикът ще плати, а в края на вечерта се оказало, че това е задължение на гостите. Какво да се прави? Така е в живота — всеки си плаща сметките. И трябва да се спазват културните традиции! Важното е да има купон. А който има рожден ден, да му мисли! Или по-добре да не му мисли много, а да купонясва!
	Честит рожден ден, мило дете! Пожелавам ти да имаш от всички хубави неща в живота по много и благородно сърце — да раздаваш щедро от тях на другите, но да не забравяш за себе си! Така наистина ще бъдеш щастлива.
