D>
	В памет на моя приятел, боеца за свободна Франция — Робер Колканап
D$


E>
	Книгата е издадена с помощта на Министерството на културата на Франция
E$


>	1

	Скривалището бе завършено с първите проблясъци на зората. Беше мрачно септемврийско утро, подгизнало от дъжда. Боровете плуваха в мъглата, погледът не проникваше до небето. От един месец работеха тайно нощем: немците никак не се осмеляваха да се отдалечават от пътищата след здрач, но денем техните патрули претърсваха често гората в издирването на малкото партизани, които гладът или отчаянието още не бяха принудили да се откажат от борбата. Трапът бе три метра дълбок и четири широк. В един ъгъл бяха хвърлили дюшек и завивки. Десет чувала с картофи по петдесет кила всеки бяха наредени покрай стените от пръст. В една от тези стени, край дюшека, бяха издълбали огнище: отворът на комина излизаше навън на много метри от скривалището, в едно сечище. Покривът беше солиден. Бяха използвали вратата на бронирания влак, който партизаните бяха хвърлили във въздуха преди около година по железопътната линия от Вилнюс за Молодечно.
	— Не забравяй да сменяш клонките всеки ден — каза докторът.
	— Няма.
	— Внимавай за пушека.
	— Добре.
	— И най-вече не казвай нищо на никого.
	— Няма да казвам — обеща Янек.
	С лопати в ръце бащата и синът съзерцаваха своето произведение. Това беше една хубава kryjówka* според Янек, добре скрита в шубраците. Даже Стефек Подхорски, по-известен в колежа във Вилнюс под прякора Винету, благородния вожд на апахите — сред червенокожите Янек носеше славното име Олд Шатърхенд — даже Винету не би надушил неговото съществуване.
	[* Скривалище (полски).]
	— Колко време ще живея така, татко?
	— Не много дълго. Скоро немците ще бъдат победени.
	— Кога?
	— Не трябва да се отчайваме.
	— Аз не се отчайвам. Но искам да зная. Кога?
	— След няколко месеца може би…
	Доктор Твардовски погледна сина си.
	— Крий се.
	— Добре.
	— Гледай да не настинеш.
	Извади от джоба си един броунинг.
	— Гледай.
	Той обясни действието на оръжието.
	— Пази го грижливо. В тази торбичка има петдесет патрона.
	— Благодаря.
	— Сега си тръгвам. Ще се върна утре. Крий се добре. Твоите двама братя бяха убити… Ти си всичко, което ни остава, Олд Шатърхенд!
	Той се усмихна.
	— Имай търпение. Ще дойде денят, в който немците ще си тръгнат оттук… Тия, които ще бъдат още живи. Мисли за майка си… Не се отдалечавай. Не се доверявай на хората.
	— Добре.
	— Не се доверявай на хората.
	Докторът си отиде в мъглата. Денят бе настъпил, но всичко оставаше сиво и мъгляво: боровете все така плуваха в мъглата, клоните им бяха като много тежки крила, които никакъв повей не раздвижваше. Янек се пъхна в шубрака, повдигна желязната врата. Слезе по стълбата и се хвърли на дюшека. Беше тъмно в скривалището. Стана, опита се да запали огън, но дървата бяха влажни. Най-после успя да ги запали, изтегна се и взе дебелия том „Винету, червенокожият джентълмен“. Но не можа да чете. Очите му се затваряха, умората натежаваше в тялото и в съзнанието му… Заспа дълбоко.


>	2

	Прекара следващия ден в бърлогата си. Препрочете главата от книгата, в която Олд Шатърхенд, привързан на стълба на мъченията, успява да залъже бдителността на червенокожите и да избяга. Това беше любимият му откъс. Изпече си картофи в жаравата и ги изяде. Коминът теглеше лошо, димът изпълваше скривалището, лютеше му на очите… Не посмя да излезе. Знаеше, че навън съвсем сам ще го е страх. В дупката си той се чувстваше защитен от хората.
	Доктор Твардовски пристигна с падането на нощта.
	— Добър вечер, Олд Шатърхенд.
	— Добър вечер, татко.
	— Не си ли излизал?
	— Не.
	— Не те ли беше страх?
	— Никога не ме е страх.
	Докторът се усмихна тъжно. Изглеждаше стар и уморен.
	— Майка ти каза да се молиш.
	Янек помисли за двамата си братя… Майка му много се беше молила за тях.
	— За какво служи молитвата?
	— За нищо. Прави, както казва майка ти.
	— Добре.
	Докторът остана с него цялата нощ. Не спаха много. Също не си и приказваха много. Янек само попита:
	— Защо ти също не дойдеш да се скриеш?
	— Има много болни в Сухарки. Тифусът, знаеш… Гладът улеснява епидемията. Трябва да остана с тях, Олд Шатърхенд. Разбираш, нали?
	— Да.
	Цяла нощ докторът поддържа огъня. Янек стоеше с широко отворени очи, гледайки как цепениците стават червени, после черни.
	— Не спиш ли, моето момче?
	— Не. Татко…
	— Да?
	— Колко време ще продължи това?
	— Не зная. Никой не знае… Никой.
	Внезапно той каза:
	— Голяма битка се води сега на Волга…
	— Къде е това?
	— На Волга. В Сталинград… Хората се сражават за нас.
	— За нас?
	— Да. За теб и за мен, и за милиони други хора.
	Дървата горяха, пращяха, превръщаха се в пепел…
	— Как се нарича тази битка?
	— Битката за Сталинград. Тя продължава вече много месеци. Никой не знае колко време ще продължи още и кой ще я спечели…
	Преди да тръгне, на разсъмване, докторът каза:
	— Ако ни се случи нещо, на майка ти и на мен, най-вече не се връщай в Сухарки. Имаш провизии за много месеци. Когато вече нямаш какво да ядеш или самотата много ти натежи, иди при партизаните.
	— Къде се намират те?
	— Не зная. Не са останали много. Крият се в гората. Потърси ги… но никога не им показвай скривалището си. Ако нещата отиват на зле, идвай винаги да се криеш тук.
	— Добре.
	— Но не се плаши. Нищо няма да ми се случи.
	Докторът дойде след два дни. Той не стоя дълго.
	— Не смея да оставям майка ти сама.
	— Защо?
	— Убили са един немски подофицер в Сухарки. Взимат заложници.
	— Както при червенокожите — каза Янек.
	— Да. Както при червенокожите.
	Той стана.
	— Не се отпускай… Поддържай се чист. Прави както майка ти те е учила.
	— Добре.
	— Не прахосвай кибрита. Пази го близо до огнището, на сухо място. Без него би умрял от студ.
	— Ще се погрижа за него. Татко…
	— Да, момчето ми?
	— Оная битка?
	— Нямам новини. Трудно е да се научи какво става там… Пожелавам ти смелост, Олд Шатърхенд! До скоро виждане.
	— До скоро виждане, татко.
	Докторът си отиде. На другия ден той не се върна.


>	3

	SS-дивизията „Дас Райх“ беше вече от пет дни в Сухарки, съвземайки се мъчително от седмиците, прекарани на фронта пред Сталинград, откъдето най-после бащините грижи на фюрера я бяха изтеглили току-що.
	За пръв път дивизията беше влязла в огъня. Висшето командване бе хвърлило тази елитна част в смъртоносната битка против волята си. Тя действаше главно назад, в окупираните територии, където я ползваха за специални и деликатни задачи, които редовните части на немската армия се съгласяваха с отвращение да изпълняват понякога.
	Двайсет и четири часа след влизането на дивизията в Сухарки два есесовски камиона поеха с пълна скорост из улиците на селото, в сивия и мътен здрач, където оголените клони на дърветата, камбанариите и покривите като че ли споделяха с небето някаква неподвижност без дим и без глас.
	Имаше малко съпротива: почти всички годни мъже бяха хванали гората.
	Няколко сърцераздирателни писъка, няколко изстрела, шум от счупени стъкла и изкъртени врати — и ето че камионите вече се носят бързо, откарвайки двайсетина обезумели от ужас млади жени към лятната резиденция на графовете Пулацки, на три километра южно от Сухарки по пътя за Гродно.
	Дивизията „Дас Райх“ бе прибягвала до тази военна хитрост много пъти в окупираните територии, и то почти винаги с успех. Според историческия израз на гаулайтер Кох, който беше я измислил, това бе една ловка маневра, която свързваше „полезното с приятното“ и която бе свидетелство за една „висша концепция, идеалистична концепция“ на човешката природа*.
	[* Научавам, че тези думи в действителност са казани от един друг. Все пак аз ги оставям в устата на гаулайтер Кох, от уважение към неговата памет. — Б.а.]
	И наистина, веднага след като партизаните научаваха, че техните дъщери, сестри, съпруги, годеници са доставени за удоволствието на немските войници, и въпреки отчаяните усилия на командирите им да ги задържат, те излизаха от гората и се спускаха на помощ на своите жени, вършейки именно това, на което разчиташе врагът. Немците трябваше само спокойно да си пушат цигарите зад картечниците, очаквайки полуобезумелите от отчаяние хора да се втурнат в атака, попадайки в мерната линия на точно определено място, където всичко бе готово да ги посрещне. Този план бе дал навсякъде добри резултати, но с поляците, които имаха изключително изострено чувство за мъжка доблест, можеше да се каже, че беше безпогрешен.
	Вилата на графовете Пулацки бе построена в края на XIX век от френски архитект, който очевидно е бил вдъхновен от двореца Трианон*1. Това беше летен дворец — една „лудост“, както казваха още навремето — със салони за прием, театър, фрески и ламперии. Сраженията от 1939 година го бяха повредили съвсем малко, но изоставеността и разграбването бяха свършили работата си. Почти всички стъкла бяха счупени и няколко „пансионерки“ бяха се опитали да си прережат вените с парчета стъкло, наложи се да поставят стража вътре. Там царуваха такъв студ и влага, че пленничките се схващаха и ставаха по-нечувствителни към изпитанията си. Чак два дни след началото на операция „Горски вълк“*2 — под това име тя фигурираше в оперативния код на дивизията — семействата успяха да подкупят стражите и да доставят топли дрехи и завивки на младите жени.
	[*1 Голям дворец във Версай, където е подписан Трианонският мирен договор от 4 юни 1920 г. — Б.р.]
	[*2 „Не само гладът, любовта също кара вълка да излезе от гората.“ Гаулайтер Кох.]
	Парк във френски стил се простираше около „лудостта“ и свършваше в покрайнините на гората. Клони и мъртви листа гниеха върху цимента на изкуствените езера, от който стърчаха ръждясали тръби. Купидони, Венери и цяла сбирщина мраморни статуи в стил 1900 година обграждаха алеите. Войници караулеха денем и нощем в прелестните озеленени беседки, където някога гостите на графовете Пулацки бяха идвали да флиртуват, да мечтаят на лунна светлина, да се възхищават на фойерверките или да гледат разсеяно представленията на театъра на открито, в който сега бе монтирано картечно гнездо.
	Есесовците бяха сложили една печка в двореца, но никога нямаше достатъчно въглища, за да се отоплят огромните помещения. Имаше малко топлина в голямата бална зала, богато украсена със сини и златни ламперии и чийто таван бе покрит с ангели и богини, нарисувани по маниера на Тиеполо*. Жените стояха в тази зала и войниците идваха в нея да правят избора си. Почти триста войника бяха посетили местата в първите четирийсет и осем часа.
	[* Джовани Тиеполо (1696–1770) — италиански художник от венецианската школа. — Б.р.]
	В утрото на втория ден група от дванайсет партизани излезе от гората и стреляйки, напредна в редица през парка. Те не причиниха никаква вреда и бяха покосени от картечниците, като изгубиха шест човека, преди да се оттеглят.
	Именно след този инцидент есесовците, доволни, че операцията „Горски вълк“ е успяла още един път, бяха поставили печка в балната зала и докарали походна кухня да сервира топла храна на „пансионерките“.
	Една много руса девойка, която сигурно не беше на повече от шестнайсет години, ходеше непрекъснато от жена на жена, с цигара в устата, опитвайки се да ободри тези, които не успяваха да се примирят със съдбата си и не умееха да се приспособят към обстоятелствата. Малката имаше слабо и бледо лице, покрито с лунички, но доста красиво въпреки излишъка от червило и прекалено напудрените страни. Никой никога не беше я виждал в Сухарки. Тя обясни, че войниците я били подбрали от Вилнюс. Родителите й били убити и според собствените й думи тя „вървяла с войниците“ от една година. Носеше таке и един твърде голям за нея войнишки шинел, чорапите й от черна вълна, пристегнати с ластици, се смъкваха непрекъснато и падаха до глезените й. Тогава тя ги вдигаше, като сгъваше крак нагоре, без да се навежда, с движение на дете.
	Когато някоя от жените изпадаше в истерия и започваше да вие, тя изтичваше при нея, хващаше ръката й и я молеше: „Моля ви, вижте, това не е наистина толкова тежко. Не е важно. Това не може да ви причини нищо сериозно, ако не мислите за него. Лошо е, когато човек си въобразява разни неща“. С особена привързаност и внимание тя се грижеше за една красива млада жена на около трийсет години с леко посивяващи коси, чиито големи черни очи гледаха с втренченост, близка до лудост. Това беше жената на някакъв лекар от Сухарки — доктор Твардовски. Малката често идваше и коленичеше до нея, потупваше я по ръката, галеше косите й и казваше: „Хайде, не трябва да мислите за това. Няма постоянно да ни държат тук. Скоро ще ни оставят да си идем. Всичко ще се оправи, ще видите“.
	Във вилата нямаше мебели. Жените спяха върху сламеници на земята. Няколко семейни портрета на графовете Пулацки бяха останали закачени по стените, разкъсани или продупчени от заблудени куршуми: придворни, облечени в синя коприна, с гърди, обсипани с ордени и медали, много важни под белите си перуки, и дами, покрити с бижута или пък държащи на коленете си някое малко къдраво кученце.
	Когато някой войник избираше русата девойка, която се наричаше Зося, тя грижливо загасваше цигарата си, поставяше я на перваза на някой прозорец и се качваше с него. Когато се върнеше, взимаше цигарата и отново я запалваше. Създаваше впечатление, че мисли повече за цигарата си, отколкото за това, което й се случваше. Създаваше също впечатление, че нищо не й се случва, че всичко това наистина няма голямо значение.
	Когато забелязваше някой офицер между посетителите, тя незабавно се втурваше към него, обвиняваше го с плачлив и креслив глас, искаше въглища, повече храна, гореща вода, цигари, сапун. Захващаше се за него като кученце и накрая почти винаги успяваше да получи това, което желаеше. Тогава тя незабавно се успокояваше, усмихваше се със задоволство и идваше да донесе добрата новина на своите другарки.
	— С немците е много лесно. Ако искате да вземете от тях нещо, ако искате да ги впечатлите, трябва да им кажете: „Schmutzig, schmutzig“, което ще рече „мръсно“. Мръсотията е нещо, което те не понасят. С тази дума получавате от тях каквото поискате.
	Есесовците бяха разположили три танкети* в парка, насочени към гората, и стояха спокойно зад своите оръжия, като чакаха търпеливо и слизаха понякога да се стоплят около мангали. Много пъти групи партизани излизаха от гората и завързваха сражение. Почти всички биваха избити след кратка престрелка. Но те продължаваха да идват, а често бяха само двама или трима, почти винаги съпрузи, бащи или годеници.
	[* Леки бойни бронирани коли, с вериги, за екипаж от 1–2 човека. — Б.р.]
	На четвъртия ден един мъж, висок на ръст, облечен с добре ушито пардесю, с мека шапка на главата, топъл шал около врата, с пенсне, държейки лекарска чанта в ръка, се появи пред главния вход на вилата, показа на часовия документи, които изглеждаха редовни, и получи разрешение да влезе в парка. Той мина по алеята, изкачи се бавно по стъпалата на вилата, отвори чантата си, измъкна внезапно от нея един автомат и откри огън почти от упор към войниците, които се шегуваха помежду си на терасата, очаквайки своя ред. Русото девойче, което беше наблюдавало със задоволство сцената през прозореца, пиейки горещ чай от канчето си, разказа после на другите, че мъжът наистина свършил добра работа, преди да падне. Бил някакъв лекар от Сухарки, много известен и уважаван — доктор Твардовски.


>	4

	Янек чака търпеливо много дни. От време на време излизаше от скривалището си и се ослушваше: сред всички шумове на гората той чакаше с внимание стъпките на баща си. При всяко пропукване на дърво, при всеки шепот на листата надеждата се възраждаше. В продължение на осем дни той живя така, в надежда и очакване. В продължение на осем дни той се бори жестоко срещу страха, който растеше, срещу самотата и тишината, срещу действителността, която се промъкваше малко по малко в съзнанието му, срещу отчаянието, което започваше да смразява сърцето му. На деветия ден се събуди победен. Отвори очи и веднага започна тихо да плаче. Даже не стана. През целия ден остана на дюшека си, свит на топка под завивките, треперещ, със свити юмруци. Към полунощ излезе от дупката си и тръгна в посока към Сухарки. Вървя през гората в мрака. Клоните на боровете шибаха лицето му, тръните разкъсваха дрехите и кожата му. Много пъти се загуби. Броди така през цялата нощ, а на разсъмване излезе на един път. Позна го. Това беше пътят за Вилнюс. Вървя по него до Сухарки… Селото беше обгърнато в гъста мъгла. Но тази мъгла лютеше на очите, както в скривалището, когато коминът на огнището теглеше зле. Това беше дим. Една част от селото бе изгоряла. Вече нямаше пламъци, имаше само дим, тежък дим, неподвижен в спокойния въздух, и лоша миризма, от която болеше гърлото. Малко по-далеч на пътя имаше две бронирани коли. Те бяха неподвижни, подобни на изоставени черупки на костенурки. Само отпред на всяка кола бавно мърдаха картечниците, като жило на насекомо. Едно от тези жила беше обърнато към Янек, насочено към гърдите му. Внезапно черупката се отвори, много рус немски войник с розови като на момиче бузи се измъкна наполовина от отвора и извика на развален полски:
	— Poszedl, poszedl… Wzbronione, verboten*!
	[* „Махай се! Забранено!“. — Б.пр.]
	Янек му обърна гръб. Отначало вървя, после започна да тича. Той не бягаше: бързаше да стигне. Искаше да влезе под земята, да се сгуши в своята дупка, никога вече да не излезе. Спусна се в скривалището и се хвърли на постелката. Не се чувстваше уморен. Не го беше страх. Не беше нито жаден, нито гладен, нито му се спеше. Не чувстваше нищо, не мислеше за нищо. Остана легнал по гръб, с празен поглед, в студа, в мрака. Само към средата на нощта помисли, че ще умре. Той не знаеше как се умира. Несъмнено човек умира, когато е готов да умре, а е готов, когато е много нещастен. Или пък може би човек умира, когато не му остава нищо друго да прави. Това е път, по който човек поема, когато няма къде вече да отиде… Но той не умря. Сърцето му биеше, биеше, без да спре. Не бе по-лесно да се умре, отколкото да се живее.


>	5

	На другия ден той взе револвера, няколко картофа, сол, дебелия том „Винету, червенокожият джентълмен“ и излезе от дупката си. Тръгваше да търси партизани, както му беше казал баща му. Не знаеше къде да иде. Освен това не знаеше твърде добре какво ще рече „партизани“. По какво можеше да ги познае? Носеха ли униформи? Как трябваше да им говори? Къде трябваше да ги търси? Бродеше из гората наслуки, а вечер се връщаше в бърлогата си. Много дни не срещна никого. Но една сутрин, когато пресичаше някаква поляна, двама мъже изскочиха от храстите и му препречиха пътя. Той се спря. Не го беше страх. Двамата мъже имаха жалък вид, не изглеждаха опасни. По-младият бе омотал главата си с шал като селянка. Едното му око нервно примигваше, без да спре. По-възрастният имаше огромни сиви мустаци. Изглеждаше по-лош от другия. Той се доближи до Янек и го претърси. Веднага намери револвера.
	— Откъде го имаш?
	Янек не разбра веднага. Трябваше да направи усилие, за да разбере. Това не беше полски език. Не беше също и руски. Янек никак не знаеше какво може да бъде това.
	— Той те пита — започна по-младият от двамата мъже.
	— Остави ме да го разпитам! — изръмжа по-възрастният.
	— Той не разбира украински.
	— Аз говоря полски! — заяви старият с яд.
	Той се обърна към Янек.
	— Откъде го имаш?
	— Баща ми ми го даде.
	— Къде е баща ти?
	— Не зная.
	— Чу ли, Черв? — триумфиращо възкликна старият. — Той не знае къде е баща му!
	— Чух. Не съм глух.
	— Но може би той знае, а? Може би той просто не иска да ни каже, а?
	— Оставете го на мира, Савели Лвович — възпротиви се неговият другар с израз на досада. — Аз го познавам. Това е синът на доктор Твардовски от Сухарки. Баща му ме е лекувал.
	— Сухарки, а? — повтори старият. — Сухарки…
	Той погледна Янек накриво.
	— Тогава мога да ти кажа какво е станало с твоя баща…
	— Какво е станало с него?
	— Затворете си муцуната, Савели Лвович! — ядоса се внезапно неговият другар. — Затворете си мръсната муцуна, ако обичате!
	— А? — учуди се старият. — Но аз нищо не съм казал!
	Той взе дебелата книга, погледна заглавието.
	— Винету — трудно просрича той — червено… кожият… джентълмен… А?
	Шумно затвори книгата. Погледна Янек. Изруга с някакво отчаяние:
	— Kurwa ich mác! Kurwa ich mác*!
	[* Мамка им курвенска! — Б.пр.]
	— Не псувайте така, Савели Лвович. Вече съм ви казал: не е красиво на вашата възраст!
	— Какво е станало с баща ми? — повтори Янек.
	— А? — каза старият. — Не зная какво е станало с твоя баща. Дявол знае какво е станало!
	Той почти изхлипа:
	— Винету, червенокожият джентълмен… Ой, ой!
	— Не се нервирайте, Савели Лвович.
	— Не се нервирам. Никога не се нервирам!
	Върна книгата на Янек.
	— Какво правиш в гората, бледолик?
	— Живея в нея.
	— А?
	— Живея в нея.
	— Чуваш ли, Черв? Той живее в нея!
	— Търся партизаните — каза Янек срамежливо.
	— Какво? — подскочи старият. — Дявол да го вземе… Чу ли, Черв? Той търси партизаните!
	— Чух.
	— Какви партизани? — запита изведнъж старият с интерес.
	— Не зная.
	— Той не знае! — тържествуваше старият. — Чу ли, Черв, той не…
	— Затворете лайнената си уста, ако обичате, Савели Лвович.
	За момент той погледна сериозно Янек.
	— Можеш да дойдеш с нас — каза той.
	— Кой дава заповедите тук? — ядоса се старият.
	— Никой. Никой не дава заповеди тук. Аз познавам баща му и той може да дойде с нас. Това е всичко.
	— Да съм казвал някога, че не може да дойде с нас? Може би нямам сърце. Всичко, което имам, е една голяма муцуна, а?
	— Със сигурност имате голяма муцуна, Савели Лвович.
	— Зная — каза гордо старият. — Ти можеш да дойдеш с нас, бледолики! Бъди добре дошъл в нашето иглу…
	— Вигвам — промърмори Янек.
	— А?
	— Вигвам при червенокожите. Иглу е при ескимосите.
	— Дявол знае при кого е! — изсумтя старият.
	Той им обърна гръб и бързо закрачи.
	— Как се нарича той? — попита Янек.
	— Криленко. Той е украинец. Ругае много, но не е лош.
	— Зная — каза Янек.


>	6

	Изгладнели и изтощени хора живееха, спотайвайки се сред гората. В градовете ги наричаха „партизани“, а в селата — „зелени“. От дълго време тези хора се сражаваха само с глада, студа и отчаянието. Единствената им грижа бе да оцелеят. Преживяваха на малки групи по шест или седем, в скривалища, издълбани в земята, скрити под шубраците, подобно на преследвани животни. Трудно намираха храна, често беше невъзможно да се сдобият с нея. „Зелените“, които имаха роднини или приятели в областта, успяваха да се изхранват сами. Другите измираха от глад или пък излизаха от гората, за да бъдат убити. Групата на Черв и Криленко бе една от най-жизнените, от най-малко примирените. Тя бе под командването на един млад офицер от кавалерията — лейтенант Яблонски. Той беше висок рус младеж, който кашляше много и плюеше кръв: парче от снаряд бе засегнало дробовете му по време на битката за Полша. Бе запазил военното си наметало и квадратната си кавалерийска фуражка. Дългата козирка хвърляше винаги сянка над лицето му. Когато му представиха Янек, той попита:
	— На колко си години?
	— Четиринайсет.
	Лейтенантът го изгледа продължително с хлътналите си, пламтящи, измъчени от треската очи.
	— Искаш ли да направиш нещо за мен?
	— Да.
	— Познаваш ли Вилнюс?
	— Да.
	— Добре?
	— Да.
	Лейтенантът се поколеба, изглежда се бореше със самия себе си, огледа се наоколо…
	— Ела в гората.
	Той отведе Янек в едно сечище.
	— Вземи това писмо. Отнеси го на адреса. Той е отбелязан на плика. Знаеш ли да четеш?
	— Да.
	— Добре. Внимавай да не те заловят.
	— Няма.
	— Чакай за отговор.
	— Добре.
	Внезапно лейтенантът погледна настрана. Каза с глух глас:
	— Не казвай на никого тук.
	— Няма да кажа.
	Янек сложи писмото в джоба си и тръгна веднага. Пристигна във Вилнюс с падането на нощта. Улиците бяха пълни с немски войници, камионите минаваха с трясък по едрите павета, хвърляйки кал по дървените тротоари. Той лесно намери къщата на „Похуланка“. Мина през един двор, изкачи се по една стълба. На първия етаж се спря и драсна клечка кибрит. Там на вратата имаше визитна картичка: „Ядвига Малиновска — прочете той. — Уроци по музика“. Вътре свиреха на пиано. Послуша малко. Обичаше много музиката, но твърде малко бе слушал. Накрая почука. Музиката рязко спря и женски глас попита:
	— Кой е?
	Той се поколеба.
	— Янек — глупаво каза накрая.
	Учуди се, като видя, че вратата се отваря. Младата жена го огледа внимателно. Тя държеше в ръката си лампа: по жълтия абажур имаше оризища, пагоди и птици. Сенките им мърдаха по тавана и стените. Младата жена се стори на Янек много хубава. Той вежливо свали каскета си.
	— Трябва да ви дам това — обясни той.
	Подаде писмото. Тя го взе и веднага го отвори. Докато четеше, той пак я огледа. Колко хубава беше! Нямаше нищо чудно, че знаеше да свири толкова хубаво на пиано… Тази музика й подхождаше, тя приличаше на нея. Младата жена свърши с четенето.
	— Влез — каза му.
	Тя затвори вратата.
	— Сигурно си гладен след толкова ходене.
	— Не.
	— Не искаш ли чай?
	— Не, благодаря.
	Тя погледна това дете с толкова ужасно сериозно лице.
	— Както желаеш. Ще подготвя един отговор… Не. По-добре не трябва. Ако те арестуват…
	— Няма да ме арестуват.
	Тя пак го погледна.
	— На колко години си?
	— Четиринайсет.
	— Кажи му… Кажи му, че това е лудост. Кажи му да не идва… Много е опасно. Но ако дойде, кажи му, че ще го чакам…
	— Ще дойде — каза Янек.
	— Кажи му да не идва.
	— Ще му кажа.
	Тя отиде в кухнята и се върна с хляб и сол, които зави във вестник. Той сложи пакета под дрехата, до гърдите си. Не тръгваше. Гледаше я… Тя чакаше той да каже каквото имаше да казва.
	— Свирете — помоли неочаквано той.
	Тя не каза нищо и тръгна към пианото. Не изглеждаше нито учудена, нито любопитна. Седна зад пианото и започна да свири… Янек вече не знаеше от колко време свиреше тя. Той не знаеше. Никога не бе чувствал нещо подобно. В един момент тя се обърна.
	— Това е Шопен — каза му. — Бил е поляк.
	Тогава видя, че той плачеше. Това, изглежда, също нито я учуди, нито я развълнува. Като че ли намираше за съвсем естествено той да плаче, слушайки тази музика… Когато най-после спря да свири, младата жена видя, че Янек си беше тръгнал.


>	7

	Намери Яблонски и Криленко седнали до огъня. Старият украинец четеше, закрепил очила на носа си. На няколко крачки оттам мъжете хъркаха в своята дупка, един от тях стенеше.
	— И двете! — стенеше той. — И двете!
	Янек потръпна.
	— Станчик сънува — каза лейтенантът. — Не обръщай внимание.
	Той стана, хвана Янек за ръка и се отдалечи от огъня.
	— Е, и?
	— Тя ви моли да не отивате. Тя ще ви чака…
	— Благодаря ти, малкият — каза Яблонски.
	Той се доближи до украинеца.
	— Дай му да яде.
	Криленко свали очилата си и пусна книгата. Янек позна дебелия червен том: беше „Винету, червенокожият джентълмен“.
	— _Ху!_ — каза старият. — Добър вечер, бледолики. Лулата на мира е тук, но що се отнася до плюскането… _Ху!_ Аз казах.
	— Дай му моя дял — обади се Яблонски. — Не съм гладен.
	Старият сипа на Янек едно канче жълтеникава течност и отново взе книгата си.
	— Немците нищо не са измислили — сподели той. — Системата на заложниците е била вече позната и практикувана от индианците сиукси…
	Той изгледа как лейтенантът се отдалечава, кашляйки, и плюе.
	— Тая ще го довърши — проскърца той.
	На другия ден Янек се запозна с останалите членове на групата. Те бяха седем. Единият беше Станчик, бръснар от Вилнюс. Двете му дъщери, на седемнайсет и петнайсет години, били изнасилени от немските войници. За да потулят случая, окупационните власти ги изпратили да „работят“ в някакъв армейски публичен дом в Померания. Станчик получил едно обикновено съобщение: „Вашите дъщери заминаха да работят в Германия“.
	От време на време дребният бръснар — хилаво човече с безобиден изглед — получавал пристъпи на лудост. Тогава започвал да броди из гората, виейки: „И двете! И двете!“. После изчезвал. Никой не знаел къде ходи. Но един ден Черв открил сред вещите на нещастника ужасяващи трофеи. Пребледнял, изхвръкнал от бърлогата и започнал да повръща… Разказваха, че Станчик бил осакатил така десетина немски войника. Не го хвалеха за това, но не го и порицаваха. Всеки път, когато жалостивият вик „И двете! И двете!“ се понасяше из гората, мъжете пребледняваха, плюеха и казваха: „Tfou, sila nieczysta“, избягвайки да срещат погледите си.
	Имаше двама студенти по право от университета във Вилнюс, чиято трудна и опасна задача бе да поддържат връзка по радиото с командния пост на „зелената“ армия, който непрекъснато се придвижваше. Тяхното присъствие създаваше винаги лошо настроение у партизаните, защото немците подслушваха непрекъснато и от няколко месеца бяха станали майстори в откриването на радиопредаватели посредством нови технически средства. Така че пристигането на двамата младежи означаваше навсякъде повишена опасност. Лицата помръкваха веднага след появяването им, като че ли бяха птици, предвещаващи беда. Рядко ги понасяха повече от няколко часа на едно и също място. Те държаха в чантата си малка тетрадка, която беше техният секретен код. Страниците й бяха покрити с привидно лишени от смисъл изречения, но едно от тях особено бе впечатлило Янек, когато се беше сгушил в скривалището на Черв, който в този момент очакваше предаването на някакво съобщение. Изречението гласеше: „_Надежда ще пее утре_“.
	— Какво значи това? — попита Янек.
	— Точно това, което казва — отговори Черв.
	Янек се ядоса. Вземаха го за дете, не му се доверяваха напълно.
	— Сигурно е код — каза той. — Изречението сигурно има таен смисъл.
	Изглежда Черв без малко щеше да се усмихне. Но той никога не се усмихваше. Само след няколко секунди ведростта от лицето му изчезна и това бе всичко.
	— Няма нищо секретно — обясни той. — Съвсем ясно е. _Надежда ще пее утре_. Надежда е бойното име на нашия главен командир, а той има много хубав глас. Пее през цялото време. Скоро сам ще го чуеш. Той често идва да ни изнася концерти в тази гора.
	Янек нерядко слушаше разкази за подвизите на този тайнствен партизанин, когото наричаха Партизанин Надежда. Никой не знаеше кой бе той, никой никога не беше го виждал, но всеки път, когато във въздуха хвръкваше някой мост, когато биваше повредена железопътна линия, нападнат немски конвой или просто когато ехото от някоя далечна експлозия стигнеше до ушите им, „зелените“ се споглеждаха, поклащаха глава, усмихваха се с вид на осведомени и казваха: „Партизанин Надежда пак си свърши работата“.
	Немците знаеха за неговото съществуване. Голямо възнаграждение бе обещано на този, който им помогне да хванат неуловимия „бандит“. Бе станал истинска фикс идея за местната Kommandantur, която изразходваше много време и енергия за опитите си да хване този неуловим противник, но даже не беше успяла да установи неговата самоличност.
	Янек често оставаше легнал по гръб в своето скривалище, сред смълчаната нощ, с широко отворени очи, мислейки за Партизанин Надежда, като се опитваше да си го представи. Имаше нещо вдъхващо доверие в мисълта за това тайнствено присъствие в гората, в разказите, които слушаше, за неговите подвизи и в спокойната усмивка на партизаните, когато говореха за този легендарен герой, който жестоко дразнеше немците и винаги им се изплъзваше между пръстите. Често, когато нещата тръгваха зле, когато от другарите имаше убити или арестувани, подложени на изтезания, някой от „зелените“ въздъхваше, поклащаше глава и питаше: „А какво прави Надежда? Скоро не сме чували да се говори за него“.
	Една нощ, както мечтаеше така в скривалището си, една идея, която малко по малко стана сигурност, порази внезапно Янек с такава очевидност, че той се изправи върху дюшека си с усмивка на уста и разтуптяно сърце: тайнственият Партизанин Надежда можеше да бъде само неговият баща. Ето защо всеки път, когато говореше за баща си и искаше да разбере нещо за неговата съдба, „зелените“ замълчаваха и го гледаха по този странен начин, с очевидна симпатия и даже с уважение. Тази надежда, която той не сподели никога с другите, остана за дълго у него. Беше сигурен, че е прав, а когато го докоснеше съмнението, знаеше, че това е просто защото му е студено, защото е гладен, или защото е уморен. Той знаеше вече, че истината е нещо, което се разпознава по горещите пориви на сърцето и рядко в хладината на разума.
	Там беше и Цукер, касапинът евреин от Швенчонис. Това беше един набожен chasyd, с телосложение на панаирджийски борец. В петък вечер заедно с други укрили се в гората евреи той ходеше да се моли в развалините на стария разрушен барутен погреб в Антокол. Всяка вечер покриваше главата си с talès*1 от черна и бяла коприна, биеше се по гърдите, плачеше. Другите го гледаха мълчаливо и с уважение. В групата бе също и „пан Меценас“*2, адвокат от Вилнюс. Партизаните му казваха винаги „panié mecenasie“, никой не му говореше на „ти“. Той беше възрастен мъж, тлъстичък, с вежди на тъжен Пиеро*3, неспособен да привикне към живота в гората. Наричаше се Стахевич. Един път, когато се оплакваше от студа и глада, Янек чу Яблонски да му казва:
	[*1 Молитвен шал при евреите, талер. — Б.р.]
	[*2 Господин адвокат. — Б.пр.]
	[*3 Герой от италианската и френската комедия с характерен костюм и напудрено лице. — Б.р.]
	— Престанете да се вайкате. Никой не ви задържа тук.
	Пан Меценас тъжно поклати глава.
	— Вие не знаете, Яблонски, какво е да обичаш млада жена, когато сте с трийсет години по-възрастен от нея…
	По-късно Янек научи, че пан Меценас бе женен за една съвсем млада жена, чийто брат, изглежда, бил убит при партизаните. „Никой тук не си спомня за това, но в края на краищата човек не може да познава всички в гората…“ Пан Меценас беше излязъл в шумата, за да отмъсти за юношата. Като гледаше бедния човек да трепери в скъсаната си шуба, Янек често имаше желание да му каже: „Хайде, смелост…“.
	С тях беше и Махорка, православен грък, селянин от Барановичи. Той сравняваше гората с катакомбите, а партизаните — с първите християни. Чакаше Възкресението. „Моментът наближава!“ — казваше той. Всеки път, когато в околността раждаше някоя селянка, той бродеше около стопанството, бъбрейки молитви. След това се връщаше с превит гръб, поклащаше тъжно глава и казваше:
	— Нямаше знак.
	Никой не знаеше на какъв знак всъщност се надяваше, без съмнение и той самият не го знаеше. Но никога не губеше кураж. Беше много сръчен в кражбата на малкото кокошки, които селяните от околността имаха още в кокошарниците си… Той попита един път Янек:
	— Вярваш ли в Бога?
	— Не.
	— Значи не си имал майка — заключи Махорка.
	Накрая идваха тримата братя Зборовски. Те бяха мълчаливи, решителни, недоверчиви. Не се разделяха никога, ядяха, спяха и се сражаваха заедно. Бяха натоварени най-вече с връзките на групата с външния свят. Техните родители имаха стопанство в съседното на Пяски село. От време на време тримата братя изчезваха нощем и отиваха да видят родителите си… Връщаха се още по-мълчаливи, още по-решителни и още по-недоверчиви.


>	8

	Често Яблонски изпращаше Янек във Вилнюс да поиска среща с любовницата си. Янек отиваше с желание. Всеки път панна Ядвига му даваше да яде и свиреше на пиано. Чаят изстиваше на масата, Янек стоеше неподвижен, с ръка върху парчето хляб, до което не беше се докоснал. Младата жена никога нищо не му казваше. Тя свиреше. Понякога, когато се обърнеше, забелязваше, че Янек си е отишъл. Понякога, напротив, оставаше още дълго след като тя бе свършила, вцепенен, с очи, потопени в тъга… Все по-често Яблонски идваше да вижда любовницата си. Здравето му се влошаваше. Хлътналите му бузи горяха в лоша червенина, а нощем в скривалището кашлицата му пречеше на другите да спят. Той знаеше, че е осъден, и спокойно обсъждаше избора на този, който щеше да го замести.
	— Черв — казваше той — ти ще заемеш мястото ми.
	Черв нервно примигваше с око.
	— Ще видим.
	Една вечер Яблонски отиде на среща с панна Ядвига и не се върна. Чакаха го неспокойно целия ден. На следващия Черв дръпна Янек настрана и го попита:
	— Знаеш ли къщата?
	— Да.
	— Иди да видиш.
	Янек пристигна във Вилнюс по обяд. Пред къщата на панна Ядвига бяха издигнати две бесилки. Хората минаваха край тях бързо, без да гледат, някои се прекръстваха. Яблонски и неговата любовница висяха в края на въжетата. Двама войника стояха на пост, спореха помежду си, смееха се, единият извади плик от джоба си и показа на другия някакви снимки.


>	9

	С октомврийските студове и дъждове положението на малката група стана критично. Селяните оскубани от немците, отказваха да помагат. Още повече че някои „зелени“, обезумели от наближаването на зимата, нападаха и разграбваха стопанства… Тримата братя Зборовски заловиха неколцина от виновните и ги обесиха в двора на едно от ограбените стопанства, но все пак селяните започнаха да гледат с лошо око на партизаните. Братята Зборовски с мъка успяха да получат няколко чувала картофи… Но се случи едно събитие, което им позволи да погледнат с доверие към началото на зимата. Една сутрин групата на Черв прие делегация селяни от Пяски. В гората пристигна каруца, теглена от як кон: шестима селяни бяха се настанили зад каруцаря. Бяха облечени в празничните си дрехи, ботушите и косите им блестяха, мустаците им бяха съвсем твърди, грижливо намазани с помада. Имаха достолепен и тържествен вид: веднага си личеше, че са важни хора, дошли да разговарят за важни дела. Начело на делегацията беше пан Юзеф Конечни. Пан Юзеф Конечни имаше szynek*1 в Пяски, който сам ръководеше. Освен това той притежаваше по един szynek в почти всички села на областта. Тези szynki бяха опушени и мрачни изби с нечисто обзавеждане от табуретки, клатещи се маси и мръсни прислужнички, където селяните идваха да пият в пазарен ден, а при нужда — да взимат пари назаем с лихва или срещу ипотека. Пан Юзеф вършеше много добри сделки. Той беше селянин в зряла възраст, наивен на вид, с големи, леко изпъкнали очи и czub*2, красиво завит в средата на челото. Той последен слезе от каруцата. Неговите спътници го чакаха с уважение, с каскети в ръце, плюейки от време на време, за да прикрият смущението си.
	[*1 Кръчма.]
	[*2 Перчем, кичур.]
	— Те всички му дължат пари — обясни на Янек най-младият Зборовски.
	Пан Юзеф се приближи и изгледа всеки партизанин в очите продължително и чистосърдечно.
	— Е, какво е това, момчета? — възкликна накрая той. — Вече нямаме кръв във вените ли? Заспиваме ли? Вече три години немецът е окупирал нашите села, а вие все нищо не правите, за да го изгоните? Че кой трябва да защитава нашите жени и нашите деца?
	— Добре говори — забеляза един от селяните, плюейки със задоволство.
	— И така, кой трябва да защитава нашите годеници и нашите майки? — добави кръчмарят.
	Каруцарят на седалката си играеше с камшика. Имаше притеснен вид. Той не дължеше пари на пан Юзеф, право казано, кръчмарят му дължеше заплата за един месец. Сега гледаше гърба на пан Юзеф и плющеше с камшика си.
	— Ако само бях по-млад — продължи кръчмарят — ако бях двайсет години по-млад… бих ви показал аз как човек защитава земята си!
	Той протегна ръце.
	— Хайде, момчета! Отмъстете за честта на нашите изнасилени дъщери, за нашите депортирани или убити синове!
	Тонът му стана леко плачевен. Изтри очи с юмрук. После каза:
	— Носим ви храна.
	— Ммм… — каза Черв, премигвайки с око. — Новините за войната са добри в последно време… Ммм?
	Пан Юзеф погледа встрани.
	— Много добри — призна той тъжно. — Русите, изглежда, се държат здраво при Сталинград…
	— Може би скоро ще започнат да настъпват… Ммм?
	— Може би, наистина — потвърди кръчмарят.
	Един селянин призна в изблик на отчаяние:
	— Никак не знаем как ще се обърнат нещата, psia krew*!
	[* Полска ругатня. — Б.пр.]
	Пан Юзеф му хвърли убийствен поглед.
	— Може би наистина — продължи Черв — един ден ще стигнат дотук? Ммм?
	— Много е възможно — каза кръчмарят.
	— А след като изгонят немците, може би ще ни помогнат да избесим немските помагачи, използвачите и всякаква друга гад… Ммм?
	Пан Юзеф каза съвсем непринудено:
	— Ако имате нужда от нещо, дайте ни знак!
	— Разбира се, разбира се! — измърмориха селяните.
	Черв накара да разтоварят каруцата. Пан Юзеф се беше представил добре: групата имаше с какво да се храни поне един месец… Делегацията се качи в каруцата, каруцарят извика „Wio! Wio!“* и впрягът потегли. Селяните не си говореха. Те даже избягваха да се гледат. Пан Юзеф беше начумерен. Тоя Черв не казваше нищо съществено. Един двуличник наистина, явен лицемер. Човек никак не може да му се довери, да отгатне тайните му мисли. „Такъв човек — помисли мрачно пан Юзеф — който ви стиска ръка, гледа ви в очите, а на другия ден ще изпрати някой партизанин да ви убие на ъгъла на някоя улица.“ Той потръпна. Животът ставаше труден. Никой вече не плаща дълговете си, всички сделки стават опасни, днешният победител утре може да бъде победен. Човек вече не знае на кой светец да се надява. Въпреки всичко от поколения неговите прадеди бяха съумявали да запазят кожите си и хановете си срещу бури и наводнения, татари и шведи, руснаци и немци. Те никога не бяха се отнасяли с тях като с нашественици, а като с клиенти. Всеки е добре дошъл в един хан: такъв беше техният девиз. Въпрос на хладнокръвие, нюх, на бърза смяна на посоката в подходящ момент… Пан Юзеф въздъхна. В комюникетата си немците твърдяха, че най-после са завзели предградията на Сталинград: това значеше, че градът се държеше здраво. Все по-трудно ставаше да се предвижда бъдещето… Другите пътници от каруцата не мислеха нищо. Нямаха мнение: имаха дългове. Те следваха пан Юзеф с примирение.
	[* Дий! — Б.пр.]


>	10

	Така каруцата се приближи до селото.
	— Заобиколи! — заповяда пан Юзеф на каруцаря. — Не искам да ни видят, че идваме откъм гората.
	Влязоха в Пяски по пътя за Вилнюс. Каруцата спря пред бившето кметство, на което сега имаше знаме с пречупен кръст и надпис „Комендатура“ с дебели готически букви.
	Бяха посрещнати на стълбата от младеж с рядка руса коса, превил гръб от уважение. Той непрекъснато показваше зъбите си в услужлива усмивка. Този поляк бе приел да служи като доносник на немските власти и оттогава рядко излизаше сам на улицата след залез-слънце. Той направи няколко раболепни поклона, потривайки ръце.
	— Ние ви очакваме, пане Юзеф, ние ви очакваме!
	Протегна ръка. Пан Юзеф се огледа подозрително наоколо и не пое ръката му. Той последва русолявия младеж във вестибюла. Там, скрит от любопитните погледи, той стисна ръката му с жар.
	— Извинявам се, пан Ромуалд, че не ви стиснах ръката пред хората…
	— Няма защо, пан Юзеф, аз разбирам много добре!
	— Ами не бяхме сами, а и нали разбирате, в сегашното време…
	Те стояха прави насред вестибюла, стискаха си горещо ръцете и се гледаха сърдечно в очите.
	— Разбирам, разбирам — повтаряше пан Ромуалд, показвайки зъбите си.
	Те продължаваха да си стискат ръцете и да се гледат в очите.
	— Нямам и най-малък повод да не ви стисна ръката — уточни пан Юзеф. — Напротив, за мен е чест, голяма чест…
	— Мой скъпи приятелю! — каза пан Ромуалд.
	— Никой по-добре от мен не може да прецени деликатността на вашето положение, храбростта, която ви трябва, за да играете… за да приемете да играете…
	Той леко се заплете.
	— Благодаря, много благодаря! — забързано отвърна пан Ромуалд.
	— Искам да кажа, че сте поели на плещите си тази неблагодарна, но необходима дейност…
	Той се изкашля.
	— По-късно ще разберем колко живота сте успели да спасите по този начин… Кой знае? Може би ви дължа и своя собствен живот?
	— Какво говорите, какво говорите — отвърна скромно младежът. — Как е пани Франя?
	Кръчмарят беше женен за една от най-красивите жени в околността и много я ревнуваше.
	— Много добре! — отговори сухо той.
	Обърна се към селяните.
	— Пан Витку — заповяда той — накарайте да разтоварят този чувал с продукти, който донесохме за пан Ромуалд…
	— Хер гаулайтерът ви очаква! — съобщи тогава младежът.
	Делегацията бе въведена. Пан Юзеф сложи ръка на сърцето си и отвори уста…
	— Зная, зная! — прекъсна го нетърпеливо немският чиновник. — Всички казват едно и също… Това ли е съпругът?
	— Jawohl*…
	[* Да, точно така (нем.). — Б.пр.]
	— Какво носи?
	— Яйца, сланина и сирене! — отвърна пан Ромуалд, показвайки кучешките си зъби.


>	11

	Янек беше седнал до огъня — дъждът беше спрял и бяха се възползвали от това да се измъкнат от скривалището — гледайки замислено как влажните дърва съскат и пушат в пламъците. Най-младият от братята Зборовски, седнал по турски, свиреше на устна хармоника повече с желание, отколкото с умение.
	— Грозно е това, което свириш — каза Янек. — Ужасно е!
	Младият Зборовски се обиди.
	— Това е чудно парче — възпротиви се той — ти нищо не разбираш. Думите също са красиви.
	Той запя:
P>
	Tango Milonga
	Tango mych marzen i snow…*
	[* Танго на Милонга. Танго на моите блянове и мечти…]
P$
	— Думите също са грозни! — въздъхна Янек. — Знаеш ли да свириш Шопен?
	Младият Зборовски поклати глава.
	— Какво е това?
	— Бил е поляк — обясни Янек. — Музикант.
	Протегна ръка.
	— Дай.
	— Знаеш ли да свириш?
	— Не.
	Той взе хармониката и я хвърли с отвращение в храстите. Младият Зборовски изсипа куп ругатни, прибра инструмента и започна отново да духа в него.
	— Къде са братята ти?
	— Във Вилнюс.
	Братята Зборовски се върнаха късно следобед. Не бяха сами, водеха със себе си едно момиченце. Трябва да беше на петнайсетина години. Лицето му бе покрито с лунички. Виждаха се много добре, въпреки че то бе грижливо напудрено. Девойката носеше твърде голям за нея войнишки шинел и таке. Такето зле прикриваше русите й, разбъркани коси. Янек я виждаше за пръв път.
	— Коя е тази?
	Най-младият Зборовски погледна момичето.
	— Пази се — присмя се той — ще ти лепне болестта.
	— Каква болест?
	— Болестта. Знаеш добре.
	— Никак не зная — каза Янек.
	Той разгледа внимателно девойката. Не изглеждаше болна.
	Малката сигурно разбра, че говорят за нея. Тя тъжно погледна Янек с големите си черни очи. После му се усмихна.
	— Коя е тази? — попили Янек с глух глас.
	— Ами че това е Зоска. Тук всички я познават. Тя работи за нас във Вилнюс. Ляга с войниците, които й казват откъде идват, къде отиват, откъде ще минат конвоите им… И им лепва болестта.
	Той извика:
	— Зоска!
	Девойката се приближи. Тя непрестанно гледаше Янек, непрекъснато се усмихваше. Шинелът й стигаше до глезените. Янек вече не смееше да я гледа. Лицето му гореше. Той трепереше. Чувстваше някаква празнота в стомаха си. Срамуваше се от самия себе си, от топлата вълна, която се надигаше в него, от внезапното желание да вземе момичето в ръцете си, да го притисне до себе си. Най-младият Зборовски стана, хвана момичето през кръста, докосна гърдите му.
	— Тя е заразена! — каза той с яд. — Жалко. Никой тук не я докосва. Нали, Зоска, е истина, че си заразена от болестта?
	— Да — потвърди момичето с безразличие.
	— От нея се умира — заяви най-младият Зборовски убедително. — Нали е истина, Зоска, че от нея се умира?
	— Да.
	Тя не изпускаше Янек от очи. Внезапно се надвеси и докосна лицето му с върха на пръстите си.
	— Kocha, lubi, szanuje*?…
	[* Люби, обича, уважава (пол.), подобно на „малко, много, страстно“.]
	— Остави го — каза най-младият Зборовски. — Той не знае какво е това. Никога не го е правил. Нали, Твардовски, ти никога не си го правил?
	— Какво да съм правил? — попита Янек.
	— Виждаш ли — каза тържествуващо най-младият Зборовски. — Той не знае какво е това!
	— Nie chce, nie dba, nie czuje*? — завърши момичето.
	[* Не иска, не се грижи, не е нежен (пол.) — „малко, много, страстно, никак?…“.]
	Янек скокна и се втурна в гората. Чу гръмогласния смях на най-младия Зборовски… Повървя малко, после се спря зад един бор: момичето го бе последвало. Янек поиска да помръдне… но краката му бяха омекнали.
	— Защо се страхуваш от мен?
	— Не се страхувам.
	Тя улови ръката му. Той я издърпа.
	— Ти си мил. Не си като другите. Много те харесвам…
	— Нищо не съм направил за това.
	— Нищо не може да се направи за това… Много те харесвам. Нямаш ли родители?
	— Имам. Не зная къде са.
	— Моите бяха убити от бомба преди три години. Баща ми беше инженер. А твоят какво работеше?
	— Беше лекар.
	Тя отново улови ръката му.
	— Къде отиваш?
	— Имам си мое скривалище.
	— Далеч ли е?
	— Не.
	— Мога ли да дойда?
	Той се чу да казва, въпреки волята си, с глас, които не можа да познае:
	— Да.
	Вървяха мълчаливо. Янек мислеше за своя баща, за обещанието, което му беше дал: никога, на никого да не показва скривалището… Изглежда, че тя отгатна мислите му, защото изрече тихо:
	— Не се страхувай. Няма да кажа на никого.
	— Не се страхувам. Аз от нищо не се страхувам.
	Тя се усмихна:
	— Тогава дай ми ръка.
	Той почувства в своята нейната малка, студена, дребна ръка. Стисна я, противно на волята си.
	— Как се казваш?
	— Ян Твардовски.
	— Янек — повтори тя. — Янек… Хубаво е. Мога ли да те наричам така?
	— Да.
	Пристигнаха. Той отстрани клоните, помогна й да слезе. Тя седна на дюшека и се огледа около себе си.
	— Много добро скривалище. Много по-хубаво от това на Черв.
	— Баща ми и аз го изкопахме.
	Той седна до нея. Тя се притисна до него и повече не проговори. Останаха така дълго време, мълчаливи… После тя въздъхна, разкопча едно копче на шинела си и каза примирено:
	— Искаш ли?
	— Не, не. Само така… Както преди малко.
	Тя отново се притисна до него.
	— Защото — прошепна тя — ако ти искаш… На мен ми е безразлично. Свикнала съм.
	— Аз не искам!
	— Както желаеш. Аз съм свикнала. Отначало ми причиняваше болка. Сега съм привикнала, вече не чувствам нищо.


>	12

	На разсъмване тя го събуди нежно.
	— Отивам си.
	— Остани.
	— Не, обещах на Черв. Трябва да се върна в града.
	— Важно ли е?
	— Черв смята, че немците ще „прочистват“ гората.
	— Е, и?
	— Трябва да отида да се видя с войници…
	— Те нищо няма да кажат.
	— Ще кажат. Мъжете винаги казват всичко, само да им се оставиш.
	Гласът й беше примирен и тъжен. В тъмното Янек не виждаше лицето й.
	— Ще се върнеш ли?
	— Да.
	— Ще намериш ли пътя?
	— Разбира се. Не се бой…
	Тя го прегърна. Остана дълго с лице, скрито в шията му.
	— Спи.
	— Връщай се бързо.
	— Веднага щом свърша.
	Тя си отиде. Той се опита да спи, но всеки път, щом затвореше очи, чуваше гласа на Зося в мрака. „Когато свърша…“ Янек се облече и излезе от скривалището. Времето беше хубаво, облаците се носеха бързо по синьото небе, на човек му се щеше да си поиграе с тях. Той тръгна наслуки из гората, с ръце в джобовете, подсвирквайки си. Чувстваше се у дома си: гората вече не го плашеше. В началото зад всяко дърво си представяше нечие враждебно присъствие. Сега, напротив, се чувстваше заобиколен от едно огромно приятелство. Шепотът на клоните му се струваше нежен, почти бащински. Спомни си думите, които най-големият от братята Зборовски му бе казал един ден: „Свободата е дъщеря на горите. В тях тя е родена, в тях идва да се скрие, когато нещата не вървят добре“.
	Случваше му се да опре ръка до твърдата и успокояваща кора на някое дърво и да вдигне очи към него с благодарност, даже беше се сприятелил с един много стар дъб, със сигурност най-красивия и най-могъщия в гората, чиито клони се разперваха над Янек като защитаващи го крила. Старият дъб шушнеше и мърмореше непрестанно и Янек се опитваше да разбере какво искаше да му каже. Имаше даже моменти на наивност, от които малко се срамуваше, когато чуваше дъбът да му говори с човешки глас. Знаеше много добре, че това са детинщини, недостойни за един партизанин, но понякога не можеше да се въздържи да не се притисне към старото дърво, да очаква, да слуша, да се надява.
	Въпреки всичко той чувстваше ясно, че баща му е мъртъв. Партизаните избягваха тази тема с видимо затруднение и той разбираше. Вече не им задаваше въпроси. „Зелените“ не говореха никога за своите семейства и той се опитваше да прави като тях. Не трябваше да мисли за това. Опитваше се да изглежда невъзмутим, твърд, мъжествен: опитваше се да бъде мъж. Но беше много трудно. Може би защото бе твърде млад или може би бе така, защото още не бе убивал. Още му се случваше да се изправи внезапно върху дюшека си, да дебне за шум от стъпки, изведнъж да се почувства сигурен, че това е баща му, който се връща. Хвърляше се навън, но никога нямаше никого, само някой клон пропукваше. Братята Зборовски един път му бяха донесли новини за майка му: била жива, но малко болна, приятели се грижели за нея, не трябвало да се безпокои. Той мислеше често за това, което неговият баща му беше казал, когато бяха се видели за последен път, и изречението „Нищо значително не умира“ непрекъснато се връщаше в съзнанието му, той го откриваше даже във вечния шепот на гората. Това бе много странно изречение, след като толкова хора биваха убивани всеки ден.
	Беше стигнал до развалините на една стара мелница в местността, наречена „Почивката на рицаря“. Мелницата беше от времето на литовските царе, сега от нея не бе останало много — няколко стени, изгнили отломки от колело в леглото на отдавна пресъхнал поток, всичко — оплетено в шубраци и къпини. Канеше се да продължи пътя си, когато внезапно чу мъжки глас зад храстите. Спря се изненадан: млад и ясен глас рецитираше стихове.
P>
	Чакам във килията си древна —
	колко ли мъже така са чакали —
	да бъде позивът последен отпечатан,
	запратена гранатата последна…
P$
	Янек дискретно се изкашля. Веднага един едър юношески силует се подаде от храстите и тръгна насреща му. Янек позна младежа.
	Наричаше се Добрански, Адам Добрански. Влизаше в състава на група студенти от университета във Вилнюс, излезли партизани преди повече от три години.
	Веднага след 1940 година бяха организирали мрежа в съпротивата и бяха успели в продължение на повече от две години да отпечатват и разпространяват един нелегален вестник, който носеше името на мрежата. — „Свобода“. През 1942 нелегалната печатница била открита от немците. Командирът на мрежата, големият поет и историк Лентович, и неговата дъщеря били арестувани и разстреляни. Няколко студенти, между които и Добрански, бяха успели да се измъкнат и да се присъединят към партизаните в гората на Вилейка. Тяхната групировка се ползваше с голяма независимост и бе много критикувана от „зелените“, които считаха студентите за твърде склонни да поемат рискове и с удоволствие ги наричаха „романтици“.
	Янек често бе чувал Черв и Криленко да говорят за тях с раздразнение. Упрекваха ги за вкуса им към импровизации, за техните наистина героични акции, но по-често вдъхновени от порива на сърцето, отколкото от разума. Черв резюмираше всичко това, казвайки трезво: „Те не са реалисти“. На много пъти бяха претърпели сериозни загуби, които по-уравновесените преценяваха като напразни. Янек тъкмо беше чул да разказват един трагичен епизод, който показваше добре „сантименталния“ характер на техния начин на действие. Инцидентът станал едва няколко дни след като той се беше присъединил към партизаните. Тогава не бе чул да се говори за него, но бе изненадан впоследствие от честите и горчиви намеци за тази безразсъдна постъпка на студентите. Изглежда, есесовците бяха заловили двайсетина млади жени от околността и бяха ги затворили във вилата на графовете Пулацки, където те били предоставени на войниците и третирани като проститутки. Това беше стар трик, който всички стари бойци познаваха добре и който позволяваше на неприятеля да удари, така да се каже, с един куршум два заека: да задоволи физическата нужда на войниците, а едновременно с това да принуди партизаните да излязат от гората, опитвайки се да помогнат на своите жени. Естествено „романтиците“ на Добрански се хванали на въдицата. Подкрепени от няколко съпрузи, братя и годеници на нещастничките, те излезли от гората и предприели множество атаки срещу вилата на Пулацки, като единствено успели да загубят две трети от личния си състав.
	— Това са само чувства — заключил Черв с възмущение. — Не така трябва да се сражаваме. Трябва да се сражаваме хладнокръвно, след като добре сме пресметнали удара си. Трябва да се подбира моментът — не трябва да се поддаваме на отчаянието, за да ни убият героично. Аз също пощурявах при мисълта за тези бедни момичета, нощем не можех да затворя очи, съсипвах се. Но да се оставиш да те убият така, значи е само за успокоение. Почти, за да си доставиш удоволствие. Това, което трябва да се прави, е да се издържа и да се побеждава. Трябва да спечелим войната, да избесим мръсниците и да построим общество, в което подобни неща никога не ще се видят.
	Но Янек не беше напълно убеден. Той не бе сигурен, че Черв има право, и явно Черв не бе успял сам себе си да убеди, защото, след като дълго бе ръмжал и протестирал, въпреки всички великолепни доводи, които бе успял да изтъкне, той сам бе взел участие в нападение срещу вилата на Пулацки.
	Янек виждаше студента за пръв път. Той беше без шапка. Под разбърканите, много черни къдрави коси имаше високо бледо чело, едновременно мрачни и весели очи, присмехулни и пламтящи, а цялото лице носеше отпечатъка на някаква веселост, на доверчивост, които придаваха на бледността му нещо трескаво, а на усмивката му — някаква нетърпелива ненаситност: чувстваше се, че той е оживен от някаква дълбока убеденост, като че ли знаеше, че нищо не може да му се случи. Имаше тесни рамене, стегнати от войнишка куртка, пресечена напреки от презрамен ремък, на който бе закачен люгер*. Излезе към Янек с протегната ръка.
	[* Вид автоматичен пистолет, парабел. — Б.пр.]
	— Ставам непредпазлив — му каза той, смеейки се. — Да рецитираш поеми посред бял ден в средата на XX век, е все едно да искаш да те разстрелят. Ти си с Черв, нали? Мисля, че съм те виждал с него.
	— Да, бия се заедно с тях — отговори Янек.
	— Интересуваш ли се от поезия?
	— Не съм познавач — призна Янек. — Но много обичам музиката.
	Той въздъхна.
	Младежът го гледаше приятелски с веселите си и пламтящи очи.
	— Е, добре, толкова по-добре! Ти ще ми кажеш какво мислиш за моята поема. Току-що я импровизирах и това е единственият удобен случай да чуя оценката на някой, който няма предварително създадено мнение. Желаеш ли да чуеш?
	Янек кимна важно с глава.
	Студентът се усмихна, извади лист хартия от джоба на куртката си, разгъна го и зачете:
P>
	Чакам във килията си древна —
	колко ли мъже така са чакали —
	да бъде позивът последен отпечатан,
	запратена гранатата последна.

	Чакам да падне последната жертва епично,
	„Да живее свободата!“ че е извикала.
	Чакам да бъде от европейските патриоти натикана
	вдън земя последната държава тиранична.

	Чакам всички столици известни
	да станат провинциални градове
	и на последната национална песен
	да млъкнат отмиращите екове.

	Най-после Европа да стане за боя свиреп.
	Обичана моя, поругана, потъпкана…
	Очаквам да чуя в древната килия стъпките
	на неизброимите мъже, които чакат като мен и теб!
P$
	Той млъкна и погледна иронично Янек.
	— Е, добре, какво мислиш за това? Нали е великолепно?
	— Предпочитам музиката — отвърна Янек учтиво.
	Младежът се разсмя.
	— Добре е, че поне си откровен. Истината е, че не съм силен в поезията. Но съм роден за прозата. И тъй, аз се казвам Адам Добрански. А ти?
	— Ян Твардовски.
	Младежът изведнъж застина и лицето му изгуби веселото си изражение.
	— Ти си синът на доктор Твардовски?
	— Да.
	Студентът го гледаше втренчено. Поколеба се, като че ли искаше да каже нещо, после отново се усмихна.
	— Оная дърта мечка Криленко ми е говорил за тебе.
	— Какво каза? — попита Янек с недоверие.
	— Каза ми: „Осиновихме един червенокож“.
	Янек се усмихна. Спомни си за Винету… Колко далеч изглеждаше всичко това!
	— Ако си свободен тази вечер — предложи Добрански — ела да се видим в нашата бърлога. Ние четем, обсъждаме новините… Знаеш ли, Сталинград все още се държи.
	— А американците?
	— Скоро ще открият втори фронт в Европа.
	— Не вярвам в това — рече Янек спокойно. — Няма да дойдат тук. Много е далеч. Те даже не знаят, че ние съществуваме, или пък не искат и да знаят. Моят баща също казваше, че щели скоро да дойдат, но после изчезна. Не зная какво стана с него.
	Добрански веднага смени темата.
	— И така, идваш тази вечер, разбрахме се. Ако имаш късмет, ще имаме заек за вечеря. Невероятно е, но изглежда, че в тази гора е останал още един заек.
	Разсмяха се.
	— Ще те чакаме тази вечер. Разбрано?
	— Разбрано. Къде?
	— Достатъчно е да дойдеш тук, ще те посрещнем. Тук винаги има някой на пост.
	— Ще дойда — обеща Янек.


>	13

	Вечерта той хвърли няколко шепи картофи в един празен чувал, метна го на рамо и тръгна. Луната блестеше. Беше студено, но това беше сух студ, който прочистваше. Черната дантела на листата се открояваше върху почти ясното небе. Звездите блестяха. Голямата мечка си играеше с облаците. Вървя до блатото и пое по една пътека. Мислеше за Зося. Питаше се дали военната дисциплина налага да иска разрешение от партизаните да се ожени за нея. Те вероятно щяха да се подиграват с него и да му казват, че е много млад да се жени. Изглежда, беше твърде млад за всичко, освен за глада, за студа, за куршумите.
	— Оттук — каза един глас.
	Янек се стресна.
	— Да, хубава нощ — подхвърли Добрански — разрешено е да се мечтае.
	— Донесох картофи — рече Янек малко смутен.
	— Слава на небето! — възкликна студентът. — Нямахме късмет с тоя прословут заек. Все се измъква. Вече мислех, че ще трябва да се задоволим с духовна храна.
	Извървяха стотина метра през храстите, после Добрански пъхна два пръста в устата си и свирна. През шубрака се процеди някаква светлина: скривалището беше в краката им. Слязоха.
	Там имаше поне двайсетина партизани, така притиснати един до друг, че в светлината на маслената лампа се виждаха само лицата им. Янек виждаше някои от тези лица за пръв път. Други му бяха познати: Пучата, бивш шампион по борба, който ръководеше един изключително активен партизански отряд в областта Подбродзе; Галина, за когото казваха, че можел да направи бомба от стара обувка, и който ходеше така претъпкан с всякакъв вид експлозиви, че партизаните ругаеха и загасяха цигарите си, щом се приближаваше. Той беше мъж с бели коси, слаб, мускулест, пъргав въпреки отдавна навършените шейсет години. На устните му имаше винаги тъничка усмивка. Живееше сам в скривалището си, правейки опити с все по-чувствителни и по-трудни за откриване взривни устройства. Винаги се смееше, когато при приближаването му хората ставаха и предпазливо се отдалечаваха.
	Там имаше също и една млада жена, облечена с войнишка куртка, на главата със скиорска шапка, наметната с тежък немски шинел. Лицето й порази Янек със своята голяма и замислена красота. Тя държеше няколко грамофонни плочи на коленете си, а в краката й имаше стар грамофон с ръчка, сложен между книги и вестници.
	— Какво е това? — подхвърли подигравателен глас. — Едно бебе? Ако разбирам добре, имате намерение да превърнете нашата главна квартира в Kindergarten*?
	[* Детска градина (нем.). — Б.пр.]
	Всичко, което Янек виждаше от мъжа, беше глава, покрита с превръзки, и орлов нос сред изпито лице.
	— Това е Пех — обясни Добрански. — Никой тук не му обръща внимание, всички се правят, че не го забелязват!
	— Затова всички ще изпукат! — заяви засегнатият.
	— Достатъчно, Пех — каза Добрански. — Това е синът на доктор Твардовски.
	Настана тишина и Янек почувства, че всички погледи са отправени към него. Младата жена се отмести и той седна между нея и един младеж, на главата с бяла фуражка на полски студент, носенето на която бе забранено от немците. Сигурно беше на двайсет и пет години, а на скулите му имаше две червени петна, които Янек веднага позна: беше ги виждал вече на страните на лейтенант Яблонски. Младежът се усмихна и му подаде ръка.
	— Sèrvus, kolego* — поздрави той по обичая на студентите. — Казвам се Тадек Хмура.
	[* Здрасти, колега! (пол.)]
	Младата жена постави една плоча на грамофона.
	— Полонеза от Шопен — каза тя.
	В продължение на повече от час партизаните, някои от които бяха вървели повече от десет километра, за да дойдат, слушаха гласа — най-хубавото у човека — като че ли да добият увереност. В продължение на повече от час тези уморени, ранени, изгладнели, преследвани хора честваха така своята вяра, уверени в едно достойнство, което никаква грозота, никакво престъпление не можеха да накърнят. Янек никога нямаше да може да забрави този момент: твърдите и мъжествени лица, малкия грамофон в една дупка на голата земя, автоматите и пушките на коленете им, младата жена, която бе затворила очи, студента с бяла фуражка и трескав поглед, който държеше ръката й. Странно чувство, надежда, музика, безкрайност.
	После един партизанин, наречен Хромада, взе акордеон и човешките гласове се сляха още веднъж, тъй както хората се притискат един до друг, за да си предадат смелост или може би да се самозалъгват с илюзии.
	Тогава Добрански измъкна една тетрадка от куртката си.
	— Започвам! — обяви той.
	Партизанинът, чиято глава бе покрита с превръзки, каза важно:
	— Ще бъдем строги, но справедливи.
	Добрански отвори тетрадката.
	— Нарича се „Обикновена приказка за хълмовете“.
	— Киплинг! — изрева, тържествувайки, партизанинът Пех.
	— Това е приказка за европейските хлапета… Една вълшебна приказка.
	Той започна да чете.
	Една котка измяука, един плъх изписука, един прилеп прелетя… Луната се изкатери на небето. Петте хълма на Европа бавно излязоха от сянката, протегнаха се, прозинаха се и си пожелаха приятна вечер на езика на хълмовете.
	— Казвам, Дядо — учуди се най-младият от хълмовете, наречен Сополанко — как става така, че луната избира винаги твоя стар гръб, за да се изкатери на небето, а никога моя?
	— Това е, защото, дете мое, ако луната се катереше по твоя гръб, тя нямаше да стигне много нависоко и не би видяла много нещо!
	— Хе! Хе! — изсмя се с треперливия си глас най-старият хълм, Баба Гърбуша. Наричаха така един хълм, чиито очертания, ожулени от вятъра и дъжда, това голямо страдание за хълмовете, напомняха на жена, седнала да плете. — Хе! Хе!…
	— Я стига, дърто! — изкряска Сополанко, като й се изплези.
	— Уви! — въздъхна Баба Гърбуша. — Всяко нещо си има времето: да обичаш и да бъдеш обичана, време за живеене и време за умиране…
	— Как, скъпа приятелко, можете да говорите за „умиране“? — извика с бодър глас старият и винаги галантен пан Владислав.
	Той беше едно каменисто и хилаво хълмче, разположено отдясно на Баба Гърбуша и наклонено към нея с любопитство, като че ли търсеше да открие това, което тя можеше да плете така от хиляди години. Неговите очертания напомняха профила на весело и сбръчкано човече, а злите езици между хълмовете — такива има навсякъде — твърдяха, че отношенията между Баба Гърбуша и пан Владислав имали много по-малко платоничен характер, отколкото въобще смятали, и че в някои майски нощи разстоянието между двата хълма… — хе! Хе!
	— Как можете да говорите за умиране? Вие, най-вечно младата от хълмовете?
	— Хе! Хе! Хе! — потрепери Баба Гърбуша, приятно поласкана.
	Внезапно тя бе обхваната от пристъп на страхотна кашлица, изплю прах, прогони два заспали на склона й гарвана, а последният дъб, който растеше на върха й, трябваше да се захване с всичките си корени, за да не изгуби опора, и се обърна с безпокойство към хълма Хилядогласен:
	— Ще бъдеш ли така добър да я успокоиш малко, братко хълм — помоли той на езика на дърветата, който беше същият като този на хълмовете. — Моите стари корени се държат само на косъм… Аз вече не съм, какъвто бях по времето на моята младост, когато най-силните бури на Европа идваха да премерят сили с моите клони и си тръгваха с подвита опашка!
	— Хайде, Бабо — намеси се хълмът Хилядогласен. — Успокойте се и продължа вайте да…
	Но тук се случи нещо странно. Без никаква видима причина хълмът Хилядогласен изглежда изгуби нишката на мисълта си и започна да вие с възбуден глас:
	— Помощ, Русия! Помощ, Англия! Напред, напред срещу врага! Ще победим!
	Настъпи момент на смущение и хълмът Хилядогласен поведе странен диалог със самия себе си.
	— Млъкни! — каза той с нормален глас. — Тишина! Да не желаеш смъртта ми?
	— Отказвам да мълча! — изрева веднага след това с истеричен глас. — Аз съм гласът на европейските народи! Напред срещу врага, напред!
	— Млъкни! Не виждаш ли, че старите хълмове треперят от страх само като чуят името Русия? Да не искаш да се разпаднат на прах?
	— Колкото по-скоро, толкова по-добре! — си отговори той веднага с изключително просташки тон.
	— Г… г… г… га…! — заекна бедният Дядо, като трепереше и се обвиваше в такъв прах, че Сополанко кихна силно три пъти. — В името на силата, която ме е направила хълм! Апчи… хи! — кихна той, раздразнен от собствения си прах.
	— Извинете ме — каза бързо хълмът Хилядогласен. — Много съжалявам… Моето ехо пак се е напило!
	— Има защо! — изрева веднага ехото и силна миризма на перно се разнесе из природата. — Един мръсник немец тази сутрин ме накара да повторя сто пъти Heil Hitler! Щях да пукна… Това вече не е живот за едно европейско ехо… Ох! Ох! Ох! — зарида то.
	— Ох! Ох! Ох! — също зарида за всеобщо учудване хълмът Селянина.
	Наричаха така един хълм със среден ръст, обикновен изглед, превит гръб, празен стомах, твърда кожа, яки мишци, недоверчиво мълчание.
	Той винаги стоеше малко встрани от другите хълмове.
	— Напред срещу врага! — веднага изкрещя ехото, почувствало подкрепа.
	— Напред срещу врага! — обади се също, но по-срамежливо, Селянина.
	Той се огледа наоколо и преви гръб.
	— Моля ви за прошка! — извини се той.
	Някога хълмът Хилядогласен бе много горд със своето ехо. От цялата европейска земя хората идваха в подножието му и му говореха. Неуверените влюбени шепнеха: „Тя те обича!“, а ехото повтаряше неуморно: „Тя те обича, тя те обича!…“. Даже един път, в пристъп на симпатия, то бе добавило: „Какво казвам аз — че те обича? Тя те обожава, приятелю, тя те обожава!“, и ужасеният влюбен избягал с всички сили. Един ден някакъв конник с кожен калпак му подвикнал, минавайки: „Да живее императорът!“. Ехото повторило вика и така хълмът научил, че се е родил един император. По-късно някакъв смешно облечен дребен човек дошъл да го посети.
	— Аз ще бъда господар на света — извикал дребният човек на немски и вдигнал ръка.
	Ехото запазило мълчание.
	— Аз ще бъда господарят на света — изревал малкият човек, тупайки с крак — аз ще бъда господарят, на света, аз ще бъда…
	— Господар на света? Виж ми задника! — избухнало най-после ехото, излязло напълно извън себе си. — И преди всичко, кой е ехото тук? Вие или аз?
	Така ехото вдигнало знамето на бунта. Сега то виеше:
	— Трепери`, земьо европейска! Погълни нашественика! Духай, ветре…
	Един силен полъх премина над върховете на дърветата.
	— Правя каквото мога — прошепна вятърът. — От много духане лицето ми стана съвсем синьо. Дай ми още една зима… За да си свърша добре работата, ми е нужен моят приятел, снегът!
	— Напред, гори на Европа! — подкани ехото. — Напред срещу врага, напред срещу врага!
	— Ще бъде трудно! — избучаха горите. — Но всяко от нашите дървета настоятелно моли за честта на клоните му да бъде обесен по един немски войник!
	Ехото, малко задъхано, тежко запъхтя. Дядо се възползва от това, за да се намеси:
	— Не слушай това, което той казва, Сополанко! — заповяда той. — Запуши си ушите. Ние, другите хълмове, оставяме на хората грижата сами да уреждат кавгите си. Я по-добре да видим дали си научил урока си… Да започнем с живите езици. Знаеш ли си урока по английски?
	— И още как! — каза Сополанко и започна да рецитира, без да го молят повече: — We shall fight on the seas and oceans, we shall fight with growing confidence and growing strength in the air*…
	[* „Ще се борим по моретата и океаните, ще се борим с нарастваща увереност, с увеличаваща се сила във въздуха…“ — Б.пр.]
	— Какво? Какво? Какво? — заекна Дядо ни жив, ни умрял.
	Няколко заспали жаби отговориха, като помислиха, че ги викат.
	— We shall defend our Island, whatever the cost may be*1 — продължи Сополанко. — We shall fight on the beaches, we shall… we shall…*2, a?
	[*1 „Ще защитаваме нашия остров на всяка цена“. — Б.пр.]
	[*2 „Ще се борим по бреговете, ще се… ще се…“ (Цитати от реч на У. Чърчил пред парламента в 1940 г. — Б.пр.]
	— We shall fight in the fields*! — подсказаха гордо полята.
	[* „Ще се борим по полетата!“. — Б.пр.]
	— We shall fight in the fields and in the streets, we shall fight in the hills*…
	[* „Ще се борим по полетата, по улиците, по хълмовете…“. — Б.пр.]
	— In the hills*! — подсказаха благоговейно хълмовете.
	[* „По хълмовете“. — Б.пр.]
	— We shall never surrender*.
	[* „Никога няма да се предадем“. — Б.пр. (Цитати от същата реч на У. Чърчил. — Б.пр.]
	За малко настъпи тишина. После ехото прорида — само едно европейско ехо се е научило да ридае така — и запя великата песен:
P>
	Напред, деца на отечеството,
	денят на славата дойде.
	Срещу нас тиранията
	е развяла кърваво знаме*…
	[* Първи куплет от Марсилезата. — Б.пр.]
P$
	Добрански завърши разказа си. Той затвори тетрадката и я скри под куртката.
	Ръкопляскаха, но някой сред партизаните каза с глас, в който горчивината и гневът зле се прикриваха зад скромността и иронията:
	— Хората си разказват красиви истории, а после се избиват за тях — въобразяват си, че така митът ще се превърне в действителност. Свобода, благородство, братство… честта да бъдеш човек. Ние в тази гора също се избиваме за една детска приказка.
	— Европейските деца ще учат един ден тази приказка наизуст в училищата! — убедено каза Тадек Хмура.


>	14

	Късно през нощта Янек пое обратния път. Добрански го придружи. В гората духаше вятър, клоните пееха. Янек слушаше замечтано този шепот: можеше да го превърне в каквито иска думи. Достатъчно бе малко въображение. Цареше смразяващ сух студ, студът на първите зимни нощи.
	— Мирише на сняг — каза Янек.
	— Наистина, може би. Не ти ли доскуча?
	— Не.
	Добрански повървя известно време мълчаливо.
	— Надявам се да не загина, преди да съм завършил книгата си.
	— Сигурно е много трудно да се пише.
	— О! Сега всичко е трудно. Но не толкова трудно, колкото да останеш жив, да продължиш да вярваш…
	— Какъв е сюжетът?
	— Хората, които страдат, борят се и се сближават помежду си…
	— Немците също ли?
	Добрански не отговори.
	— Защо немците ни правят това?
	— От отчаяние. Чу ли какво каза Пех преди малко? Че хората си разказват красиви истории, а после се избиват за тях, въобразяват си, че така митът ще стане действителност… Той също е близо до отчаянието. Не са само немците. Това нещо броди навсякъде, от вечни времена, около човечеството… Веднага след като се доближи твърде много, веднага след като проникне във вас, човекът става немец… даже ако е полски патриот. Въпросът е да се знае дали човекът е немец или не… дали му се случва да бъде само понякога. Ето това искам да вложа в книгата си. Ти не ме питаш за заглавието?
	— Кажи ми го.
	— Нарича се „Европейско възпитание“. Тадек Хмура ми подсказа това заглавие. Очевидно той му придавате ироничен смисъл… За него европейско възпитание са бомбите, кланетата, разстреляните заложници, хората, принудени да живеят в дупки като животни… Но аз приемам предизвикателството. Могат да ми казват каквото си искат за свободата, за достойнството, за честта да бъдеш човек, че всичко това в края на краищата е само една вълшебна приказка, приказка за деца, за която хората загиват. Истината е, че в историята има моменти, моменти като този, в който живеем, когато всичко, което помага на човека да не се отчайва, всичко, което му позволява да вярва и да продължава да живее, има нужда от скривалище, от убежище. Това убежище понякога е само една песен, една поема, една мелодия, една книга. Бих желал моята книга да бъде такова скривалище, в което при отварянето му след войната, когато всичко свърши, хората да намерят непокътнати своите съкровища, да научат, че нас са ни принудили да живеем като животни, но не са успели да ни принудят да се отчаем. Няма изкуство на отчаянието — отчаянието е само липса на талант.
	Откъм блатата ненадейно зави вълк.
	— Тадек Хмура е туберкулозен — каза Янек. — Ще умре тук.
	— Той го знае. Често сме се опитвали да го накараме да си иде. Би трябвало да отиде да живее в Швейцария, в санаториум… Той би могъл да го направи: баща му е в много добри отношения с немците. Точно затова…
	— Какво искаш да кажеш?
	— Точно затова той стои при нас, предпочита да умре сред нас: защото баща му е добре с немците.
	— Още ли продължава битката за Сталинград?
	— Да. Всичко зависи от тази битка. Всичко. Но ако немците спечелят войната, всичко, което това би означавало, е, че един ден ще трябва да направят едно много по-голямо и по-жестоко усилие, отколкото ако я загубят. Те не са различни от нас, не ще стигнат дотам да се отчаят напълно. Те ще успеят. Хората рядко губят, когато е въпрос да се обединят.
	Той се поколеба за миг и се спря.
	— Ще ти разкажа нещо. Ще ти покажа до каква степен си приличаме, ние и те. Преди около година немският терор беше в разгара си. Опожаряваха едно след друго селата, а жителите… Абе по-добре да не се спираме на това, което правеха на жителите.
	— Зная.
	— Тогава се питах: как немският народ може да приема това? Защо той не се разбунтува? Защо той приема ролята си на палач? Сигурно немските съвести, наранени и жестоко подиграни в най-елементарната си човешка същност, се бунтуват и отказват да се подчинят? Но кога ще видим ние признаците на този бунт? И така, точно тогава един млад немски войник дойде тук, в гората. Беше дезертирал. Беше дошъл да се присъедини към нас, да застане на наша страна, искрено, смело. В това нямаше никакво съмнение: той беше чист. Не беше член на Herrenvolk*: той беше човек. Бе последвал зова на най-обикновеното човешко чувство в себе си, откъсвайки етикета си на немски войник. Но ние имахме очи само за това — за етикета. Ние всички знаехме, че това е един чист човек. Човек чувства чистотата, когато я срещне. Тя ви боде в очите, през цялата тази нощ. Това момче беше от нашите. Но имаше етикет.
	[* Фашистка организация.]
	— И тогава?
	— Тогава го разстреляхме. Защото имаше на гърба си етикет: немец. Защото ние имахме друг такъв: поляци. И защото омразата бе завладяла сърцата ни… Някой му бе казал, като обяснение или извинение, не зная: „Твърде късно е“. Но той грешеше. Не беше твърде късно. Беше твърде рано…
	После каза:
	— Сега ще те оставя. До скоро виждане!
	И се отдалечи в нощта.


>	15

	Зося се върна на другия ден вечерта. Янек бе прекарал деня в бродене из гората и се върна при групата чак след залез-слънце. Намери Зося при Черв. Без съмнение тя беше донесла добри новини: Черв, неспокоен от няколко дни, сега изглеждаше успокоен.
	— Ще дойдеш ли тази вечер?
	— Да. Чакай ме.
	Малко по-късно тя го намери в скривалището. Под мишница носеше пакет.
	— Какво е това?
	Тя се усмихна.
	— Ще видиш.
	Янек запали огъня. Дървата бяха сухи и огънят бързо се разгоря. Беше почти хубаво. Дървата весело пращяха. Зося се разсъблече и се пъхна под завивките.
	— Не си ли гладна? Бих могъл да сложа картофи във водата: ще се сварят бързо.
	— Дадоха ми да ям в града.
	Янек въздъхна. Тя сложи ръка на рамото му.
	— Не мисли за… Не трябва. Това е без значение.
	— Мразя ги. Бих искал да ги избия всичките.
	— Не могат да бъдат избити всичките.
	— Бих искал да опитам. Бих искал да убия един, за начало.
	— Не си струва. Накрая всички ще умрат сами.
	— Да, но няма да знаят защо. Бих искал те да умрат, като знаят защо. Бих им казал защо умират, преди да ги убия.
	— Не мисли за това. Съблечи се. Ела до мен. Тук… Добре ли ти е?
	— Да.
	— Мисли ли за мен?
	— Да.
	— Много?
	— Много.
	— През цялото време?
	— През цялото време.
	— Аз също мислех за тебе.
	— През цялото време?
	— Не. Не когато бях легнала с тях. Не мислех за теб тогава. Не мислех за никого, не мислех за нищо.
	— Как е това, Зося?
	— Това е, като да си гладен, като да ти е студено. Това е, като да вървиш в дъжда и в калта, да не знаеш къде отиваш, когато си гладен и ти е студено… Отначало плачех, после свикнах.
	— Много ли са лоши?
	— Много са забързани.
	— Бият ли те?
	— Рядко. Само когато са пияни. Или пък когато са много нещастни.
	— Защо?
	— Не зная. Как искаш да зная?
	— Да не мислим повече за това.
	— Да не мислим повече за това. Янек…
	— Да?
	— Не те ли отвращавам?
	— О! Не.
	— Ела по-близо.
	— Колкото мога по-близо…
	— Още по-близо.
	— Още по-близо…
	— Така.
	— Зося!
	— Не се плаши.
	— Не се плаша.
	— Може би не ме искаш?
	— Не. Не.
	— Не трепери.
	— Не мога да се въздържа да не треперя.
	— Остави ме да те завия. Тук…
	— Не ми е студено. Това не е от студа.
	— Какво е тогава?
	— Не зная.
	— Аз пък зная…
	— Кажи ми, моля те.
	— Не.
	— Защо?
	— Не си достатъчно голям.
	— Голям съм.
	— Когато станеш достатъчно голям.
	— Аз съм достатъчно голям за всичко сега.
	— Не.
	— Достатъчно голям да страдам и да се бия.
	— Ти си дете.
	— Не съм дете. Аз съм мъж.
	— Вярно е. Не се сърди.
	— Защо се подиграваш с мен?
	— Не се подигравам с тебе. Ти си мъж. Ето защо трепериш.
	— Обясни.
	— Не мога да обясня.
	— Защо?
	— Срам ме е. Заради думите. Грозни са.
	— Няма значение. Кажи все пак.
	— Срам ме е. Но ти ще разбереш. Остани, както си, за малко. Близо до мен. Съвсем близо до мен. Ще разбереш защо си треперел… преди.
	— След това няма ли да треперя вече?
	— Не. Ще бъдеш спокоен и щастлив. Много спокоен и много щастлив.
	— Аз съм щастлив вече.
	— Но ти трепериш. И сърцето ти бие много силно. А и гърлото ти е свито, гласът ти не е същият, Янек… Мисля, че мога да ти го кажа. Мисля, че си достатъчно голям. Мисля, че мога.
	— Кажи го бързо.
	— Ти имаш желание да…
	— Не трябва да казваш това. Това е мръсна дума. Мъжете псуват така. Моля те, не я казвай никога вече.
	— Няма друга дума.
	— Има. Сигурно има някаква друга. Ще попитам. Ще попитам Добрански утре. Той трябва да знае.
	— Сега ти си сърдит. Ти си нещастен. Ти вече не ме обичаш.
	— Обичам те. Обичам те. Не плачи, Зося. Не трябва. Имаме време да научим. Имаме време да забравим. Ние ще научим красивите думи, ще забравим всички грозни.
	— Хората нямат красива дума за това.
	— Аз ще измисля една. Ние ще измислим една, заедно. Ти и аз. Само ние ще я знаем. Единствено ние ще я разбираме. Няма никога никому да я кажем. Ще я запазим в тайна, за нас. Не плачи, Зося. Един ден няма да има вече немци. Един ден ще бъде забранено да си гладен, да ти е студено. Не плачи. Толкова те обичам.
	— Кажи го пак.
	— Колкото пъти искаш. Харесва ми да го казвам. Обичам те. Обичам те…
	— Това е красива дума.
	— Тогава не плачи повече.
	— Не плача вече. Огънят е изгаснал.
	— Остави го да загасне.
	— Янек…
	— Обичам те…
	— Ти си приятен. Ти не си като другите.
	— Като другите?
	— Не ме отвращава, когато ме пипаш. Напротив. Докосни ме. Сложи ръката си тук, на гърдите ми. Остави я така, моля те.
	— Ще я оставя така цяла нощ.
	— Янек!
	— Ще я оставя така цяла нощ…
	— Янек, Янек…
	— Ела по-близо, Зося.
	— Ето.
	— Още по-близо. Колкото можеш по-близо. Така, да, така!
	— Янек!
	— Не плачи, не плачи…
	— О! Не, аз не плача, о! Не! О! Не…
	— Не трепери.
	— Не мога да се въздържа, не мога да се…
	— Зося…
	— О! Не се отдръпвай, о! Остани така, не мърдай повече… малкият ми. Така, стой спокоен, не се движи повече. Остави сърцето си да бие, то е щастливо така.
	— Твоето сърце също бие.
	— То също е щастливо.
	— Те бият заедно. Те си говорят.
	— Те са щастливи заедно.
	— Не, те не си говорят, те пеят. Зося, знаеш ли…
	— Какво?
	— Това е като музиката.
	— Това е по-хубаво от музиката.
	— Това също е хубаво.
	— Аз не зная нищо, което да е така хубаво. Ако знаеше колко съм щастлива.
	— Ти още трепериш.
	— Мисля, че никога вече няма да спра да треперя. А ти, ти си спокоен сега, ти си отпуснат.
	— Аз съм щастлив.
	— Не ме оставяй вече, Янек. И ми прости… за града.
	— Прощавам ти всичко. Ще ти прощавам винаги всичко.
	— Аз не знаех какво беше това. Аз не знаех какво правя. Янек…
	— Кажи.
	— Не искам вече да го правя с тях.
	— Няма да го правиш вече.
	— Не искам да го правя с никой друг, освен с тебе. Само с тебе. Обещай ми!
	— Обещавам ти.
	— Аз знаех само грозната дума и страданието. Нали няма да ме оставиш повече да ходя при тях?
	— Няма да те пусна вече.
	— Ще кажеш ли на Черв?
	— Утре.
	— Той ще разбере.
	— Все ми е едно дали ще разбере или не.
	— Ще разбере. Още преди той не смееше да ме гледа в очите. Бих ли могла да живея тук с тебе?
	— Моля те, живей с мен, Зося.
	— И знаеш ли, аз не съм болна.
	— Все ми е едно.
	— Немските лекари често ме преглеждат. Черв измисли това, за да ме оставят тук на мира.
	— Добре е направил.
	— Трябвало е да те срещна по-рано.
	— Аз не ти се сърдя. Това е, като да те убият, да те победят, да гладуваш заради тях. Не е нито повече, нито по-малко зле: това е същото нещо, това са немците.
	— И то не е по тяхна вина. Не е тяхна вината, щом са мъже. Ръцете им сами посягат.
	— Това не е по вина на мъжете. Това е по вина на Бога.
	— Не казвай това.
	— Той е безмилостен към нас.
	— Не трябва никога да казваш това.
	— Той накара немците да изгорят моето село.
	— Може би не е по негова вина. Може би не е могъл да им попречи.
	— Той ни е дал глада и студа, немците и войната.
	— Може би той е много нещастен. Може би това не зависи от него. Може би той е много слаб, много стар, много болен. Не зная.
	— Никой не знае.
	— Може би той би искал да ни помогне, но някой му пречи. Може би той се опитва. Може би ще успее някой ден, ако му се помогне съвсем мъничко.
	— Може би. Защо въздишаш?
	— Не въздишам. Аз съм щастлива.
	— Сложи главата си тук.
	— Ето.
	— Затвори очи.
	— Ето.
	— Спи.
	— Спя… Я отгатни какво имам в тази хартия.
	— Книга.
	— Не.
	— Нещо за ядене.
	— Не, погледни.
	— Това е плюшено мече. Мило е.
	— Нали?
	— И аз също имах едно, когато бях малък. Наричах го Владек.
	— Моето се казва Михас. Знаеш ли, имам го отдавна. Спях винаги с него, когато бях малка. Това е всичко, което запазих от моите родители. Спя винаги с него… Нали, Михас?
	В мрака нейният полузаспал глас произнесе тихо:
	— Това е моят талисман.


>	16

	Бяха се събрали в скривалището на студентите. На огъня чайникът започваше да свири весело: Пех беше предложил да им направи чай. В момента той го приготвяше с движения на магьосник по някаква вълшебна формула, която имал, както твърдеше, от един стар опитен пръч, отказал се от всичко, който живееше в гората. Впрочем Пех на драго сърце съобщаваше формулата си.
	— Взимате един морков — казваше той — изсушавате го, настъргвате го, кипвате го три или четири минути във вряща вода…
	— А хубаво ли е? — питаха го.
	— Не — признаваше Пех искрено. — Но е горещо и има цвят!
	Тадек Хмура беше се излегнал на една постелка с навит спален чувал под главата си и гледаше огъня. Неговата приятелка бе седнала до него, държейки ръката си в неговата, със затворени очи. Янек виждаше красивото й лице на фона на пушките и автоматите, опрени на пръстената стена.
	Сега той ги познаваше добре. Младата жена Ванда и Тадек Хмура се бяха запознали в университета, където бяха следвали история. Пех, младият партизанин, ранен в главата, беше студент по право. Университетът, изпитите, преподавателската кариера, към която бяха се насочили някога, представляваха един друг свят, един изчезнал, погълнат, пропаднал свят. Но все пак тяхната бърлога беше пълна с книги и Янек бе изненадан, като научи, че те прекарваха дълги часове, надвесени над лекциите си по история и право, които още продължаваха да изучават. Янек взе един дебел том по конституционно право, отвори на отбелязаната страница „Декларация за правата на човека — френската революция от 1789 г.“, после го затвори с тънка подигравателна усмивка.
	— Да, зная — каза Тадек Хмура спокойно. — Много е трудно да се приеме това сериозно, нали? Европа винаги е имала най-добрите и най-красивите университети в света. Именно там са се родили нашите най-красиви идеи, тези, които са вдъхновили нашите най-велики дела: понятията за свобода, за човешко достойнство, за братство. Европейските университети са били люлката на цивилизацията. Но има също едно друго европейско възпитание, това, което получаваме в този момент: взводовете за екзекуции, робството, изтезанието, насилието — разрушаването на всичко, което прави живота красив. Това е часът на мрака.
	— Той ще мине — обади се Добрански.
	Беше обещал да им прочете един пасаж от своята книга. Янек чакаше нетърпеливо, с парещо канче, сложено на коленете му. Беше издействал от студентите да поканят Черв и сега Черв бе настанен скромно в един ъгъл, с колене, сгънати под брадичката, с гръб, опрян на землистата стена. За да чува по-добре, бе свалил шала си. Янек за пръв път го виждаше с открита глава. Имаше черни коси, много къдрави и лъскави. Те придаваха на лицето му някакъв дивашки вид. Той не казваше нищо, пиеше чая си, мигаше важно с очи и изглеждаше доволен, че е там. Тадек Хмура кашляше много: една лека, безобидна кашличка… Всеки път той слагаше ръка пред устните си, сякаш се извиняваше. Добрански често го гледаше с безпокойство.
	— Хайде! — помоли Тадек.
	Добрански потършува под куртката си и извади дебелата тетрадка.
	— Ако това ви досажда, трябва само да ме спрете.
	Протестираха. Но Пех подхвърли дебелашки:
	— Другарят може да разчита на мен!
	— Благодаря. Действието на откъса, който ще ви прочета, се развива във Франция. Нарича се „Парижките буржоа“.
	— Буржоата — отбеляза Пех — са еднакви навсякъде. В Париж, както в Берлин, както и във Варшава.
	Той заяви, запушвайки демонстративно носа си:
	— Те имат еднаква миризма във всички страни по света!
	— Затвори си муцуната, Пех! — вежливо го помоли Тадек. — Ти си комунист — много добре, продължавай, ще видим това по-късно! Засега ни остави на мира.
	— Започвам — каза Добрански.
	Той започна да чете.


	Господин Карл влиза в сградата и грижливо изтрива краката си с благочестива мисъл за госпожа Летю, портиерката. „Малкото внимание създава голямото приятелство…“ С лице, изразяващо сърдечност, той чука на вратата на жилището й и влиза с едно чисто френско „Добър ден, дами и господа“.
	— Господин Карл! — вика госпожа Летю. — Ето ви най-после… Можете ли да ми преведете какво казват тези господа?
	Господин Карл слага бавно очилата си и се обръща към двамата младежи в мушами, които стоят прави, с мрачни лица, в средата на жилището. „Събратя!“ — разпознава ги той незабавно. Още един поглед му е достатъчен да прецени, че двамата посетители са поставени много по-долу от него в йерархията на Гестапо.
	— Meine Herren*?
	[* Господа? — Б.пр.]
	Тракане на токове. Учтиво разменяне на кратки гърлени звуци… „Боже на французите, направи така, че това да успее! — мисли госпожа Летю. — Направи така, че всичко да мине добре!“ Сърцето й има странно поведение в гърдите й, както преди две години, когато получи първото известие от своя мъж. „Пленник съм. Мисля за теб. Не се отчайвай.“ Ново тракване на токове.
	— Aber natürlich*! — усмихва се господин Карл.
	[* Но разбира се! — Б.пр.]
	Обръща се към госпожа Летю с бащинско държане.
	— Една формалност, скъпа госпожо! Тези господа смятат, че някакъв вражески парашутист се е скрил в къщата.
	Той взима ключа си от таблото.
	— Ausgeschlossen*! — казва той сухо. — Аз зная всичко, което става в тази сграда. Aber natürlich… изпълнете задълженията си.
	[* Изключено! — Б.пр.]
	Отговаря на техния поздрав и излиза. Господин Карл е натоварен от немските власти да бди за „спокойствието“ на квартала. Това е отговорен пост. Неговият метод е прост. Любезност, такт, ловкост. Да знае всичко, но за нищо да не пита. Да се представя за приятел, за верен съюзник. Умишлено пуска за самия себе си малки легенди. Как веднъж бил скрил при себе си млад студент, обвинен, че разпръсквал позиви. Как друг път накарал строго да накажат един немски офицер, които бил твърде амбициозен. Парижките буржоа са наивни. Те нямат никаква представа за нелегална борба. А да спечелиш доверието им е детска игра.
	— Господин Карл.
	Госпожа Летю се изкачва по стълбата, като взима по няколко стъпала наведнъж, въпреки разцентрованото си сърце.
	— Съвсем забравих… За това, дето течеше във вашата баня… Извиках един водопроводчик, той работи в момента.
	— Аз съм ви безкрайно признателен! — казва господин Карл, повдигайки шапката си.
	Но госпожа Летю вече тича към жилището си.
	— Дано всичко мине добре…
	Блъска се в някакъв мършав силует, който стеснително се извинява.
	— Идвам да ви кажа сбогом — прошепва господин Леви.
	„За какво ли ми се сърди? — мисли с усилие госпожа Летю. — А, да, той заминава. Снощи господин Карл му даде заповед да освободи жилището за двайсет и четири часа. Трябва да му кажа нещо любезно… Бедният! Но не сега, не сега!“ Тя бута вратата на жилището си и с усмивка на уста тръгва към двамата мрачни младежи. Господин Карл среща по стълбите Грийе. Грийе винаги се намира някъде около господин Карл, полюшва боксьорските си ръце като добро вярно животно, а господин Карл е много горд с тази мълчалива преданост. Той често му дава пари за почерпка и цигари. „Малкото внимание създава голямото приятелство!“ Грийе е момчето за всичко на къщата. Той помага на госпожа Летю и изпълнява дребни поръчки на наемателите. Гледа господин Карл с добрите си очи на предано куче. Господин Карл го потупва приятелски по рамото и продължава да се изкачва по стълбата, свиркайки си Horst Wessel Lied*. От целия квартал той предпочита именно тази къща. Никакви неприятности, никакви истории. Отношенията с наемателите са приятни и сърдечни. Взаимно уважение, взаимно разбиране. Вежливост. Пълна откровеност. Взаимопомощ. Учтивост. С една дума, сътрудничество! В други сгради се наложи да заплашват, да затварят, понякога и да разстрелват. Имаше истории с позиви, с нелегална печатница, с даване подслон на английски агенти. Имаше даже и атентати. Но тази къща тук е една много умна къща, много послушна, къща като добро дете. Естествено, с едно или две изключения. Това е господин Оноре, седемдесет и две годишен старец, който никога не отговаря на поздрава на господин Карл, не му говори и даже изглежда се съмнява в неговото съществуване. Също и господин Брюньон, търговец на сирене. Всеки път, когато срещне господин Карл, той го блъсва просташки в стомаха, крещейки между два пристъпа на луд смях: „Сталинград, Сталинград, мрачна равнина… Ха! Ха! Ха!“. Господин Карл чува стъпки и вдига глава: господин Оноре слиза по стълбата. Той се движи изправен, изпънат, с бастун под мишница. Не гледа господин Карл, а през него. „Както обикновено!“ И всеки път господин Карл се чувства унижен. Той е съгласен да бъде мразен, но не иска да бъде незабелязван. Има чувството, че престава да съществува, когато този смахнат французин минава край него. И точно, за да подчертае съществуването си, той хваща шапката си и бързо поздравява. Естествено господин Оноре не отвръща. Неговият поглед продължава да се процежда през лицето на господин Карл, като че ли то е леко замърсено стъкло.
	[* Песента за Хорст Весел — песен на фашистките щурмоваци. — Б.пр.]
	— Чуйте — казва внезапно господин Карл с развеселен тон. — Да се обясним веднъж завинаги. Аз съм дошъл тук като приятел, като съюзник, а не като победител.
	Господин Оноре спира. Той се обръща към господин Карл. Гледа го. Да, той го гледа. Господин Карл даже има чувството, че не само го гледа, но и че го вижда.
	— Да живее Русия, господине! — вика господин Оноре. — Да живее Русия!
	Той изчаква един момент с поглед, прикован в господин Карл, стисва бастуна си под мишница и продължава да слиза… На по-долния етаж госпожа Летю, съпроводена от двамата мрачни младежи, е приета от госпожа Дьо Мелвил. Госпожа Дьо Мелвил е една много стара дама с бели коси. Тя ги приема във вестибюла и веднага започва да говори:
	— Дали има някой при мен? Не, аз съм сама. Моят мъж бе убит през другата война — добрата! — а синът ми е в Англия. Да, господа, той не е тук, той е в Англия. В Англия. Вие знаете тази страна, нали? Оттам тръгнаха самолетите, които разрушиха Берлин. Моят син е в авиацията. Той се сражава срещу вас. Всяка нощ той хвърля бомби над вашите градове. Не разбирате ли френски? Жалко. Моят син… Самолет… Бомби… Берлин… Разбирате ли?
	Госпожа Дьо Мелвил говори бавно, усмихвайки се. Тя не се нервира. Тя просто търси начин да спечели време. „Дано Грийе действа бързо! Дано да успее да отнесе коша навреме!“ Двамата младежи гледат втренчено госпожа Дьо Мелвил.
	— Аз му помогнах да замине. Все ми е едно, че останах сама. Аз съм щастлива. Аз съм щастлива да зная, че моят син се сражава срещу вас. Той ви показва нещастието, което ще ви научи да бъдете хора…
	Двамата младежи разменят дрезгави звуци и започват да претърсват апартамента. Чука се на вратата и госпожа Летю отива да отвори. Това е само господин Леви с шапка в ръка.
	— За да си взема сбогом с госпожа Дьо Мелвил — казва стеснително той.
	Госпожа Дьо Мелвил следва двамата младежи от стая в стая. Трябва да ги задържи. Трябва да спечели време. Трябва да осигури време на Грийе, за да може той да отнесе коша извън къщата.
	— Ровете. Гледайте. Тъпчете. Можете също да изгаряте, да грабите и да убивате, ако ви харесва. Все ми е едно. Вие не ще попречите на англичаните да бомбардират вашите градове, улица по улица. Кьолн, Хамбург, Берлин… ще разберете вие. Англичаните ще ви отворят очите. Вие ще ни разберете по развалините на вашите градове, пред гробовете на вашите деца. Вие вече започвате да разбирате… Близък е денят, в който ще кажете: „Никога вече!“. Но тогава ще бъде много късно.
	— Die alte Schickse ist verrückt*! — казва най-после по-нервният от двамата младежи и свива рамена.
	[* Старата глупачка е луда!]


	Добрански прекъсна четенето и се обърна към Тадек.
	— Какво мислиш за това?
	— Може би е вярно. Без съмнение е вярно. Не правя никакво заключение и не изпитвам никакво възхищение от парижките буржоа. Те са учили в училище басните на Лафонтен, разсъждавали са върху Монтен, построили са „Нотр Дам“ и са дали на света това, което сега светът се опитва да им върне: Свободата. Те искат да останат французи. Няма за какво да им се възхищаваме, нито пък да им благодарим.
	— Колкото до мен… — започна Пех.
	— Лягай! Лягай!
	— Картина от Епинал! — проскърца все пак Пех. — Светена вода! Натъпкване на мозъци!
	Добрански продължи.


	Господин Карл стига пред вратата на своя апартамент. Слага ключа си в ключалката… В този момент отсрещната врата се отваря и господин и госпожа Шевалие излизат на прага.
	— Господин Карл!… Каква щастлива изненада!
	Господин Шевалие се втурва към господин Карл и му стиска ръката с жар, като че ли най-после е намерил един стар приятел. Господин Карл се оставя, приятно развеселен. Семейство Шевалие са неговите най-предани приятели, неговите най-покорни овчици. Господин Шевалие никога не казва „Германия“, а „нашата благородна и великодушна съюзничка отвъд Рейн“; той никога не казва „фюрерът“, а „гениалният вожд на нова Европа“; в неговата уста немската армия е винаги „армията на реда“, а когато говори за „сътрудничество“, лицето му приема изражение на дълбоко вълнение, гласът му леко трепери, а понякога даже очите му се навлажняват. Госпожа Шевалие никога не говори, тя само събира ръце като пред свето изображение и гледа господин Карл с израз на нямо и малко глупаво обожание. Понякога, в неговите моменти на съмнение, както у всички хора, всичко това се струва на господин Карл твърде хубаво, за да е истинско. Понякога има впечатление, че е жертва на една „грижливо изпипана“, както казват французите, срамна комедия. Но той отдава това на своето вродено недоверие и на нервите си, преуморени от десет години полицейска служба. Достатъчно е само да слуша развълнувания трепет в гласа на господин Шевалие, когато говори за „двойката Франция — Германия“. Достатъчно е да гледа главата му, за да бъде напълно спокоен. Господин Шевалие има малки мустаци, оформени като четка, и отглежда на челото си един непокорен кичур, с който много се гордее. „Не ви ли напомням на някого?“ — като че ли пита неговото лице с прелестна свенливост.
	— Господин Карл — казва господин Шевалие — ние сме винаги щастливи да можем да ви стиснем ръка…
	Той млъква. Грийе току-що е дошъл на площадката, клатейки ръце, с фас, залепен на долната устна. С угаснал поглед той навежда напред лицето си на победен боксьор.
	— Идвам да зема бельото! — ръмжи той.
	— Бельото? — повтаря учуден господин Шевалие. — Бельото? О! Да… естествено, мръсното бельо… В банята е, приятелю!
	Той сграбчва ръката на господин Карл и буйно я раздрусва, с лице, плувнало в пот. „Бельото“ е последният брой на „Либерасион“, който господин и госпожа Шевалие отпечатват на една мъничка печатарска машина в банята си, а Грийе и неговите приятели разпространяват нощем в квартала. Дано госпожа Дьо Мелвил успее да задържи полицаите още няколко минути… Дано Грийе успее да премине. Апартаментът на госпожа Дьо Мелвил е на долния етаж. След малко двамата младежи ще се качат и тогава… Машината е добре скрита, но е невъзможно да се прикрие големият кош. Достатъчно е да се повдигне платът, и „Либерасион“ ще престане да съществува… а също господин и госпожа Шевалие.
	— Благодаря ви! — казва тържествено господин Карл.
	Госпожа Шевалие, наклонила леко глава, полуотворила уста, сбрала ръце, го гледа очарована… Грийе излиза от апартамента. Той носи в ръцете си коша, покрит с мръсно платно. С фас, залепен на устната, и смутено лице той започва да слиза бавно по стълбата… Господин Шевалие продължава да друса ръката на господин Карл като автомат. „Един етаж… два… Той мина!“
	— Благодаря ви — казва господин Карл — и ви моля да ме извините. Имам да правя един доклад…
	Господин Шевалие слага пръст на устните си.
	— Нито дума! — отвръща той с нисък глас. — Разбрахме!
	Разтърсва кичура си, повтаря: „Шшшт, нито дума!“, и си тръгва на прости, последван от жена си. Затваря вратата точно навреме, за да поеме в ръце жена си, която тихо припада… На площадката господин Карл чака примирено със затворени очи. Господин Брюньон идва към него с пълен ход и възрадвано лице. „Може би днес ще промени маниерите си?“ — мисли господин Карл с изкривено лице, като че ли го болят зъби. Но той вече чува идиотския смях на господин Брюньон. „Ако можеше поне да не ме удря в стомаха…“ Но вече е получил първия удар.
	— Сталинград, Сталинград… мрачна равнина! — изревава господин Брюньон. — Ха! Ха! Ха!
	Господин Карл завърта яростно ключа в ключалката и се прибира у дома си. Доброто му настроение е изчезнало, чувства се изнервен и не му е добре.
	„Хайде, хайде… повече такт! Доброта!“ Той чува шум на вода. „А, да… водопроводчикът!“ Минава в банята. Един младеж в син комбинезон се е привел над ваната, инструментите му са разпръснати на пода.
	— Има ли още много работа?
	— За около половин час, господине.
	Звъни се. „Този път е свършено!“ — мисли младежът. Не го е страх. Но важните сведения няма да стигнат до Лондон, а съпротивата ще изгуби още един от ценните си агенти за свръзка… Господин Карл отива да отвори и се намира лице в лице с госпожа Летю и двамата мрачни младежи. Госпожа Летю изглежда бледа и разстроена. Но господин Карл никак не се интересува от госпожа Летю.
	— Какво, по дяволите, искате от мен? — вие той на немски. — Das ist aber unerhort, unerhört! Glauben Sie vielleicht, dass ich einen englischen Spion unter meinem Bett verstecke*?
	[* Това е нечувано! Нечувано! Да не мислите, че съм скрил някой английски шпионин под леглото си?]
	Тракане на токове. Извинения.
	— Аз им казах, че това е вашият апартамент — обяснява госпожа Летю. — Но те не разбират френски.
	Тя затваря очи. „Боже на французите, направи така, че той да ни затвори вратата под носа!“ Чува тракване и отваря очи: вратата е затворена.


	Добрански отпи глътка чай. Пех се възползва от това, за да мине в атака.
	— Другарят безплатно ли работи — осведоми се той — или пък тая проституция му носи нещо?
	— Безплатно! — тъжно призна Добрански.
	Той отново взе тетрадката си.


	Вечер е. Всичко е спокойно в сградата. Младежът със синята блуза си е отишъл, носейки инструментите си под мишница. Двамата мрачни младежи също са си тръгнали в друга посока. В мансардата си Грийе мисли за утрешния ден. Утре ще трябва да смени мястото на нелегалната радиостанция… Утре ще трябва да достави документи за английски летец, който се крие в Иси… Нови опасности, нови усилия. Той запалва цигара и се усмихва. Колко далеч от него са сега Спиноза и Бергсон, подготовката на лекциите по философия и поправката на домашните работи! Учениците му са се пръснали. Някои от тях са в Англия… Други са мъртви или пленници. Други пък се крият като него и работят… като него, с него. „Утре — мисли той — ще трябва да се заема със семействата на двамата разстреляни работници от заводите «Рено»!“ Удобно разположен в своя апартамент, с крака на топло в пантофите си, господин Карл работи над ежеседмичния доклад до своите началници. „Мога да твърдя, без да се хваля — пише той — че в моя сектор цари най-пълно спокойствие. Парижките буржоа са хора, удобни за ръководене. Малко такт, ловкост, финес… Да подходиш по френски, ето какво им трябва. Да станеш техен приятел, да спечелиш уважението им, доверието им. Една мила дума, една малка услуга… да се създаде атмосфера на разбирателство, на сърдечност. Париж е град, който не може да устои и на най-малкото ухажване…“
	Доволен от самия себе си, той вдига писалката си във въздуха и мечтае. Неговите доклади сигурно ще бъдат оценени и изпратени по-горе… По-нагоре и по-нагоре… все по-нагоре отиват неговите доклади. „Хер локал гаулайтер Обер е ценен човек“ — ще започнат скоро да шепнат. Ще му поверят нови длъжности… По-високо, все по-високо! С писалка във въздуха и крака в пантофите си, господин Карл мечтае… В стаята си господин Шевалие пише своята статия за следващия брой на „Либерасион“. В банята жената му се е привела над мъничката машина. „Запасете се с търпение — пише господин Шевалие. — Крийте своята дейност. Нападайте само нощем, със сигурен удар. Не излагайте на опасност вашите семейства, вашите деца. Играйте играта. Не се самозабравяйте. Не стискайте юмруци. Ръцете ви да са отпуснати, лицата ви — спокойни. Усмихвайте се. Не се съмнявайте. И знайте това: те ще дойдат, подготвят се. Тяхното идване е сигурно, както идването на утрешния ден. Тогава ще хвърлите маската. Ще вземете оръжията. Ще оставите да забучи вашият гняв… Тогава ще дойде Освобождението!“
	Едно ново и трагично изпитание се стоварва върху госпожа Летю. Поуспокоена, тя се качва при господин Леви, за да му каже сбогом, както подобава. Тя звъни. Господин Леви не отговаря. „Заминал е!“ — мисли госпожа Летю. Взима универсалния си ключ и отваря вратата. Влиза. Да, господин Леви е заминал. Мършавото му тяло виси на едно въже сред хола. Той е заминал. Преминал е границата без разрешително. Преминал е в свободната зона. Сложил е личната си карта на масата, на видно място, като че ли да подчертае кой е той и защо е заминал. Без съмнение той се е колебал малко, преди да замине. Без съмнение той се е страхувал малко — че ще намери портите отвъд затворени пред него, с надпис отгоре: „Вход за евреи забранен“.
	С крака в пантофите си и самодоволна усмивка на уста, господин Карл продължава своя забележителен доклад. „Да накараш да те обичат — пише той — това е тайната на моя скромен успех и такъв трябва да бъде нашият девиз в тази страна… Да играеш с бебетата. Да отстъпваш място на дамите в метрото… Малкото внимание прави голямото приятелство. Чар, доброжелателство… Парижките буржоа нямат склонност към нелегални борби. Те още не ни обичат, но вече ни се възхищават. След петдесет години синовете ще забравят, че бащите са говорили френски!“


	Добрански затвори тетрадката и я скри под куртката си.
	— Е, и?
	Пех изрази пълно безразличие. Беше налял вряла вода в една кофа и сега с наслаждение киснеше краката си в нея. Беше полузатворил очи, наклонил глава настрана… Беше се потопил в насладата.
	— Имам някои съмнения — каза неочаквано Черв. — Мисля…
	Той се поколеба и страшно се изчерви.
	— Кажи открито, Черв.
	— Смятам, че се лъжеш. Навлязъл си в идеализма… Аз нямам никакво доверие в буржоата… независимо дали идват от Париж или от другаде. Можем да се обзаложим, че господин Оноре е поел отново службата си в правителството „Виши“*, а много се страхувам, че твоят господин Брюньон продава спокойно сиренето си на немците, на добра цена. Колкото до твоя господин Леви…
	[* Наименование на прохитлеристкото военновременно френско правителство след капитулацията на Франция (1940). — Б.р.]
	— Какво има?
	— Той е едно магаре. Когато си евреин в тези времена, не се самоубиваш. Убиваш и те убиват. Освен ако не си някои проклет дребен еврейски буржоа…
	Чу се одобрително изкикотване: беше Пех. Той изтри краката си с библейско движение, показа ги на присъстващите и каза, насочвайки към Добрански огромния палец на крака си:
	— Вижте… Защото аз никак не съм отговорен за смъртта на този праведник!
	Когато късно през нощта Янек се върна в скривалището си, Зося спеше. Тя не го чу да влиза. В тъмнината той се вслуша за миг в дишането й — равно, спокойно. Съблече се, пъхна се до нея, сложи глава на гърдите й. Тя не се събуди. Той послуша как бие спокойното й сърце… Накрая също заспа от спокойния шепот на сърцето й. Като се събудиха, й каза:
	— Знаеш ли, Добрански пише книга.
	— Показа ли ти я?
	— Да.
	— Какво разказва в нея?
	Янек се поколеба. После с тъга я притисна до себе си.
	— Че ние не сме сами — каза той.


>	17

	Една сутрин двата моста на Вилейка хвръкнаха във въздуха под носа на feldgrau*, които ги охраняваха. В същия ден електрическият трансформатор на Антокол бе частично разрушен от експлозия и отново през гората се понесе слухът: „Пак Партизанин Надежда е свършил това!“.
	[* Пехотинец (нем.). — Б.пр.]
	Немците разстреляха една дузина заложници, биха информаторите си, обявиха намерението си да изгорят гората следващото лято, за да приключат със „зелените“. В своя месечен доклад от ноември 1942 година гаулайтерът Кох отбеляза с раздразнение, че усилията да се открие човекът, който се крие под псевдонима Надежда, напразно изразходваните сили и време, за да се сложи край на подвизите му, които подкрепяха смелостта и надеждата на цял един народ, струваха още по-скъпо на немската армия, отколкото акцията на партизаните, които въпреки всичко ставаха по-интензивни.
	Сега в погледа на мъжете, жените и децата, който те отправяха към неприятеля, имаше някаква малко подигравателна светлинка и за службите по психологическа война в Берлин ставаше ясно, че същественото бе да се свърши с този, чието име бе създало, макар и в една победена страна, истински мит за непобедимост.
	Тогава по заповед на самия Калтенбрунер бе направена една изключително ловка маневра: немските вестници съобщиха, че генерал Надежда, с истинско име Малевски, главнокомандващ на полските „зелени“ армии, е бил арестуван заедно с всички негови адютанти. Снимката му след арестуването — горд и красив мъж с гигантски ръст и белезници на китките — бе разпространена по всички печатни агенции и неутралните страни обявиха, че полската съпротива била обезглавена. Но когато партизаните гледаха снимката, се смееха и свиваха рамене: те добре знаеха, че това е инсценировка, жалък опит да ги заставят да се отчаят. Показаният така от немците мъж беше обикновен фигурант: не можеше и дума да става за Партизанин Надежда, защото техният герой бе неуловим, непобедим, закрилян от целия народ и никаква сила на света, никаква материална мощ не можеха да му попречат да продължава и да тържествува.
	В гората на Вилейка Янек, както всички други партизани, както цяла Полша по това време, непрекъснато се питаше за истинската самоличност на главнокомандващия на „зелената“ армия. Когато през гората отекваше ново ехо от неговите подвизи, когато двамата студенти с тяхната радиостанция се появяваха и винаги завършваха предаването си с думите _Надежда ще пее утре_, които той разпознаваше и по морзовите им сигнали, Янек се чувстваше обхванат от такова любопитство, че губеше сън и досаждаше на Черв с въпроси.
	— Сигурен съм, че ти знаеш кой е той.
	Черв гледаше сериозно Янек и мигаше с око. Нищо не можеше да се измъкне. А ставаше все по-трудно да се разграничи това, което бе истина в подвизите, приписвани на техния герой, от онова, което беше плод на народното въображение. Когато се разнесе слухът, не Партизанин Надежда се сражавал в Сталинград, и Янек удвои усилията си да получи, макар и някаква откъслечна информация от Черв, последният като че ли се шегуваше, всъщност мълчеше, дясното му око мигаше все по-бързо и с най-голяма сериозност, от което лицето му придобиваше още по-подигравателен израз. И после, най-накрая, един ден той каза на Янек:
	— Да, познавам го.
	Янек се уплаши много. Той внезапно изгуби желание да научи истината. Може би Партизанин Надежда съвсем не беше неговият баща, както той още тайно се надяваше, а тогава това щеше да означава, че баща му е мъртъв. Но вече не беше възможно да отстъпва.
	— Виждал ли си го?
	— Разбира се, че съм го виждал. Но най-вече съм го слушал.
	— Но кой е той в края на краищата?
	Черв го погледна сериозно, втренчено.
	— Ще ми се закълнеш ли, че няма да говориш за това?
	— Заклевам ти се — обеща Янек.
	— Е, добре, ще ти кажа. Това е славей. Това е нашият стар полски славей, когото постоянно слушаме в гората. Той има много хубав глас. Хубаво е, като го слушаш. И освен това разбери: докато този славей продължава да пее, нищо не може да ни се случи. Цяла Полша е в неговия глас.
	Янек го погледна с възмущение, но лицето на Черв беше много сериозно, смигаше с такова приятелско чувство, че бе трудно да му се разсърди, а освен това истинската самоличност на Партизанин Надежда бе военна тайна от най-голямо значение и той нямаше право да я разкрива.
	Една сутрин Добрански дойде при Янек и дълго му говори.
	— Най-вече бих желал да дойде тук, в гората. Да го види, да му говори.
	— Това за нищо няма да послужи…
	— Без съмнение. Но трябва да опитаме всичко.
	— Добре. Тръгвам веднага.
	Беше по обяд, когато Янек пристигна във Вилнюс. Собственият дом на семейство Хмура се намираше до Големия Театър. Колоните на театъра бяха облепени с афиши на немски: представяха „Лоенгрин“ за окупационните части. Янек мина през градината с кипарисите, изтри си краката и позвъни. Един стар домашен прислужник дойде да отвори вратата. Той строго изгледа парцаливия посетител.
	— Върви си. Не даваме нищо на просяци.
	— Идвам да видя пан Хмура от името на неговия син.
	Лицето на стария просветна.
	— Влез, малкият, влез.
	Той затвори вратата, сложи веригата и със ситни стъпки се доближи до Янек.
	— А как е пан Тадеуш?
	— Той е много болен.
	— Йезус, Мария, Йезус, Мария…
	Изтри очите си. Главата му, с дълги бели коси, започна да трепери.
	— Видях го да се ражда, видях го да пораства… Отгледал съм ги и двамата, бащата и сина… Йезус.
	Изправи малко превития си гръб.
	— Не бих ли могъл да дойда да го видя?
	— Ще видим.
	— Попитай го, малкият, кажи му, че аз, старият Валенти, искам да дойда да го видя…
	— Ще му кажа.
	— Благодаря, много благодаря, малкият. Ти си добро момче. Веднага разбрах това. Щом отворих вратата, си казах: „Ето един малък ангел със златно сърце…“. Да, да… Искаш ли да дойдеш в кухнята да хапнеш нещо?
	— Не. Искам да говоря с пан Хмура.
	— Добре, добре, както желаеш, малкият… Не се сърди, отивам, отивам…
	Той тръгна, провлачвайки крак, с превит гръб. Янек се огледа. Това беше богато жилище. Мебелите бяха резбовани и позлатени, както рамките на картините и бравите на вратите. От тавана висеше великолепен полилей. Килимите бяха дебели и меки, с приятни за окото рисунки. Янек си помисли за дупката в студената земя, за студента, който зъзнеше върху купчина парцали… Вратата шумно се отвори и пан Хмура влезе във вестибюла. Той беше мъж с едро телосложение, със зачервено и сприхаво лице.
	— Синът ми ли те изпраща? Това ме учудва… Говори!
	— Не викайте, моля ви — каза Янек. — Аз нямам нужда от вас…
	— А аз имам нужда от теб, така ли? Е, добре, говори! Искаш пари? Бандата иска откуп?
	— Господарю — помоли Валенти — господарю, внимавайте!
	Хмура прехапа устни.
	— Тогава — каза той с малко дрезгав глас — как е той? Все така ли е упорит?
	— Туберкулозата също е упорита болест — отвърна Янек.
	— Rany boskie*, какво говори той? — завайка се Валенти. — Възможно ли е?
	[* Боже Господи.]
	— Той си го търсеше — каза Хмура. — Направи всичко, за да стигне дотам. Можеше да бъде лекуван като принц, да бъде излекуван. Не пожела. И защо, по каква причина?
	— Йезус, Мария — просрича Валенти. — Co to bedzie? Co to bedzie*?
	[* Какво ще стане? (пол.)]
	— Искам да го видя — заяви Хмура.
	— Аз дойдох да ви взема.
	Хмура се обърна към Валенти.
	— Иди да ми донесеш кожуха.
	— Много бързо решавате — „иди да ми донесеш кожуха“ — измърмори старият. — Може би и на пан Тадеуш му е студено? Може би е гладен?
	— Стига — каза Хмура. — Той го пожела. Ние нищо не можем да направим — нито ти, нито аз.
	— Зависи, зависи! — проскърца старият. — Покойният ви баща не би се свързал с прусаците, Бог да се грижи за душата му!
	— Върви да ми вземеш кожуха.
	Старият тръгна, мърморейки. Когато се върна с кожуха в ръце, също се бе облякъл за път.
	— Идвам с тебе — изръмжа той. — Познавам ви и двамата. Ще имате нужда от мен.
	Беше нощ, когато стигнаха гората. Янек ги отведе до блатото на Старата мелница.
	— Чакайте тук.
	Той ги остави. В скривалището на студентите намери Тадек и Добрански, наведени над партия шах. Огънят замираше в дупката си. Пех хъркаше някъде невидим, заврян под купчина мръсни парцали.
	— Бащата на другаря е тук — каза Янек. — Той иска да го види. Оставих го до блатото.
	— Трябва само да го бутнеш вътре — отвърна Тадек. — Ако направя рокада, губя коня. Но ако не направя рокада… Тогава естествено правя рокада.
	— Твоят кон няма да загуби нищо, ако почака. Освен това той не ме интересува. Шах на царя и царицата.
	— Psia noga*! — изруга тъжно Тадек. — Нямам късмет в играта.
	[* Полска ругатня. — Б.пр.]
	Той обърна към Янек трескавия си поглед.
	— Другарят е бил непредпазлив. Следващия път моят баща ще доведе немците със себе си… Мисля, Адам, че ще трябва да сменим гората!
	— Иди да го видиш — каза Добрански, подреждайки шаха. — Преди всичко той е съпруг на майка ти… Пех! Ей, Пех?
	— Какво? Вървете по дяволите!
	— Отиваме. Заеми се с огъня.
	Луната блестеше. Нощта беше синя и чиста.
	Отдалеч видяха двата силуета, на брега на блатото. Хмура дойде съвсем близо до своя син и го погледна. После свали кожуха си с рязко движение.
	— Сложи това.
	— Запазете го заедно с останалото. Не искам нищо от вас. Вашите ръце са мръсни.
	— Пане Тадку — опита се да се намеси Валенти — нима може така…
	— Слушай, малкият — отряза Хмура — не съм дошъл тук да се защитавам. Но все пак ще ти кажа това: полският селянин е на моя, а не на твоя страна. Какво сте направили вие за него? Нищо. Вашите подвизи му донесоха разстрели, конфискации на реколтата му, опасността селото му да бъде изравнено със земята. Това, че той можа да запази от житото си или от картофите си, го дължи на мен, а не на вас. Защото аз не вдигам мостове във въздуха, аз просто бдя моите селяни да не изпукат от глад. Аз съм застанал между тях и немците, избавям ги от гладуването, от това да бъдат подгонени като въшлив добитък на запад. Нямало да има полска държава? И какво от това? Че това си струва повече, отколкото една полска държава, населена с трупове, в която всеки гражданин ще прилича на оцелял след катастрофа. Много красиво нещо е безнадеждната борба, но предопределението на една раса е да оцелее, а не да загине красиво…
	Той тропна с крак.
	— Ако ми покажеха десет полски деца, заради които, за да ги спася, ще трябва да оближа ботушите на десет немски войника, бих отговорил: „Ваш покорен слуга!“.
	— Това е почти като аз да стана приятел с туберкулозата — отвърна Тадек. — Все едно че ми казвате: „Не се бори против туберкулозата, Тадек! Бъди хитър! Дръж се добре с нея! Постарай се да спечелиш нейното приятелство! Вие искате моите дробове, скъпа моя? Ами, разбира се, вземете ги, те са ваши, добра приятелко! Влезте, настанете се, чувствайте се като у дома си“. След което без съмнение бих могъл да спя спокоен: туберкулозата ще има деликатността да ме пощади.
	— Rany boskie! — ужаси се Валенти. — Такива думи…
	Хмура се обърна към Добрански.
	— Вие съсипахте живота на моя син — каза той. — Живеете скрити в гората, като чакате това да отмине: вие даже не знаете какво е погледът на немеца. Лесно ви е да си играете на Робии Худ. Но моят син е туберкулозен. Тук той ще остави живота си съвсем просто, съвсем глупаво. А му трябва планина, слънце. Обвинявате немците, че взимат заложници, а нима вие правите нещо друго, като сте взели сина ми за заложник? Откажете се да помагате на германците, ни внушавате вие, и ще върнем сина ви. Аз искам да спася моя син. Искам да го спася. Без съмнение е вече твърде късно…
	— Господарю! — изкрещя Валенти ужасен. — Такива думи… Тфу! Тфу! Тфу! — плю той. — Sila nieczysta!
	Хмура погледна за миг сина си.
	— Върни се — каза той.
	— Колко взехте от доставките на жито за немската армия?
	— Пане Тадек! — изстена Валенти.
	— Ако не бях го продал на немците, те щяха да ми го вземат, а моите селяни нямаше да получат и стотинка…
	— Можехте да изгорите реколтата!
	— Тогава — студено каза Хмура — моите селяни щяха да бъдат разстреляни, а селото им — изгорено… Да живее бунтът, господин сине мой!
	Той снижи малко глас.
	— Аз не искам на моите земи да има села, изравнени със земята, и неописуема мизерия. А ти прави каквото искаш.
	После добави с горчивина:
	— Какъвто бащата, такъв и синът… Nie daleko pada jablko ed jabloni*! Ако ти имаш смелостта да се оставиш да умреш за своите идеи, аз пък мога да се съглася да загубя един син за моите.
	[* Крушата не пада далеч от дървото.]
	— Господарю — изрева Валенти — а сърцето, сърцето? Какво казва то?
	— Действай, както го разбираш, Тадек. Спомни си, че във всяка европейска страна в настоящия момент зрелите мъже мислят като мене, докато техните синове се оставят да ги разстрелват заради удоволствието, че са написали „Да живее свободата!“ по стените на тоалетните. Във всяка от тези страни старите хора защитават своите раси. Те по-добре знаят. Това, което има най-голямо значение, е плътта и кръвта, потта и майчината гръд, а не някакво знаме, граница, правителство. Спомни си: труповете не пеят Jeszcze Polska nie zginela*!
	[* Полският химн.]
	Той подхвърли:
	— Сега си тръгвам. Искаш ли да ме последваш? Утре ще те изпратя в Швейцария.
	— Янек, покажи му пътя!
	Хмура му обърна гръб и закрачи бързо, без да се обърне нито веднъж. Старият Валенти тичаше със ситни крачки след него, спираше се непрекъснато, обръщаше се към Тадек и правеше широки отчаяни движения.
	— Господарю, вие не можете да го оставите там… Йезус, малкият е болен. Това бие на очи!
	— Стига! — заповяда той. — Нищо не може да се направи. Мислиш, че съм звяр ли, че нищо не чувствам? Само ти казвам: нищо не може да се направи. Той знае какво иска. Твърдоглав е. Моя плът и кръв. Ще отиде докрай. И след всичко това ти казвам, че повече си струва да имаш един мъртъв син, но твоя плът и кръв, отколкото цяло котило от живи копелета…
	Изглежда, търпението на стария прислужник изведнъж се изчерпа.
	— Убиец! — започна внезапно да крещи той с тънък гласец. — Нямаш ли срам? Баща ти, ако беше жив, щеше да те заплюе в лицето! Майка ти сигурно те е родила от някой пиян коняр!
	— Можеш да останеш с него — процеди през зъби Хмура.
	— Zeby ci sie krew zalata! Дано се удавиш в кръв. Мислиш ли, че нямаше да остана с него, ако бях с петдесет години по-млад? Отдавна щях да съм ти се изплюл в краката… Да се осмелиш да ми говориш така! Много отдавна не съм те бил, paskudo*.
	[* Мръснико.]
	Още дълго чуваха гласа му да крещи ругатни, отдалечавайки се в нощта.


>	18

	С първите снегове дойдоха и големите студове. Янек и Зося почти не излизаха вече от скривалището. Занапред животът им се ограничи в няколко неща: дърва, огън, топла вода, няколко картофа, сън. Янек беше заявил на Черв:
	— Зося вече няма да ходи във Вилнюс.
	Черв в момента поправяше един ботуш. Каза, без да вдигне глава:
	— Зная.
	— Тя остава с мен.
	— Добре.
	Това бе всичко. Не изглеждаше нито изненадан, нито раздразнен. Добрански беше заел на Янек няколко книги: Гогол, Селма Лагерльоф. Често Янек четеше на Зося откъси на глас. После той я питаше:
	— Как ти се вижда това?
	— Харесва ми гласът ти.
	Лягаха си рано. Понякога, когато бяха се запасили с дърва за повече дни, ставаха само да поддържат огъня. За тях денят беше еднакъв с нощта и времето преставаше да съществува. Често, като се събудеха и подадяха нос навън, откриваха, че е тъмна нощ.
	— Колко ли може да е часът?
	— Не зная. Ела. Да се връщаме в леглото.
	Оставаха им още четири големи чувала с картофи: имаше с какво да изкарат зимата. Единствената им грижа беше огънят. С ръце, увити в парцали, те ходеха да събират сухи дърва, носеха ги в скривалището и пак започваха отначало. Върху неопетнения сняг двете черни мравки отиваха и се връщаха, мъкнейки смешните си клончета… След това се връщаха в дупката си, запалваха огъня, грееха се. Говореха малко. Притиснати един до друг под натрупаните завивки, телата им изразяваха много по-добре от думите това, което имаха да си кажат. Понякога Зося го питаше:
	— Вярваш ли, че всичко това ще свърши някой ден?
	— Не зная. Моят баща казваше, че зависи от битката.
	— Каква битка?
	— За Сталинград.
	— Всички говорят за тази битка. Даже немците във Вилнюс.
	— Всички.
	— Тя още ли продължава?
	— Ден и нощ.
	— А какво ще направят нашите приятели, след като спечелят битката?
	— Един нов свят.
	— Ние няма да можем да им помогнем. Много сме малки. Жалко е.
	— Ръстът не е от значение, важна е храбростта.
	— Какъв ще бъде този нов свят?
	— Ще бъде без омраза.
	— Ще трябва да бъдат избити доста хора. Тогава…
	— Ще трябва да бъдат избити доста хора.
	— И омразата винаги ще съществува… И ще бъде повече, отколкото преди…
	— Няма да ги избиваме тогава. Ще ги лекуваме. Ще им дадем да ядат. Ще им дадем музика и книги. Ще ги научим на добрина. Те са се научили да мразят, ще могат да се научат и на добрина.
	— Човек не се отучва от омразата. Тя е като любовта.
	— Аз познавам омразата. Немците ме научиха на нея. Научих я, като загубих родителите си, изпитвайки глад и студ, живеейки под земята и знаейки, че ако ме срещне на пътя си немец, няма да ми предложи канчето си, нито пък място до огъня си. Всичко, което би имал за мен, е куршум в тялото. Защото немците имат по един куршум за всяко нещо. Куршум за гърдите и куршум за надеждата, куршум за красотата и куршум за любовта… Мразя ги!
	— Не трябва. Когато имаме деца, ще ги научим да обичат, а не да мразят.
	— Ще ги научим също и да мразят. Ще ги научим да мразят грозотата, завистта, насилието, фашизма…
	— Какво е това „фашизъм“?
	— Не зная точно. Начин да мразиш.
	— Нашите деца никога няма да гладуват. Никога няма да студуват.
	— Нито глад, нито студ.
	— Обещай ми го.
	— Обещавам ти го. Ще направя всичко възможно.
	Нощем често се събуждаха от неспирен вой: изгладнелите вълци бродеха из гората и сутрин Янек откриваше следите им навсякъде около скривалището. Гората стана гола, гола и бяла. Гарваните бродеха из снега, грачеха продължително. Снегът беше превзел гората и върху неговия бял фон хората все повече приличаха на черни мравки, влачещи към дупките си смешни клонки, упорити и залитащи, затъпели от студа, а животът им занапред бе насочен към една-единствена цел: да стъкнат огън. В градовете завоевателите чакаха лятото, за да поемат към нови завоевания, а в горите човешката надежда, по-слаба от зимното слънце, отказваше да умре. Хората вече не се интересуваха от градските слухове, не си говореха, лицата им, по-сбръчкани от кората на старите дървета, се кривяха от ухапванията на студа. Само от време на време братята Зборовски се връщаха от селото, доближаваха до огъня ръцете си с втвърдени като камъчета пръсти и казваха кратко:
	— Все още се държат.


>	19

	Именно в един от тези студени часове, когато сърцата на хората и животните се вледеняват малко по малко и животът очаква само един тайнствен знак, за да спре, умря Тадек. Умря през нощта, както спеше, легнал до огъня, и даже младата жена, която го стискаше в ръцете си, не забеляза неговото заминаване. Предната вечер се беше почувствал по-добре. Беше спрял да кашля и температурата му беше спаднала. Беше помолил Добрански да му прочете откъс от книгата.
	— Не си струва — каза Добрански. — Опитай се да поспиш малко.
	— Чувствам се добре тази вечер. Кой знае, Адам, може би скоро ще мога да участвам в нападения по пътищата.
	— Може би да.
	— През пролетта ще нападаме немските конвои… Нали?
	— Да. През пролетта.
	— Ще трябва да помогнем на хората от Сталинград с всичките си сили.
	— С всичките си сили. Не мърдай, Тадек.
	— Добре съм. Адам, прочети ми нещо.
	— Какво искаш да ти прочета?
	— Една приказка.
	— Добре. Не говори много. Ще започнеш да кашляш.
	— Приказка, в която аз да бъда героят. Вълшебна приказка, в която накрая да умра, но в битка, а не от туберкулоза.
	— С удоволствие. Стой спокоен. Сложи главата си… ето тук. Ще ти разкажа една история.
	— Започвай…
	— Ето, ето…


	Полският летец изтребител Тадек Хмура умира. Той лежи по гръб на тревата, сред малка и гъста английска гора. Неговият потрошен самолет лежи на няколко крачки от него, с пречупени криле и витло, яростно забито в почвата, като сабя. По разбития му гръбначен стълб не се изкачва никакво страдание и тялото му е станало като чуждо. „Беше страшно тяло!“ — мисли той тъжно, с цялата привързаност на господар към доброто си куче. Погледът му започва да се замъглява…


	— Това е, което наричат — шепне Тадек — вълнуващ миг.


	Но неочаквано той вижда как пред него храстите се раздвижват и глупавото лице на Пех се появява над една къпина. Пех гледа Тадек с отвращение, издава злораден грак и излиза от храстите с бутилка уиски в ръка…


	— Само ако можеше да бъде вярно! — измърмори Пех.
	— Млъкни…


	Има нещо удивително в това появяване. Тадек го чувства добре, но в сегашното си състояние е неспособен да се съсредоточи и да уточни какво. Все пак летището е само на няколко мили оттук и трябва да са видели как неговият самолет се разбива в гората. Пех се надвесва над Тадек и приближава гърлото на бутилката до устните му. Тадек пие и установява, че както преди, ефектът е приятен. Тогава вижда, че от шубраците се появява неговият другар по ескадрила Адам Добрански. Добрански се държи по изключително гаден начин. Той гледа тялото, омотано във въжетата на парашута, с някакво дълбоко отвращение.
	— Би казал човек, че е наденица! — констатира той, сядайки в тревата. — Подай ми уискито. Значи падна им все пак?
	Тадек му изръмжава нещо неприятно и на свой ред иска бутилката. Намира, че не се занимават достатъчно с него. А в момента умира.


	— Мълчи! — прошепна Пех. — Той спи.
	Тадек отвори очи.
	— Не спя. Продължавай.


	В момента той умира, тялото му лежи там патетично и изоставено, а изглежда, че неговите най-добри приятели намират това за чудесна шега. Той не иска от тях, хлипайки, да си скубят косите, но в края на краищата за тях това е само повод да се напият.
	— Бихте могли поне да си свалите шапките — подсказва им той с достойнство. — Пех, не се смущавай. Ако си се уморил да пиеш прав, можеш да седнеш върху тялото ми — добавя той трагично.
	За голяма негова изненада Пех незабавно се настанява върху стомаха му с бутилка в ръка. Но Тадек не чувства никаква тежест. Напротив, има чувството, че гледа всичко отстрани, като че ли това покрито с амуниция тяло не е неговото.
	— О! Значи е по-зле, отколкото мислех — казва той с униние. — Не търсете начин да ми повдигнете настроението! — надува се той. — Зная какво е състоянието ми!
	— Красиви мой — казва Пех. — Не мисли, че си правим и най-малката илюзия. _Чиърс_!
	Той пие.
	— Ако можеш да видиш разрушен труда на своя живот… — декламира той след това.
	— Аз? — стене Пех. — Киплинг?
	— Да. Ако можеш да видиш разрушен труда на своя живот… Тоя добър стар Киплинг! Ще те накараме да прочетеш неговите поеми за Сталинград… Според собственото му признание, това са най-добрите му работи. Какъв плам! Какво вдъхновение! Дълбоко, _Гунга Дин! Чиърс_…
	— _Чиърс_ — казва Тадек. — Това уиски е наистина великолепно. Връща ви вкуса към живота…
	Ефектът от това изявление е, че другарите му незабавно са обхванати от радост. Бутилката бързо прави още няколко обиколки.
	— Как е Яблонски? — пита Тадек.
	— Като нас — казва Пех. — Напусна ескадрилата.
	Той изпразва чашата си.
	— Ние сега летим, планирайки — заявява той.
	— А Черв? Видях го как се вряза в един шваба над Северно море… Бях двеста метра назад и видях двата самолета да пикират към водата.
	— Да — потвърждава Пех.
	И Черв действително се намери в ледената вода, плувайки като тапа. „Бррр…“ — зъзнеше той на чист полски език. „Бррр… Бррр…“ — чу внезапно той зад една вълна.
	Черв обръща глава и забелязва швабата, който плува съвсем близо до него, гледайки го с глупавите си очи. Те започват да си разменят ругатни, за да се стоплят.
	— Т… т… ти си с единия крак оттатък, д… д… добричкият ми! — пъхти триумфално Черв на немски. — С… с… спасителният пояс няма да държи вечно. С… с… спукана ти е р… р… работата.
	— Бррр… — му отговаря тъжно швабата.
	— Т… т… ти тракаш със з… з… зъби, а? — радва се Черв.
	— А… а… аззз ли? — скърца швабата. — Т… т… така ми харесва! М… м… много е х… х… хубаво!
	— М… м… много е хубаво — признава Черв. — З… з… за нищо на с… с… света не бих искал да б… б… бъда на д… д… друго място!
	— Бррр… — зъзнат заедно те, като всеки наблюдава другия с крайчеца на окото си.
	— Аз б… б… бомбардирах В… В… Варшава д… д… двайсет пъти! — скърца радостно швабата.
	— К… к… — му отговаря спокойно Черв.
	— К… Какво — пита другият недоверчиво.
	— К… Кьолн — завършва Черв. — Ха-ха-ха!…
	— Бррр… — зъзне мрачно швабата.
	След един час силите му започват да го напускат.
	— Х… хайде — съска той. — Потъвай… Да свършваме…
	— С… с… след тебе — пъхти Черв.
	— Д… дума да не става! — протестира швабата и веднага започва да пие.
	Черв незабавно отбелязва точка.
	— Т… ти пиеш! — радва се той. — Що се отнася до мен, г… гледай… аз се г… гмуркам за с… собствено удоволствие.
	Той изчезва за миг под водата и успява да излезе на повърхността.
	— Ей! — крещи той ни жив, ни мъртъв. — К… какво ще к… кажеш за т… това?
	Швабата го гледа с отчаяние, стисва зъби и се гмурва.
	— Имаше съвсем свинска муцуна — ми казваше по-късно Черв с възхищение. — Броих до десет и го обявих за победен. След което съм припаднал…
	Когато го прибрахме, беше се накиснал с вода като сюнгер. Подай ми бутилката!
	Тадек въздиша от удоволствие. Той е щастлив. Пил е твърде много и главата му леко се върти, но той пак е намерил своите другари и както някога те отново ще тръгнат заедно на бой.
	— Ще им видим сметката! — заявява той.
	Неочаквано започва да пее с пълен глас:
P>
	Jak to na wojence ladnie
	Kiedy pilot z’nieba spadnie*…
	[* Полска походна песен.]
P$
	— Вижте го този пияница! — ръмжи Пех с отвращение. — Обзалагам се, че ще трябва да го носим чак до горе…
	Всеки го хваща за ръка, повдигат го…
	Тадек пее:
P>
	Koledzy go nie zaluja
	Jeszcze butem potraktuja…
P$
	Изведнъж се спъва в някакво препятствие… Навежда се. Неподвижното тяло на един пилот се е изтегнало в тревата, оплетено в снаряженията си, с каска на глава. Край него — останки от самолет.
	— Какво е това? — учудва се Тадек.
	— Нищо — отговаря Пех — не обръщай внимание. Трябва само да го прескочим…
	… Те го отнасят.


	Добрански млъкна. Партизаните седяха неподвижни, навели глави. Само Пех изруга между зъби и по-късно, напускайки скривалището, каза на Янек:
	— Разказват ни вълшебни приказки, когато започваме да живеем, вълшебни приказки, когато умираме. Още сме на това място, това е всичко, което знаят да правят за нас, след хиляди години…
	Тадек Хмура се усмихваше, а младата жена, която нежно го галеше по главата, със затворени очи, с тъмни коси, падащи, разливайки се, по рамената й, с ведри черти, въпреки следите от сълзи, остана завинаги в спомена на Янек — фигура от носа на кораб, която никаква нощ, никаква буря не могат да помрачат или потопят.
	По-късно, много по-късно, когато землянките на партизаните в полската гора станаха места за поклонение, където цял един народ идваше да почете паметта на своите герои, и когато от Ванда Залевска, изтезавана и екзекутирана от немците, остана само едно име, издълбано върху бронзовата плоча до името на Тадек Хмура, на входа на свещеното място, това лице остана завинаги живо за Янек, както и думите на баща му: „Нищо значително не умира“, и всеки път, когато си го спомняше, му се струваше, че баща му го е излъгал.
	Тадек Хмура бе погребан в гората, под снега. Не отбелязаха мястото. Студентът често им бе повтарял:
	— Запомнете: никакъв знак, никакво име.
	— Защо?
	— Заради баща ми.
	Те го гледаха мълчаливо.
	— Не искам да ме намери.


>	20

	От време на време Черв изпращаше Янек във Вилнюс, при един стар обущар, които работеше в сутерен на „Завална“. Той беше едър и начумерен мъж, с дълги мустаци като на шляхтич от някогашно време.
	— Ще му кажеш, че съм добре — заръчваше Черв.
	Всеки път, когато Янек влизаше в сутерена, обущарят му хвърляше бърз поглед и незабавно продължаваше работата си. Отначало Янек се чувстваше неудобно при такова посрещане, но накрая свикна. Слизаше в работилницата, сваляше си каскета и казваше:
	— Той е добре.
	Обущарят не отговаряше нищо и Янек си тръгваше.
	Накрая все пак той попита Черв:
	— Кой е този?
	— Това е баща ми.
	На връщане след едно от тези странни посещения Янек мина през „Похуланка“. Пред къщата, в която живееше някога пани Ядвига, той се спря. Погледна за миг голямата порта и без да мисли, влезе, пресече двора, качи се на първия етаж… Изпита страх. Сърцето му биеше с всички сили. Изпита желание да побегне. Зад вратата някой свиреше на пиано. Янек позна мелодията. Беше Шопен: същият откъс, който пани Ядвига му бе свирила толкова често… Успокои се и дълго слуша, скрит в сянката, но щом музиката секна, страхът му се върна и той избяга. В гората не каза нищо на никого, но беше потиснат, неспокоен.
	— Какво има? — попита го Зося.
	— Нищо.
	На другия ден се върна във Вилнюс по същото време. Слуша… Този път не беше Шопен, ала една много хубава мелодия, много хубава… Вече не го беше страх. Оттогава всеки път, когато ходеше да види стария обущар, свикна да минава на връщане през „Похуланка“ и да слуша на тъмното стълбище невидимия музикант.
	— Знаеш ли, той свири хубаво — доверяваше често на Зося, като въздишаше. — Толкова обичам музиката…
	— Повече от мене ли?
	Той я целуваше.
	— Не.
	На другата сутрин Зося изчезна и се върна вечерта, цялата засмяна.
	— Имам един красив подарък за теб.
	— Какво е?
	— Ще бъдеш доволен.
	Тя се засмя.
	— Затвори очи.
	Той се подчини. Отначало чу някакво скърцане, някакво ужасно пращене. После някакъв дрезгав и вулгарен глас зави:
P>
	Czy pani Marta.
	Jest grzechu warta*…
	[* Пани Марта си струва греха…]
	Пращенето, скърцането и виенето следваха безкрай.
	— Музика! — гордо обяви Зося. — За тебе!
	Той отвора очи. Тя се усмихваше, щастлива, че му доставя удоволствие.
	— Янкел ми го намери при един евреин от гората…
	На Янек му се прииска да се втурне към грамофона, да счупи плочата… Но се сдържа. Не искаше да причини мъка на Зося. Изстрада го мълчаливо.
	— Хубаво е, нали?
	Тя отново нави грамофона.
P$
P>
	Czy pani Marta…
P$
	Той спокойно спря апарата. После взе револвера си и го пъхна под куртката. Каза:
	— Ела.
	Тя стана. Не попита нищо. Последва го. Излязоха от скривалището. Здрачът се спускаше над гората, въздухът беше неподвижен и леден, снегът хрущеше под краката им. Не си говореха. Само веднъж тя попита:
	— Във Вилнюс ли отиваме?
	— Да.
	Стигнаха преди нощта. Улиците бяха пусти. Янек пресече двора, изкачи се по стълбите… Зося го следваше. Той хвана ръката й и я стисна в своята…
	— Слушай.
	Отвътре се чуваше пианото. Янек извади револвера от джоба си.
	Зося каза само:
	— Това е неблагоразумно.
	Той почука на вратата. Музиката секна. Чу се шум от чехли, ключът се завъртя в ключалката и вратата се отвори. Мъжът държеше в ръка лампата с жълтия абажур. Янек погледна за секунда, за една-единствена секунда, оризищата, пагодите и черните птици… После погледът му се изпълни с омраза и се плъзна по лицето на мъжа. Беше възрастен, посивял човек. Имаше дълъг нос и очила с никелирани рамки, бяха закрепени така, че само не бяха паднали от носа му. Той гледаше Янек над очилата си, с глава, леко наклонена встрани. Носеше стар халат с избелял зелен цвят и плътно шалче около врата. Изглеждаше хремав. Той каза на полски, със силен акцент:
	— Какво жела…
	Погледът му се спря на револвера. Вдигна ръка и намести очилата на носа си. Не изглеждаше изплашен, нито даже учуден. Отвори широко вратата и каза:
	— Влезте.
	Зося затвори вратата. Старият човек кихна, шумно изтри носа си. После въздъхна и рече:
	— Бедни деца!
	Янек държеше револвера с твърда ръка. Не се боеше. Той знаеше, че няма да има никаква милост към стария човек. Спомняше си пани Ядвига… Нямаше да има никаква милост.
	— Парите са в сакото ми. Идваш в добър момент, малкият. Току-що получих капитанската си заплата.
	Той се засмя.
	— Тя е за тебе.
	Янек гледаше пагодите, оризищата и черните птици по жълтия абажур… Сърцето му се свиваше.
	— Няма да кажа на никого — рече възрастният мъж приятелски. — Не искам да те разстрелят, малкият. Вече доста хора разстрелват така.
	Той извади портфейла от джоба на сакото си и го подаде. Янек не го взе. Мъжът изглеждаше смаян.
	— Може би си гладен? В кухнята е останало…
	— Не съм гладен.
	Лицето на мъжа видимо побледня. Каза с малко дрезгав глас:
	— Разбирам. Ти си живял тук преди? Разбирам. Но аз нямам нищо общо с тази работа. Предоставиха ми това жилище, аз не съм го искал. Бях доволен естествено, заради пианото. Но не аз съм изгонил твоите родители оттук, малкият.
	Лампата трепереше в ръцете му. Пагодите, птиците и оризищата бродеха по стените като огромни сенки.
	— Може би са ги убили? Не знаех. Не бих приел това жилище…
	— Свирете! — заповяда Янек.
	Мъжът не разбра.
	— Идете на пианото и свирете!
	Мъжът постави лампата на пианото, седна. Ръцете му трепереха.
	— Какво трябва да свиря? Имам Шуберт тук…
	— Свирете.
	Мъжът започна да свири. Но ръцете му много трепереха.
	— Свирете по-добре! — извика Янек.
	— Свали револвера си, малкият. Не е окуражаващо да го чувстваш зад гърба си.
	Той отново засвири. Свиреше добре. „Да — мислеше Янек с тъга — той знае да свири.“ Хвана Зося за ръка.
	— Слушай. Ето това е музика.
	Зося се притисна до него…
	— Сега Шопен — нареди Янек.
	… Когато се върна на земята, видя, че мъжът стои прав до пианото и го гледа.
	— Бих могъл да те обезоръжа, малкият. Ти беше забравил всичко.
	Янек смръщи вежди.
	— Тръгвай — каза той на Зося.
	— А ти?
	— Аз ще остана тук, за да не повика той…
	— Никого няма да повикам — каза мъжът.
	— Отивай. Не се страхувай. Ще те намеря в гората.
	Тя се подчини.
	— Искаш ли да ти посвиря още? — попита немецът.
	— Да.
	Възрастният мъж засвири Моцарт. Той свири почти час по памет. Когато свърши, попита:
	— Много ли обичаш музиката?
	— Да.
	— Можеш да идваш често. Няма защо да се боиш. Ще бъда щастлив да свиря за теб, малкият. Искаш ли да вечеряш с мен?
	— Не.
	— Както желаеш. Казвам се Шрьодер. Аугустус Шрьодер. В цивилния живот произвеждам музикални играчки.
	Той въздъхна.
	— Обичам много моите музикални играчки. Предпочитам ги пред хората. Също много обичам децата. Не обичам войната. Но моят син, който е на твоята възраст, много обича войната…
	Той сви рамене.
	— Така че трябваше да тръгна или да загубя детето си. Но служа в интендантството и даже нямам пушка. Ние можем да бъдем приятели, малкият.
	— Не — отвърна Янек.
	Поколеба се.
	— Но ще идвам.
	— Винаги ще бъда доволен да свиря за тебе.
	Янек си тръгна. Зося го чакаше в скривалището.
	— Толкова се страхувах за теб!
	— Е? — попита Янек. — Беше хубаво, нали?
	Тя наведе глава с виновно изражение. Внезапно започна да плаче.
	— Зося!
	Тя хълцаше като бито дете.
	— Зося! — умоляваше той. — Зосенка… Какво има?
	— На мене не ми хареса — хлипаше тя. — Никак, никак!
	— Зося…
	Той я обгърна с ръце. Тя се притисна до гърдите му.
	— Сега, след като ти го казах, ти вече няма да ме обичаш!
	— О! Обичам те! Не плачи, Зосенка!
	— А ти обичаш тази музика повече от мен… Господи! Колко съм нещастна!
	Той не знаеше какво да отговори. Притискаше я до себе си. Галеше косите й и повтаряше:
	— Зося, Зосенка.


>	21

	Много пъти Янек ходи да се среща с Аугустус Шрьодер. Правеше го скришом, със срам: всеки път страдаше, като че ли вършеше предателство. В началото стоеше нащрек, стискайки револвера в джоба си, следейки с подозрение движенията на немеца. Но Аугустус Шрьодер успя да му вдъхне доверие. Той показа на Янек снимката на своя син: младеж с мрачно лице и хитлеристка униформа.
	— На твоята възраст е — каза тъжно той. — Но не обича музиката. Не обича моите играчки.
	Той му показа играчките си: фигурки на гномове и немски буржоа от някогашно време, изработени с изящно изкуство.
	— Изработил съм почти всички герои от приказките на Хофман и Грим — обясни той с някаква детинска гордост. — Обичам миналото… Обичам Германия на свирачите на флейта и кавал, на нощните бонета и на смъркачите на енфие, на дългите рединготи и белите перуки…
	Той се усмихна.
	— В тия времена човекоядците са живели само във вълшебните приказки, били са добряци и не са разкъсвали никога никого. Най-много от всичко са обичали пантофите си, една лула край огнището, халба бира и хубава партия шах…
	Всяка играчка имаше механизъм: достатъчно бе да се натисне едно копче и фигурката оживяваше, поздравяваше или правеше танцова стъпка при ясния звук на мелодичен акорд.
	— Никога не съм правил оловни войници, даже за моя син! — казваше Аугустус Шрьодер.
	Той сядаше зад пианото и свиреше. Най-много обичаше „песните“ и ги свиреше великолепно. Янек чувстваше, че тези мелодии най-добре подхождаха на душевността на възрастния мъж, на неговите мечти, на отминалата му любов… Той слушаше с удоволствие тази нежна и тъжна музика. Веднъж попита:
	— Вие наистина ли сте немец?
	— Да. Повече, отколкото тия там…
	Той направи движение към прозореца: по улицата с трясък преминаваха танкове.
	— Аз съм последният немец.
	Беше живял дълго време в Краков и познаваше добре Полша. Никога не се осмели да говори с Янек за родителите му.
	Един ден смутено попита:
	— Къде живееш ти?
	— В гората.
	— Би ли желал да дойдеш да живееш тук, с мене?
	— Не.
	Аугустус Шрьодер попреви рамене и не настоя повече. Той подари на Янек една от своите играчки. Това бе баварски буржоа с нощно боне, който се усмихваше, смъркаше енфие, кихаше и поклащаше със задоволство глава при звуците на „Ach, mein lieber Augustin“. Янек държеше винаги играчката у себе си. Той я показа на Зося. Често в скривалището си те двамата се заливаха от смях, гледайки как старото човече смърка енфие, киха…
	„Ach, mein lieber Augustin, Augustin, Augustin“… — свиреше нещо във вътрешността му. Човечето поклащаше глава с вид на дълбоко задоволство.


>	22

	В една петъчна вечер Янкел Цукер почисти ботушите си, изми брадата си, обви копринения си _талес_ около книгата си с молитви и тръгна. Партизаните доброжелателно го гледаха как се отдалечава. Само Махорка промърмори:
	— Евреинът не обича да се моли сам. Страх го е да остава насаме със своя Бог.
	Янкел вървеше бързо: беше закъснял. Всяка петъчна вечер той се впускаше така чак до предградието на Вилнюс — Антокол, вмъкваше се в развалините на старата фабрика за барут… В случая тази стара фабрика за барут служеше за синагога и място за събиране на евреите, които се криеха в гората. Руските части бяха я вдигнали във въздуха по време на отстъплението си през четирийсет и първа, но много сутеренни помещения бяха останали почти незасегнати. Достъпът до тях беше труден и никой никога не отиваше там, с изключение на вярващите, оцелели от погромите. Те не бяха много и техният девиз беше: „Предпазливост“. Най-напред Цимес безделникът се вмъкваше сред развалините, оглеждаше местата — обикновено имаше само прилепи и изгладнели плъхове — после изсвирваше пронизително. Тогава вярващите се промъкваха в барутната фабрика един по един, мълчаливи и боязливи… Янкел дойде с малко закъснение. В подземието Цимес тържествено бе поставил ветроупорен фенер, откраднат предния ден от централната гара на Вилнюс. Вече се бяха събрали десетина мъже, слаби и нервни, с резки движения и дълги, трагично провесени ръце. Сьома Капелюшник, старият търговец на каскети от улица „Немецка“, играеше ролята на псалт. С шапка над очите, той се биеше по гърдите, олюляваше се, устните му мърдаха, от време на време гласът му се извисяваше в продължителен напевен стон, после отново се снишаваше и само устните му продължаваха мълчаливо да помръдват… Очите му никога не гледаха молитвената книга, поставена пред него. Погледът му бегло пробягваше навсякъде, пълен с ужас: по лицата на вярващите, из мрачните ъгли, по каменните стени. При най-малкия шум се стряскаше, после рязко застиваше на място и слушаше: само побелелите му устни продължаваха да шепнат, а юмрукът му, увиснал за миг във въздуха, се отпускаше и блъсваше хлътналите му гърди с движение на автомат. Евреите се молеха — дълго, продължително мърморене с равен тембър — а след това внезапно от нечии гърди се изтръгваше продължителен вопъл, наполовина изпят, наполовина изговорен, нещо като отчаян въпрос, осъден завинаги да остане без отговор. Тогава другите вярващи извисяваха глас, за да бъде чут този трагичен въпрос, този трептящ вопъл, после гласовете притихнаха и отново се превръщаха в шепот.
	— Lchou nraouno Iadonaïnorïo itsour echeïnou*! — изхлипа Сьома. — Chma izraël adonaï… Кой, кой остана навън да наблюдава?
	[* Еврейска молитва.]
	— Цимес — каза бързо един от вярващите, с очи, приковани в Книгата, като се биеше в гърдите. — Цимес остана… Chma izraël adonaïeloheïnou, adonaïecho!
	— Boruch, chein, kweit, malchuze, loeilem, hoet — набожно измрънка гласът на Цимес. — Аз съм тук, ребе`. Искам да се моля както всички!
	— Arboïm chono okout bdoïr vooïmar! — напевно произнесе псалтът, като се полюшваше. — Тогава кой е останал навън да пази?
	— Arboïm chono okout bdoïr vooïmar! — проплака също Цимес, без да се злепоставя.
	— Adonaïechot! — изрева псалтът, отпускайки края на своя _талес_ и удряйки се диво по гърдите. — Никой не е останал да пази навън. Arboïm chono okout… Казвам, че това не е добре. Трябва някой да иде навън, за да пази! Arboïm chono okout…
	— Вече три пъти го изпяхте, ребе`! — намеси се невъзпитано младият Цимес.
	— Bdoïr vooïmar! — завърши Сьома. — Няма нужда да ми казват какво правя!
	— Ние да се молим ли сме дошли тук, или да спорим? — намеси се дребен рижав евреин с яростен вид.
	— Няма нужда да ми се напомня защо сме дошли! — излая псалтът. — Chiroum ladonaïchir chodoch!
	— Chirou ladonaï!
	— Oï, chirou ladonaï! Пейте, пейте новия химн пред Господаря! Камински, върви да застанеш на пост навън.
	— Oï, chirou ladonaï! — поде набожно Камински, с очи, изпълнени с екстаз.
	Той беше огромен брадат евреин, бивш файтонджия от Вилнюс.
	— Ladonaïchir chodoch! — пропя псалтът. — Камински, казах нещо! Казах: върви да застанеш на пост навън!
	— La… a… adonaïchir chidoch!
	— Камински, аз казах…
	— Не ми досаждайте! — измуча неочаквано гигантът, с поглед, излъчващ ярост. — Когато ми досаждат, се ядосвам! А когато се ядосам… Chirou ladonaïchir chodoch!
	— Boruch chein kweit malchuse loeilem boet! — изпя бързешком псалтът. — Много ще се смея, когато всички бъдем избити от някой патрул!
	— Adonaïechot!
	— Ще се смея, когато всички бъдем избити от някой патрул, oï, как ще се смея! Chma izraël adonaï!
	— Ще се смея, ще се смея, когато ние… Тфу! — изплю се с гняв Камински. — Объркваш ме, Капелюшник! Не можеш ли да кажеш молитвата си спокойно, не можеш ли?
	— Как искате да си кажа спокойно молитвата, когато убийците бродят наоколо, готови да ни изколят, а няма никой, който да отиде да пази навън? Lefneï adonaïki vo michpoït gooret! Как искате?
	— Vo michpoït gooretz! Ти виждаш убийци навсякъде! Kivo, Kivo, adonaïkivo… Станете, станете пред Господаря!
	— Adonaïkivo; chma izraël adonaï… Какво чух?
	— Ребе`, ти съвсем нищо не си чул!
	— Чух нещо. Chma izraël adonaïeloheinou…
	— Adonaïechot… Oï… Какво беше това? Не ме плашете, ребе`… Имам жена, която е в шестия месец, страхът е лошо нещо за бременността. Molchem booïlem boit! Може да я накара да роди преждевременно.
	— Може да я накара да ро… тфу, тфу, тфу! — обърка се пак Камински. — Ще полудея! Molchem booïlem boït!
	След молитвите евреите се измъкнаха в нощта, разпръснаха се из гората. Янкел намери Камински на изхода.
	— Е, и?
	— Камионът минава всеки ден по пътя, който следва река Вилейка. Той снабдява отдалечените постове. Видях боеприпаси, оръжие…
	— Добре ли е охраняван?
	— Обикновено трима души плюс шофьора. Един — отпред, а другите двама — вътре… Не са особено внимателни.
	— В колко часа?
	— В четири камионът минава по големия завой на Вилейка, там пътят се движи около петстотин метра по един голям наклон. Това е най-доброто място.
	Те се разделиха. Янкел потъна в нощта.


>	23

	— Ммм…
	Черв изгледа своята малка група с критично око.
	— На път!
	Потеглиха. Вървяха в индийска нишка, с Черв начело. Той носеше по странен начин пушката си: ремъка зад тила, а пушката — пред гърдите. Държеше двете си ръце върху нея. Погледнат отзад — с навития на главата му шал, той приличаше на жена, носеща бебе в ръцете си. Криленко се движеше трудно, влачейки крак. Лицето му се кривеше от болка…
	— Ревматизъм! — тъжно бе обяснил той на Янек.
	Махорка липсваше: една жена раждаше в Пяски и от два дни той бродеше около стопанството, мърморейки молитви. Янкел имаше колан с гранати около кръста си. Станчик носеше нож в ръкава си: това бе единственото му оръжие. Тримата братя Зборовски бяха най-добре екипирани: всеки от тях притежаваше по една немска пушка, щик, по един маузер и пълни паласки. Пан Меценас, без оръжие, подтичваше пред Янек. Изглеждаше смешен и ненужен в огромния си кожух, който винаги миришеше на мокро куче. При всяка полянка спираше и тичаше към храстите, защото имаше болни черва. След това ги настигаше изтощен и бърбореше извинения. Той измина така половината от пътя и най-накрая остана назад, капнал и стенещ, някъде из шубраците. Янек бе последният в колоната. Пристигнаха при завоя на Вилейка много преди часа и се разположиха от двете страни на пътя. Двамата по-възрастни братя Зборовски заеха позиция на върха на възвишението, точно пред мястото, където шофьорът на камиона щеше да смени скорост, за да се спусне. Слънцето залязваше от другата страна на Вилейка, снегът беше твърд и гладък, стопен в твърда маса от краткото слънце. Чакаха легнали почти половин час. Криленко, на когото му омръзна да усеща как снегът малко по малко смразява вътрешностите му, стана, ругаейки.
	— Остани легнал! — заповяда Черв.
	Криленко взе да протестира.
	— Да не искаш да ми измръзнат…
	Черв мигна с око.
	— Той ми се подиграва! — възмути се старият.
	— Не го направих нарочно — каза Черв. — При мен това е на нервна почва. Затваряй си муцуната.
	Чуха камиона. Чуха как шофьорът смени скоростта. Камионът се появи на завоя и започна да се изкачва. Движеше се трудно. Без съмнение бе здраво натоварен. Янек видя лицето на шофьора, бледо и смутено: несъмнено бе уморен от студа и шума. Друг немски войник дремеше до него. Беше тритонен камион, покрит с брезент. Отвътре някакъв глас запя:
P>
	Ich hatt einen Kameraden*…
	[* Немска маршова песен: „Имах един другар…“]
P$
	А хор от гласове поде:
P>
	Ich hatt einen Kameraden
	Einen besseren fïndʼst du nicht…
P$
	Черв остана прилепен към снега, с извит гръб. Криленко изсъска:
	— Ако братята Зборовски атакуват, ние сме загубени.
	Камионът наближаваше върха на хълма: сега те виждаха двата реда немски войници, седнали един срещу друг, с пушки между коленете.
P>
	Ich hatt’…
P$
	Камионът изскърца, направи още едно усилие и изчезна по отвъдния склон. Двамата Зборовски пресякоха пътя и дойдоха да се присъединят към другите.
	— Добре направихте — каза Черв. — Утре пак ще опитаме.
	Когато на другия ден отново дойдоха на мястото, Черв отдели Янек и го постави в подножието на склона.
	— Можеш ли да свириш?
	— Да.
	— Камионът ще започне да завива тук. Когато те отмине, ти ще погледнеш вътре. Ако има по-малко от шест човека, свирваш. Разбра ли?
	— Да.
	— Повтори.
	Янек повтори. Черв тръгна, а Янек се притаи в храстите. Слънцето отново потъна в земята. Янек чу камиона. Същият шофьор беше на волана и същият войник спеше до него. Камионът зави и започна да се изкачва. Янек отстрани храстите и погледна. Само един мъж беше седнал вътре на някакъв сандък. Изглежда дремеше. Янек го погледна втренчено за секунда, после — втора. Това беше старият Аугустус Шрьодер. Камионът тежко се придвижваше нагоре… „Само един човек има вътре“ — помисли Янек. Трябваше да изсвири. Той пъхна два пръста в устата си. Отзад в камиона едрото мършаво тяло на германеца се друсаше върху сандъка, брадичката му се удряше в гърдите. Беше с кръстосани ръце. Само един човек… Изсвирването отекна пронизително и кратко. Камионът току-що бе стигнал до върха на хълма. Янек видя как два черни силуета изскачат от двете страни на пътя и се открояват на фона на червеното небе. Той чу два изстрела и камионът почти веднага спря. Видя Аугустус Шрьодер да скача от камиона и да тича без посока, размахвайки дългите си ръце, подобно на крила на вятърна мелница. Тогава Янек изскочи от храстите и започна да тича към него, крещейки:
	— Не стреляйте!
	Той чу трети изстрел. Когато стигна до камиона, Аугустус бе седнал на земята, опираше се на една от гумите и се държеше за корема. Никой не му обръщаше внимание. Партизаните алчно проверяваха сандъците: оръжие, муниции, експлозиви… Суховатото лице на стария човек изразяваше смайване, някакво наивно учудване. Не личеше да страда. Той изглеждаше най-вече учуден. Когато Янек се наведе над него, го чу да повтаря на немски:
	— Was ist los? Was ist los*?
	[* Какво стана? (нем.)]
	Той веднага позна Янек и му се усмихна. Каза на полски с глас, още незасегнат от страданието:
	— Бях ранен. Ти ли стреля?
	— Не.
	Аугустус Шрьодер произнесе важно, като че ли се отнасяше за нещо от голямо значение:
	— Вярвам ти.
	И бързо добави, без съмнение, за да успокои Янек:
	— Не ме боли.
	Криленко подаде глава от камиона.
	— И това ще дойде, приятелю — подхвърли той добродушно. — Успокой се. Раните в корема никога не заболяват веднага. Нищо няма да загубиш, ако почакаш.
	И той направи весела гримаса.
	— Ще видиш!
	— Аз им казах да не стрелят — прошепна Янек.
	— Вярвам ти.
	Скулестото лице бе станало много бледо. Небето помръкна. Гарваните вече не грачеха. Черв скочи от камиона, с карабина през гърдите, и каза даже без да погледне ранения:
	— Тръгваме. Качвай се. Ще откараме камиона в гората.
	— Ще остана още малко тук — отвърна Янек.
	— Какво ще правиш?
	— Това е… това е…
	Искаше да каже: това е мой приятел. Но каза:
	— Аз го познавам.
	Лицето на възрастния човек стана още по-бледо и устните му започнаха да треперят.
	— Както желаеш — рече Черв.
	Той се качи на мястото на шофьора и запали двигателя.
	— Не се бави дълго!
	— Няма!
	Камионът остави зад себе си миризма на бензин.
	— Снимката — помоли Аугустус. — В куртката ми…
	Янек разкопча шинела и потърси в джобовете.
	Веднага намери снимката. Момчето в хитлеристка униформа го гледаше строго.
	— Дай.
	Той постави снимката в ръката на ранения. Аугустус я загледа с иронична усмивка.
	— Ще бъде горд с мене. Или пък ще вдигне рамена и ще каже: „Той само е изпълнил дълга си. Нищо друго. Sieg heil!“.
	Снимката падна в снега.
	— Не ме оставяй на пътя. Ако някой селянин ме открие… Би ме довършил с тоягата си.
	Янек отмъкна ранения в шубраците, облегна го до стеблото на един дъб.
	— Моите играчки ще ми липсват.
	Янек потърси в джоба си… Лицето на ранения се освети. Като че ли страдаше по-малко. Янек нави пружината и включи. Човечето се съживи, усмихна се.
	— Ach, mein lieber Augustin, alles ist weg, weg, weg*…
	[* Ах, мой мили Аугустин, всичко свърши (нем.)]
	Човечето смръкна енфие.
	— Ach, mein lieber Augustin, alles ist weg!
	Човечето кихна и дълго поклащаше глава със задоволство.
	— Благодаря.
	Янек сложи играчката в ръката му. Часовете минаваха. Нощта беше тиха, вятърът не събуждаше никакъв шепот в обезлистената гора. Само старият човек слабо стенеше в снега… Когато престана, Янек постави тялото на видно място насред пътя и се върна в гората.


>	24

	Три дни след нападението над камиона Черв бе посетен от пан Юзеф Конечни. Кръчмарят пристигна с шейна, придружен от четирима селяни. Въпреки хубавите им празнични облекла и напомадените им коси, селяните изглеждаха твърде отчаяни.
	— Chlopcy* — извика пан Юзеф, скачайки от шейната. — Да не сте си изгубили ума?
	[* Момчета (пол.)]
	Партизаните изчакваха с интерес. Развлеченията в гората бяха рядкост.
	— Те наложиха на Пяски глоба от сто хиляди злоти! Половин милион трябва да платят петте села от областта: Пяски, Велички, Подводзе, Клини, Лубавки! Chlopcy, погледнете ни…
	С едно движение той привлече всички погледи към гърдите си.
	— Имаме ли вид на хора, готови да хвърлят сто хилили злоти на боклука? Обърнете се към разума си, chlopcy. Вие самите не сте изложени на никакъв риск: едно нападение, камионът е наш и ето че се скривате вдън гората. Но ние, ние сме винаги там. Нашите гърбове са винаги готови да отнесат ударите! Имайте милост към нашите жени, към нашите деца. Какво говоря, към нашите сираци!
	Чу се някакво странно грачене в групата на партизаните: Криленко започнато да губи търпение.
	— Всеки има право да рискува живота си: всички ние сме готови да рискуваме нашия за свободата. Но нямаме право да плащаме с живота на другите. Това не е по християнски. Не, това никак не е по християнски. А знаете ли какво са обявили немците по селата?
	— Ммм… — обади се Черв. — Досещам се…
	— При следващото разбойничество по пътищата петима граждани ще бъдат обесени! Обесени, chlopcy. Обесени като нищо!
	— Ммм… — каза Черв, мигайки с око. — Ако потърсят малко из областта, сигурно ще намерят петима граждани, които заслужават да бъдат обесени!
	— Ей? — учуди се пан Юзеф. — Сега не е момент да се шегуваме, Черв. Chlopcy, отправям призив към християните, каквито вашите майки са направили от вас. Оставете немците на мира. Моментът да ударим още не е дошъл! Когато дойде, аз ще бъда първият, който ще удари!
	— В това няма никакво съмнение! — убедено забеляза Черв.
	— Но засега, chlopcy, скрийте се! Замаскирайте се! Влезте под земята! Тишина, нито едно движение, нито една въздишка. Вече никакво мърдане… Изчакваме! Аз съм възрастен човек и по отношение на нашествията имам несравним опит: вярвайте ми, между моите предци имам много повече изнасилени баби, отколкото всеки от тук присъстващите! Казвам ви: нито едно движение, нито една въздишка! Правете се на мъртви, не мърдайте вече! Оставете ни да спасим живота на своите деца, да опазим своите огнища, своите села… В края на краищата ще се намери някой да ги победи, тия немци: в тоя ден те ще видят кой съм аз!
	Пан Юзеф внезапно завърши:
	— Нося хранителни продукти… Това е от сърце, от сърце!
	Той се качи в шейната. Конят трудно се влачеше из снега. Селяните мълчаха. Пред комендатурата пан Юзеф скочи на земята, провери положението на перчема върху челото си, плю си на ръцете и заглади върховете на мустаците си, след което влезе. Той бе посрещнат от пан Ромуалд. Пан Ромуалд имаше тайнствен и възбуден вид.
	— Е? — прошепна пан Юзеф.
	— Шшшт! — изшътка Ромуалд с пръст на устата. — Тая голяма надежда за тази вечер, пан Юзеф!
	— Наистина ли? Наистина ли?
	— За това няма никакво съмнение. Вятърът е попътен, вятърът е попътен! Сандъците с яйца, които ни изпратихте миналата седмица, имаха превъзходен ефект!
	— Сигурен ли сте?
	— Можете да ми се доверите, пан Юзеф! Аз имам око, имам нюх… Никакво съмнение… ние сме много добре разположени към вас!
	— Скъпи приятелю, най-скъпи приятелю! — възкликна пан Юзеф.
	Двамата мъже дълго си стискаха ръце, гледайки се в очите.
	— Никога не съм пропускал да подхвърля някоя дума във ваша полза! — увери пан Ромуалд. — Една думичка от време на време… Точно колкото трябва: ние не обичаме да ни досаждат!
	— Ще ви изпратя сирене! — обеща развълнуван пан Юзеф. — Или пък предпочитате сланина?
	— Сланина, сланина! — каза пан Ромуалд. — Но, от друга страна, с времето сиренето…
	— Ще ви изпратя и двете — реши пан Юзеф.
	Той бе въведен в канцеларията. Немският полицай си оправяше ноктите, подсвирквайки: Kleine, entzückende Frau*.
	[* Малка, очарователна женичка (немски шлагер). — Б.пр.]
	— Ние сме в превъзходно настроение! — прошепна пан Ромуалд.
	Немецът вдигна глава.
	— Ах! Приятелю мой, хер Юзеф! — добродушно каза той. — Ромуалд ми съобщи за твоята покана. Много мило, много мило. Добра идея, хер Юзеф. Грижа да се подобрят отношенията между властите и населението, ха-ха-ха! Ще направя, каквото мога… Ще дойда да вечерям днес у вас!
	Когато пан Юзеф излезе, полицаят смигна и цъкна с език, а пан Ромуалд нададе пронизителен смях, като го подхващаше нееднократно през деня: затваряше очи, показваше кучешките си зъби и клатеше глава в пристъп на веселост… Вечерта пан Юзеф посрещна гостенина според всички добри закони на селското гостоприемство. Полицаят яде заешко, сготвено от красивите ръце на пани Франя, шунка, птиче месо, сирене. Пи водка в голямо количество. След това пи чай, придружен от великолепен сладкиш с маково семе. Столовата беше бедно осветена от две свещи, поставени на масата: селото нямаше електричество и въпреки че имаше доста голямо количество газ в дъното на избата си, пан Юзеф беше твърде предпазлив, за да го демонстрира. Настанил се в края на масата, пан Ромуалд се тъпчеше и превеждаше с пълна уста.
	— А пани Франя? — попита по едно време полицаят.
	Лицето на кръчмаря изрази затруднение.
	— Жена ми има бронхит! — заяви той. — Сложил съм й вендузи!
	Полицаят пиеше чая си на малки глътки.
	— Имаш ли деца? — попита той.
	— Ннне! — отвърна пан Юзеф с неудобство.
	— So — рече полицаят — so*…
	[* Така (нем.). — Б.пр.]
	Той запали дебела пура и доброжелателно погледна своя домакин, присвивайки леко очи.
	— Ще видя какво ще мога да направя за теб — каза той, издухвайки дима.
	Пан Юзеф помисли, че се отнася за въпроса по транспорта на жито, който той ловко бе вмъкнал по време на вечерята — една прекрасна сделка — и благодари за това.
	— Ще го направя с удоволствие — обяви сериозно полицаят.
	Пан Ромуалд прихна в кърпата си за хранене. Полицаят си наля още една чаша водка.
	— Все пак не съм в първа младост! — обясни той. — Само това може да ми раздвижи кръвта!
	Той се захили. Пан Ромуалд без малко щеше да се задуши, а пан Юзеф, който никак не се досещаше, също се захили един-два пъти от вежливост. Полицаят изпразни чашата си, захапа пурата и тежко стана.
	— Искам да изкажа своите почитания на пани Франя — заяви той.
	Кръчмарят страшно пребледня. Той зяпна, но не каза нищо и остана така, с отворена уста.
	— Хайде — каза полицаят.
	Той взе една свещ от масата.
	— Покажи пътя.
	Пан Юзеф стана. Той още стоеше с отворена уста, като риба на сухо. Преди да поемат по стълбите, успя да произнесе няколко думи.
	— Ж… жена ми е в леглото! — заекна той с прегракнал глас.
	Полицаят го тласна напред.
	— Върви!
	Пред спалнята кръчмарят пак спря. Коленете му трепереха. Той хвърли на полицая поглед на пребито куче.
	— Отвори вратата!
	Пан Юзеф се подчини. В тъмнината те чуха вик… Полицаят влезе, вдигна свещта… Пани Франя, събудена внезапно, ги гледаше с големите си сини очи, изпълнени с ужас. Русите й коси падаха на две вълни върху гърдите й… Тя издърпа завивката до брадичката си. Полицаят изгледа пан Юзеф с отвращение.
	— Няма деца! — изскърца той. — Mein Gott*! Такава жена и да няма деца.
	[* Боже мой! (нем.). — Б.пр.]
	Изплю пурата и я смачка под ботуша си. После се обърна към пан Юзеф и протегна ръка…
	— Дръж свещта! — заповяда той.
	На другата сутрин кочияшът на пан Юзеф отстъпи пред молбите на пани Франя и я откара при партизаните. С болезнено бледо лице и тяло, разтърсвано от нервни спазми, тя разказа историята на Черв.
	— Позволете ми да остана тук!
	Черв я гледаше, мигаше с око и се ядосваше на своя тик, защото беше искрено развълнуван.
	— Можеш да останеш с нас няколко дни. Къде са родителите ти?
	— В Мурави…
	— Ще те закараме при тях веднага след като се уреди работата.
	След обяд пан Юзеф пристигна окаян при партизаните. Мустаците и перчемът му висяха плачевно. Лицето му бе изкривено и страдалческо, като на човек, който страда от зъбобол: изпитаха желание да му сложат компрес на бузата. Той гледаше встрани. Каза с много слаб глас:
	— Искам да говоря с жена си.
	— Върви си — каза му просто Черв.
	Тогава пан Юзеф заплака по един съвсем неочакван начин. Той си отиде, но се върна на другия ден и на по` другия. Пани Франя вече не беше в гората: Черв я беше отвел при родителите й в Морави. В продължение на петнайсетина дни пан Юзеф идва всеки ден. Всеки път молеше да види жена си, слушаше с наскърбен вид ругатните и си тръгваше, без да се е осмелил да погледне някого в очите. И после, в един хубав ден, съмнителна шега на Криленко доведе историята до неочаквана развръзка. Пан Юзеф бе дошъл в гората и по установения обичай поиска да види жена си. Криленко го изгледа продължително, плю и рече:
	— Поздравления, ханджийо. Имам добра новина за теб. Ще ставаш баща!
	Присъствалите на срещата партизани, които впрочем бяха виждали хора да страдат и агонизират в продължение на часове, бяха единодушни, когато казваха, че „никога не са виждали мъж да придобива такова страшно изражение“. Пан Юзеф не отговори нищо. Лицето му хлътна, кръвта му се оттегли от него, а очите му приеха израз на човешко страдание. „Почти приличаше на човек“ — заяви по-късно Криленко, доста засрамен впрочем от продължението на неговата шега. Защото пан Юзеф му обърна гръб и си тръгна. Но не отиде много далеч. Той отиде само до първото по-самотно дърво, малко встрани, там свали тирантите си и просто се обеси на един здрав клон. Партизаните признаха, че в жеста имало известно величие и че след всичко това сърцето на пан Юзеф не било направено изцяло от сланина, както те предполагали, с което заслужи да бъде погребан и да има над себе си добре забит дървен кръст, както подобава на християнин.


>	25

	Плененият камион им донесе нещастие. Черв беше решил да го скрие до пролетта в една изоставена дъскорезница край Верки. Криленко яростно се противопостави на този проект.
	— Не може да ни послужи за нищо тоя камион! — твърдеше той. — Аз реших да го изгорим… тъкмо има достатъчно бензин да направим един хубав огън!
	И той предизвикателно гледаше Черв. Все пак една сутрин Черв се покатери на камиона и седна зад волана.
	— Кой командва тук? — възмути се Криленко. — Аз казах: изгорете този камион.
	— Никой — отвърна Черв — никой не командва тук.
	Той запали мотора.
	— По дяволите! — изруга Криленко. — Аз казах…
	Камионът потегли. Украинецът има време, колкото да скочи на стъпалото. Камионът напредваше бавно в размекнатия сняг между боровете. Гарваните ги следваха, грачейки: без съмнение те се надяваха, че чудовището ще остави след себе си манна от животински тор. Криленко се цупеше. Черв го погледна и мигна с око.
	— Ти ми се подиграваш? — извика старият.
	— Ама не — каза Черв искрено. — Знаеш добре, че е от нервите… това е тик!
	Гарваните грачеха: сигурно бяха разочаровани. Минаха по дължината на една гора от борове с бели снежни бради. Изведнъж: изстрел. Предното стъкло се разлетя на парчета.
	— Предателство! — изрева Криленко.
	Камионът рязко се отклони и спря в едно дърво.
	— Черв! — Черв се беше захлупил върху волана. — Черв!
	Криленко го повдигна, разтърси го. Черв стискаше зъби. Още беше жив. Опита се да говори.
	— Ш… ш… — изхриптя той.
	От устата му започна да тече кръв. Лицето му стана сиво. Изведнъж той се изправи, усмихна се и смигна с око.
	— Черв, по дяволите! Преструваш се, а? Подиграваш се с мен, а? Нищо ли ти няма? Кажи, Черв?!
	— Н… не! — изхърка Черв. — К… казвам ти, че е от нервите!
	И тежко се стовари върху волана. Криленко повдигна главата му: едното му око бе широко отворено, другото — затворено.
	— Черв!
	Но Черв беше мъртъв. Бе получил куршум точно в гърдите. Криленко изскочи от камиона.
	— Стреляйте! Стреляйте де!
	Тримата мъже, събрани около камиона, го гледаха смаяно. Криленко ги позна веднага: бяха партизани от съседната гора, отделна група от трима. Те слушаха ругатните на украинеца със съкрушен вид.
	— Видяхме камиона отдалече, с немски знаци… Ами че не можехме да знаем… Имахме време, колкото да се прицелим и да стреляме… Tffou, kurwa go mac*!
	[* Полска псувня.]
	Не можеше да се разбере към кого беше отправена псувнята: към Черв, към камиона, към лошата съдба или към света изобщо.
	— Не можехме да знаем… Лош късмет… Kurwa go mac…
	Това бе всичко, което те намираха да кажат. Останаха така известно време, като плюеха, псуваха глухо и поклащаха глави с виновен вид.
	— Помогнете ми да избутаме камиона! — помоли Криленко твърде нещастен, за да реагира.
	Те му помогнаха. Поставиха тялото на Черв навътре.
	— Я виж — забеляза единият от тях — би казал човек, че смига с око…
	Криленко тъжно каза:
	— Това е от нервите…
	Той подкара камиона. Тримата мъже го гледаха как се отдалечава.
	— Ей, нали няма да ни се сърдиш? — извикаха те.
	Криленко изпсува през зъби. Едри сълзи се плъзгаха по мустаците му. От време на време той поглеждаше тялото на своя приятел и започваше да хлипа с цялата безнадеждност на нещастно дете.


>	26

	В продължение на много дни Янек се питаше дали трябва да съобщи лошата новина на стария обущар от Вилнюс. Криленко го накара да реши.
	— Отивай — му каза кратко той един ден, без да уточни къде и защо трябваше да отиде.
	Но Янек разбра. Той пъхна няколко картофа под куртката си за из път и тръгна. Пристигна във Вилнюс в една истинска снежна буря: белите парцали се лепяха по очите му, вятърът секваше дъха му. Той слезе в работилницата, бутна вратата… Старият обущар работеше, както винаги. Той вдигна глава, хвърли кратък поглед към Янек…
	— Заловили ли са го? — попита внезапно с дрезгав глас.
	— Вашият син е… Той е мъртъв.
	— Предпочитам това — каза старият.
	Той взе иглата си.
	— Очаквах го. Всеки ден го очаквах, всяка нощ. Не можеше да свърши по друг начин. Всеки път, когато ти идваше… Тук това не можеше да свърши по друг начин. Нищо не може да свърши по друг начин. Ето защо сме ние тук: за да страдаме.
	Той наведе глава и се захвана отново за работа. Янек почака още малко, с каскет в ръка. Но старият нищо не му каза. Той продължаваше да се труди над някаква стара обувка, с наведена глава… Янек си тръгна. Но имаше много силен вятър, много сняг на улицата. Той реши да почака малко, преди да се върне в гората. Влезе под една голяма порта за коли, сгуши се и започна да яде студените картофи, като ги вадеше един по един изпод куртката. Ядеше ги с люспите и горчиво съжаляваше, че не си е взел сол. Внезапно почувства, че го наблюдават. Той продължи да яде, без да се обръща — можеше да бъде някои немски полицаи — и се опита крадешком, без да помръдва глава, да се огледа наоколо. Видя момче на около дванайсет години, облечено с чувал: чувалът имаше една дупка за главата и две за ръцете. Вместо обувки бе обвило краката си с парцали: бяха безформени и с различна големина. На главата си имаше каскет в доста добро състояние, но твърде голям за него. Носеше каскета с козирката назад, за да пази врата си от снега. Хлапето не гледаше Янек. Очевидно Янек даже не съществуваше за него. То гледаше картофите. Не ги изпускаше от погледа си. Те го омагьосваха. Всеки път, когато Янек изваждаше картоф изпод куртката си, погледът на хлапето се озаряваше, то следеше картофа в неговото придвижване към устата и всеки път, когато Янек отхапваше, погледът му изразяваше остро безпокойство. Това безпокойство се превръщаше в отчаяние, когато Янек поглъщаше последната хапка. То нервно помръдваше, преглъщаше слюнката си и гледаше куртката на Янек с изражение на спекулант. Дали имаше, или нямаше други картофи? Там очевидно бе въпросът. Янек хладнокръвно продължаваше да се наслаждава. Хлапето, с поглед, прикован в картофите, стоеше на мястото си. Само от време на време въздишаше и преглъщаше слюнката си. След това внезапно погледна Янек: явно за пръв път осъзнаваше човешката страна на проблема. То помисли една секунда, после свали огромния си каскет, огледа го, плю с възхищение и заяви:
	— Чудесен каскет, kurwa pies. Съвсем нов.
	Янек продължи да отхапва от картофите, без да обръща глава.
	— Задигнах го от един минувач. Това се казва каскет!
	То видя, че Янек търси под куртката си. Взе да го дебне с безпокойство — може би вече не бяха останали картофи! — изгледа с успокоен вид появата на нов картоф и бързо каза:
	— Бих го продал за дузина картофи. Не по-малко!
	Янек не отговори.
	— Шест! — предложи неспокойно хлапето.
	А като видя, че неговото предложение няма никакъв успех, устните му затрепериха и лицето му започна да се сгърчва. Щеше да заплаче.
	— Не циври! — отсече Янек. — Никога не трябва да цивриш. По-рано беше добре. Сега вече — не.
	Той хвърли един картоф на хлапето и то незабавно го излапа. Хвърли му още един.
	— Трябваше да вземеш нож и да ми се нахвърлиш — рече Янек. — Така трябва да се прави сега. Можеше да имаш всичките ми картофи.
	— Нямах нож — отвърна хлапето.
	— Така или иначе, нямаше да можеш да ме изненадаш — успокои го Янек с презрение. — Веднага усетих, че си тук. Моментално надушвам човека. В гората човек се научава на това…
	Другият ядеше картофа си. Смучеше го, ближеше го и го гризеше, преди да го изяде. Гледаше това да продължи колкото може повече. Обелваше го с ноктите си, а като свършеше картофа, излапваше обелките.
	— Ти от гората ли си?
	Янек не отговори. Тогава хлапето потърси нещо, с което да го впечатли. То каза, като небрежно търкаше с крак павето:
	— Моят баща беше учител.
	— Моят беше лекар — отвърна Янек.
	— Моят баща — допълни хлапето — уби един немец.
	И гордо заяви:
	— Обесиха го!
	То зачака с доверие ефекта от своето изявление.
	— Измишльотини! — рече спокойно Янек. — Става да просиш от добрите лелки на излизане от църквата… При мен тия не минават!
	Хлапето тържествено се закле:
	— Jak Boga kocham. Беше обесен. Обесиха го пред Големия Театър и го оставиха така два дни. Цял куп хора могат да ти го кажат. Само попитай. Заведох всички приятели да видят. Майка ми полудя и я затвориха. Твоят баща не е обесен, нали?
	То бързо помоли, търсейки начин да се възползва, смятайки, че е постигнало решителен успех:
	— Дай ми още един картоф!
	— Моят баща — произнесе Янек високомерно — е убил стотици немци. Не е толкова глупав като твоя, че да се остави да го хванат…
	Той сви рамене.
	— Ако човек трябва да бъде обесен всеки път, когато убие някой немец…
	Хлапето го изгледа с уважение.
	— Къде е твоят баща?
	— Той се сражава срещу немците.
	— Къде?
	— В Сталинград.
	— Ами?
	— Да.
	— Офицер ли е?
	— Генерал!
	Веднага изпита срам от лъжата си. Къде беше неговият баща сега? Как можеше да говори за него с такава лекота? Притеснен, той извади последните си картофи и ги хвърли на хлапето. То ги хвана във въздуха и ги пусна в джоба си.
	— За жена ми — заяви то.
	— Ти имаш жена?
	— Да. Работи за мен. Тя е една за много от нас: Манек Загорски, Юзек Мека и естествено Збих Кужава… Но предпочита мене.
	И добави, придавайки си важност:
	— Тя е добро малко момиче. Швабските войници й дават консерви. Тя донася всичко вкъщи. Понякога й дават пари: също ги донася.
	Изплю се.
	— Не живеем зле. Не се оплакваме. Най-вече ни липсва тютюн.
	— Много ли сте?
	— О! Има много банди! Аз съм със Збих Кужава. Той е byczy facet — световен тип! Всички му се подчиняват и има права над всички момичета. И е нахакан: вчера домъкна три торби с продукти. Нападнал три лелки само за половин час и то съвсем сам. Голям е почти колкото тебе. Обича майтапите, гуляите. Веднъж намери някъде един сополив евреин. Wunderkind, знаеш ли, който свири на цигулка. Неговите родители били разстреляни или депортирани, или нещо подобно. Збих го домъкна при нас и когато има желание, го кара да свири и ние танцуваме. Ама аз не обичам тоя сополан, той е zydparch*…
	[* Чифут. — Б.пр.]
	Изплю се.
	— Не обичам чифутите. Но го държим да свири на цигулка по улиците, когато ходим да просим. И освен това е забавен. Онзи ден Збих беше в лошо настроение, реши, че подът е мръсен, и знаеш ли какво направи тогава?
	— Не.
	— Хвана Вундеркинд за кожата на врата и го накара да оближе пода от едната стена до другата. Но трябва да си Збих, за да се сетиш за такова нещо.
	— Да — съгласи се Янек — трябва да си Збих!
	— Той се казва Монек не знам какъв си, но всички му викат. Вундеркинд. „Ей, Вундеркинд, върви да търсиш дърва! Свири на цигулка! Танцувай, пей, ходи на четири крака.“ Прави всичко, каквото му се каже. Много е забавно.
	— Много забавно — процеди през зъби Янек. — Мога ли да го видя?
	— Може — отвърна момчето — ако имаш още няколко картофа…
	— У себе си вече нямам. Но може би друг път бих могъл да ви донеса един чувал?
	Хлапето остана със зяпнала уста. Гърлото му се сви. То избърбори:
	— Цял чувал?
	— Може би, ако се договорим.
	— Ела — каза хлапето.
	Тръгнаха.
	— Всички ме наричат Пестка — заяви сополанът, вървейки. — А тебе?
	— Ян Твардовски.
	Спуснаха се по „Похуланка“ до „Завална“ и завиха наляво.
	— Тук е — рече Пестка.
	Сградата трябваше да е била някога завод. Но стените бяха черни и почти изцяло срутени: само коминът стърчеше невредим насред двора.
	— Никой никога не влиза тук — обясни Пестка — защото е опасно. Изглежда, че стените могат да паднат. Но на нас не ни пука.
	Той показа на Янек пътя. Слязоха по една разрушена и покрита с мръсотии стълба чак до мазата. Беше тъмно, спъваха се в съборени камъни, мястото миришеше на гнило и изпражнения. Чуха цигулка и един треперещ глас, който пееше със силен еврейски акцент:
P>
	Siedziala na debie
	I dlubala w zebie,
	A ludziska glupie
	Mysleli ze w dupie*!
	[* Улична песен, пята в Полша по мелодията на френски шлагер с единствената цел да се изговарят цинизми.]
P$
	Цигулката млъкна и веднага се чуха гласове, които настояваха:
	— Още, още! „_Титина_“*
	[* Френски шлагер.]
	— „_Титина_“! — викаха и други гласове, повечето от които бяха остри гласчета на момиченца.
	Цигулката подхвана и детският глас затананика:
P>
	Tytyna bula chora
	I poszla do doktora,
	A doktor jej powiedzial
	Ze na niej chlopiec siedzial!
P$
	— Збих Кужава е в добро настроение — отбеляза Пестка боязливо.
	Половината от мазето беше затрупано от камъни: на това място се беше срутил таванът. От другата страна имаше огън и банда от хлапета и момичета, настанени върху чували, сандъци и изгнили дюшеци. Най-големият не бе на повече от петнайсет години.
	— Збих Кужава — произнесе Пестка с израз на дълбоко уважение.
	Едно лице на туберкулозен под руса чорлава коса, с учудващо разширени ноздри, като че ли никога не им стига въздух. Хлътнали гърди и тесни рамена. Устата беше сгърчена, а очите злобно присвити.
	— Още, Вундеркинд! Още „_Титина_“!
	Сред групата стоеше право дете на дванайсетина години. Беше грозно: рижави къдрави коси, месести устни и нос, очи без мигли, със зачервени клепачи. То прегръщаше една цигулка. Устата му потрепери и то започна да пее, акомпанирайки си на цигулката:
P>
	Lezala pod kaktusem,
	Jebala sie z hindusem…
P$
	— Какво можеш да правиш, Вундеркинд? — извика едно от момиченцата.
	— Пея, свиря на цигулка, танцувам и се преструвам на хубав! — отговори бързо детето.
	То продължи да пее:
P>
	Lezala pod cyprysem,
	Jebala sie z tygrysem…
P$
	Пестка излезе напред и въведе Янек. Збих Кужава му хвърли неспокоен поглед: виждаше се, че мрази и се бои от момчета, по-силни от него. Пестка му каза нещо на ухо.
	— Какво искаш за картофите? — попита Збих.
	— Ще поговорим след малко.
	— Мене ми е все едно — каза Збих. — Аз имам достатъчно за плюскане. За другите е.
	Той се обърна към Вундеркинд:
	— Затваряй си лайнената уста и върви да сгрееш вода.
	Детето веднага изчезна зад купчината камъни.
	— Мога ли да говоря с него? — попита Янек.
	Збих Кужава го погледна втренчено.
	— За това си дошъл, нали?
	— Да.
	— Е, добре, карай. Това нищо не струва!
	Янек намери детето, наведено над огън от дърва. То кипваше вода и тихо плачеше.
	— Как се казваш?
	Детето се стресна, обърна към Янек ужасено лице.
	— Вундеркинд, Вундеркинд — повтори то бързо, като автомат. — Пея, свиря на цигулка, танцувам и се преструвам на хубав! Не ме бийте!
	— Няма да те бия! Никой вече няма да те бие, ако знаеш да свириш на цигулка…
	Вундеркинд му хвърли несигурен поглед. Цигулката му бе опряна до стената. Янек протегна ръка…
	— Не я докосвай! — изкрещя хлапето. — Збих Кужава ще ти разбие муцуната, ако я докоснеш.
	— Нямам намерение да я докосвам. И не се страхувам от Збих Кужава.
	— Не е вярно. Всички се страхуват от него.
	— Знаеш ли да свириш на цигулка? Да или не?
	Детето внимателно го погледна.
	— Ти обичаш ли музиката?
	— Много.
	— Тогава ти няма да ме биеш. Човек не може да обича музиката и да ме бие… Нали на никого няма да кажеш?
	— На никого.
	— Тогава слушай…
	То взе цигулката… Право сред смрадливата изба, облечено в мръсни парцали, еврейското дете, чиито родители бяха избити в някое гето, реабилитираше света и хората, реабилитираше Бога. То свиреше. Неговото лице вече не беше грозно, неговото непохватно тяло вече не беше смешно и в неговата малка ръка лъкът се бе превърнал в магическа палка. С глава, отметната назад по маниера на победителите, леко отворило устни в тържествуваща усмивка, то свиреше. Светът бе излязъл от хаоса. Той бе приел хармонична и чиста форма. Като начало умря омразата, а при първите акорди избягаха гладът, презрението и грозотата подобно на мрачни ларви, които светлината заслепява и убива. Във всички сърца живееше топлотата на любовта. Всички ръце бяха протегнати, всички гърди дишаха братски… От време на време детето спираше и хвърляше към Янек тържествуващ поглед.
	— Още — шепнеше Янек.
	Детето продължаваше… И изведнъж Янек изпита страх. Изпита страх от смъртта. Един немски куршум, студ, глад, и той би изчезнал, преди да е пил в душата си от човешкия граал*, сътворен в чума и в ненавист, в кланета и презрения, с потта на техните чела и с цената на техните кървави сълзи, във великото страдание на тялото и на духа, в гнева и безразличието на небето, несравнимия труд на тези човешки мравки, съумели за няколко години мизерен живот да създадат красота за хилядолетия.
	[* Според средновековните вярвания — чашата, от която пил Христос на тайната вечеря, а после Йосиф Ариматейски събрал в нея кръвта от разпятието. — Б.р.]
	— А те ме бият — каза неочаквано детето с горчивина в гласа… — И ме карат да мия пода с езика си…
	— Как се казваш? — прошепна Янек.
	— Монек Щерн — отговори детето. — Моят баща казваше, че ще бъда велик музикант… Като Яша Хейфец*1 или Йехуди Менухин*2. Но моят баща умря и те ме бият.
	[*1 Яша Хейфец (1901–1987) — американски цигулар, роден във Вилнюс. Лед 1917 г. живял в САЩ. — Б.р.]
	[*2 Йехуди Менухин (р. 1916 г.) — американски цигулар, основал школа за музикално надарени деца във Великобритания. Президент на Международния музикален съвет към ЮНЕСКО. — Б.р.]
	— Искаш ли да дойдеш с мене?
	— Къде?
	— В гората. При партизаните.
	— Ще ида, където и да е, само да изляза оттук. Но те няма да ме пуснат да изляза. Аз съм техният евреин, тяхната постоянни закачка и забавление. Без мен те ще се избият помежду си.
	— Ще видим — каза Янек през зъби.
	— Ей, каква е тази вода? — извика един глас. — Вундеркинд, до ботуша ми!
	Това беше Збих Кужава. Той погледна Янек с присвитите си очи.
	— Заговорничите?
	— Имам един чувал картофи — каза Янек.
	— Ще бъдат два чувала — отсече Збих. — Видях, че изпитваш удоволствие, синко.
	— Или един чувал, или нищо.
	Двете момчета се изгледаха… Размяната стана на другия ден зад спортния терен на Антокол. Збих Кужава дойде в уреченото време, следван от Пестка. Отзад, на прилично разстояние, подтичваше малкият музикант.
	— Тук, Вундеркинд! — извика Збих.
	Детето пристигна, тичайки.
	— Ето го, в добро състояние и комплект с цигулката си! Пестка, ти ще носиш чувала!
	Пестка свали каскета си, почеса се по ухото.
	— През целия път?
	— Ес-тес-тве-но! — просъска Збих. — И по-бързо!
	Пестка въздъхна; плю си на ръцете и метна чувала на рамо.
	— Обичаш ли гората? — попита Янек, вървейки през снега между първите борове.
	— Не зная — отвърна боязливо Монек.
	Беше го страх, да не би да не се хареса.
	— Не се бой. Сега никой няма да те бие. Можеш да казваш каквото мислиш.
	— Не зная. Никога не съм бил на полето.
	Но Монек не хареса гората. Той скоро забеляза, че природата може да бъде също така жестока като хората. От твърде дълго време неговата раса бе скъсала със земята и контактът с ледената гора бе много брутален. Още от първата нощ детето се превърна в една човешка топка, нещастна и трепереща, която живееше само за да хлипа: Монек с ужас гледаше вдървените си ръце, пръстите, които отказваха да му се подчиняват. Държеше ръцете си колкото може по-близо до огъня, но невинаги имаше огън…
	— Ще изгубя пръстите си! — оплакваше се той непрестанно.
	Тогава взимаше цигулката си и започваше да свири, за да разбуди ръцете си. Свиреше в продължение на часове, прав сред снега, под звездите. Когато хората спяха, той се отдалечаваше и в далечината се чуваше неговата трагична цигулка да стене продължително в боровата гора. На Янек никога не му омръзваше да го слуша. Той оставяше детето да се изтощава в снега, безмилостен и ненаситен, като крадец, който бърза да напълни джобовете си, преди да е станало твърде късно… Често той носеше топла пепел или жарава, но не от състрадание: страхуваше се да не би на другия ден детето чудо да престане да функционира. Партизаните посрещнаха Монек хладно. Криленко измери малкия евреин с поглед, обърна се към Янкел и го поздрави подигравателно на идиш*:
	[* Смес от еврейски и немски език. — Б.р.]
	— Mazltow*!
	[* Поздравления.]
	След което се държеше, като че ли Монек никога не бе съществувал, само внимаваше да не стъпи върху него. Когато детето свиреше на цигулка, Криленко приемаше вид на отсъстващ и си бъркаше с пръст в носа. Но една нощ Янек го изненада, скрит зад едно дърво, да слуша със зяпнала уста еврейчето, което свиреше Моцарт. Като видя, че е разкрит, той изръмжа:
	— Станах да пикая. А?
	— Нищо не съм казал.
	А колкото до Янкел Цукер, той подложи Монек на безмилостен разпит. Как се казва? Каква е била професията на баща му? Какво е било моминското име на майка му? Какво е работил дядо му? Има ли нещо общо с ветеринаря Щерн от Швенчонис? Тогава може би е роднина на книжаря Щерн от Молодечно или на кожухаря Щерн от Вилнюс, чийто магазин беше на „Немецка“, между тези на Сьома Капелюшник и Яков Зилбертквайт? Не? Той не е роднина на никой от тия Щерн? Ммм… Интересно. Много интересно. Кои Щерн тогава са негови роднини? Семейство Щерн от Каунас? Все по-интересно! Той, Янкел, бил ходил много пъти в Каунас преди войната, но никога не бил познавал някакво семейство Щерн там. Но, напротив, познавал някой си Циферблат, Яша Циферблат — аптекар. Монек познава ли аптекаря Яша Циферблат от Каунас? Не. Никак… Ммм… Защо тогава немците са убили родителите му? Без причина? Мм… Много е възможно. Сега убиват много хора без причина. Но в края на краищата може би има някаква причина? Ммм… Човек никога не знае.
	— Остави го на мира — каза Махорка отвратен.
	Той се доближи до Монек и го попита:
	— Вярваш ли в Бога?
	Монек не отговори нищо и взе цигулката си. Той свири дълго със затворени очи, а когато свърши, Махорка рече:
	— Ти си добро момче.
	Но Монек не остана за дълго в гората. Колкото и да завиваше ръцете си с парцали, да ги протягаше и към най-малкото пламъче и да просеше топлина, неговите пръсти бързо загиваха. Звуците, който извличаше от цигулката си, бяха по-малко чисти, а често някой акорд завършваше в объркано скърцане. Тогава той плачеше с цигулка на коленете, а лицето му, изкривено от мъка, ставаше още по-грозно.
	— Губя пръстите си — хлипаше той — губя пръстите си.
	Към Коледа той настина. Остана легнал дълго време в дупката на партизаните — свито на топка, малко, треперещо и нещастно животинче. Той бълнуваше и бърбореше странни думи на идиш, които само Янкел успяваше да разбере. Той ги превеждаше на Янек:
	— Вика родителите си.
	Или пък:
	— Той се моли.
	Една нощ, когато партизаните отдавна бяха заспали, детето дойде в съзнание. То избърбори няколко думи и Янкел стана.
	— Иска цигулката си.
	Детето хвана цигулката. Вдигна лъка, но не му достигнаха сили. Тогава то прегърна цигулката, притисна я до гърдите си, до бузата си… Устните му докоснаха мълчаливите струни. То умря така, стиснало цигулката в ръцете си.


	Пред декември в гората се разнесе новината, че в коледната нощ ще се проведе събрание на всички „зелени“ армии от областта на Вилейка. Махорка ходеше от бърлога на бърлога с карта в ръце, като опираше огромния си пръст в мястото на срещата, отбелязано с кръст, а се понесе слух, според който Партизанин Надежда щял да присъства на събранието и щял да говори на тия, които му се подчиняваха от толкова дълго време с такава смелост и преданост.
	Те излязоха от дупките си и се плъзнаха като сенки през тихата гора, покрита от снега. Студът беше хапещ и сух, въздухът неподвижен. Вятърът, който в навечерието още духаше от изток, най-после се беше изтощил, както толкова други нашественици, в големите заснежени пространства. Никакъв трепет не минаваше през белите ръце на елите. На Янек му се струваше, че звездите са паднали от небето, че лежат в краката му във всяка частичка лед и че е достатъчно да се наведе, за да ги събере.
	От север дойде партизанинът Олеся, млад учител, който имаше в сметката си повече от двайсет неприятеля, убити със собствените му ръце: нямаше равен на него в изкуството да заколи някой часови, без онзи да може да гъкне, а също и отец Бурак, бивш свещеник от полския гарнизон на Балтийско море, който се сражаваше още петнайсет дни, след като последното полско оръдие бе замлъкнало по останалата част от фронта. Той беше широкоплещест тежък мъж с мощни юмруци, с опитно и точно око, можеше да хвърли граната на петдесет метра и да улучи средата на шапка.
	От изток дойде Кублай, лауреат на Нобелова награда по химия, известен с трудовете си в цял свят. Той бе натоварен да отрови водата, която нашественикът пиеше, продуктите, с които се хранеше, и даже въздуха, който дишаше. Именно той бе поставил в комините на Генералния щаб на Гестапо във Вилнюс таблетки цианид, чиито изпарения убиха началника — палача на поляците Ханс Зелда, и дванайсет от неговите хора.
	От запад дойде бившият шампион по борба Пучата, ненавиждан някога от публиката заради нечестните номера на тепиха, съперник на прочутите полски борци Щекер и Пинецки. Той дълго време бе известен със склонността си към непозволените удари, вероломните хватки, с репертоара си от забранени хитрини. А сега, на един съвсем различен тепих, където не се налагаше да разиграва комедии, той надминаваше себе си.
	От юг дойде отрядът на Черв, сега командван от Криленко, и отрядите на Добрански и Михайко. Имаше още много партизански командири с хората си, млади и стари, вече известни или малко познати, които се виждаха за пръв път.
	Някои идваха на ски, други — със снегоходки и трети, които впрочем трудно се движеха из снега, затъвайки понякога до коляно. Те идваха от всички страни на гората на Вилейка, а около тях елите разтваряха заснежените си клони, по които искряха звездите, и в тази тиха коледна нощ на Янек понякога му се струваше, че цялата гора щеше изведнъж да тръгне към някакъв далечен обор, с ръце, пълни с дарове.
	Когато бяха почти до мястото на срещата, някаква странна разсеяна светлина започна да се появява в нощта. След като вървя още десетина минути в нейната посока, Янек се запита каква беше тази нова звезда, която стоеше на небето толкова близо до земята, а когато най-после излязоха на поляната, той видя, че тази светлина идваше от един смърч, чиито клони бяха покрити със запалени свещи. Стотина партизани вече бяха се събрали в кръг около това живо коледно дърво.
	Въздухът бе толкова спокоен, без никакъв полъх, без никакво потрепване, че мъничките пламъчета се издигаха спокойно към разкошните светлини на небето. Внезапно в тишината отекнаха гласовете на разбудените гарвани, които започнаха да разнасят из гората новината за тази зора, запалена от човешките ръце.
	Янек ненаситно претърсваше с поглед лицата на мъжете, които бяха там и чийто дъх се издигаше в ледения въздух. С туптящо сърце той търсеше да разпознае между тях този, който се криеше под легендарното име Партизанин Надежда, защото бе сигурен, че той присъстваше там тази нощ. Бе трудно да се разкрие неговата тайна, а лицата, които той виждаше, бяха много. Едно от тях можеше да бъде на неговия герой. Това можеше да бъде отец Бурак, който стоеше прав на снегоходките си, едър и набит, с пояс гранати около кръста си, или пък Кублай, ученият с тънка и хладна усмивка, която не слизаше никога от устните му, с неговата безпощадна воля да порази потисника във всяка молекула на неговата кръв. Можеше да бъде и борецът Пучата, чиято ловкост бе такава, че за две години партизанска война не бе загубил нито един човек, или пък Добрански, който стоеше гологлав, загърнат в палтото си от черна кожа, толкова млад и толкова приличащ на герой, както би могъл да си го представи човек. А може би беше учителят Олеся, чието единствено оръжие беше един нож, или пък Ярема, с монголското си лице под островърхия кожен калпак, който бе вървял две нощи на ски, за да дойде на мястото на срещата и чиито хора всичките приличаха на немски войници, защото всяка част от тяхната екипировка бе взета от убит противник. А може би беше самият Криленко, толкова огромен в овчия си кожух, че автоматът, който държеше, изглеждаше като обикновена играчка в ръцете му. Или пък може би Партизанин Надежда беше всеки един от тези мъже и всички едновременно. Но че той присъстваше тук, нямаше никакво съмнение. Имаше нещо в техния поглед, в тяхната свирепа воля и надежда, които се четяха по всяко лице, чак до възбудата, почти радостта, която Янек чувстваше в собственото си сърце, и това го правеше така осезаемо, че той би станал сред тях и би произнесъл неговото име. И на Янек се стори, че ако небесният свод светеше с такъв блясък, ако виждаше по-ведри и по-лъчезарни светлини от тези на другите нощи, които неговите очи бяха познали, то бе, защото присъствието на неговия легендарен герой в тази гора бе известно и приветствано чак до най-отдалечените й краища.
	Гласът на отец Бурак ги прикани към молитва: вярващите паднаха на колене в снега около осветеното дърво, другите сведоха глави и почетоха своята вяра в човека със същия плам, който техните другари влагаха, за да призоват една друга безкрайност. Крясъците на гарваните бяха секнали, гората отново бе намерила своята тишина. В снега и в небето звездите искряха със същия блясък. Един хилядагодишен шепот още веднъж поемаше по своя древен път.
	След молитвата Добрански излезе отпред и обяви:
	— Ще ви прочета послание от нашия главнокомандващ.
	Те станаха, студентът разпъна един лист и прочете:
C>
	От главнокомандващия до партизаните на Вилейка, 24 декември 1942 година. Руснаците атакуват по фронта на Волга, съюзническите армии напредват в Северна Африка, дебаркирането им на европейския континент е само въпрос на месеци. Вашата борба, вашата смелост, вашата ожесточена съпротива днес са известни на целия свят. Вашите имена станаха легендарни, в най-плътния мрак вие успяхте да придадете на света неговата най-голяма яркост. Отправям пожелание така близката победа да намери всички вас братски обединени, а вие да откриете у себе си още по-голяма сила и смелост в това, което ще ни трябва, за да победим, без да потискаме на наш ред, и да прощаваме, без да забравяме. Подпис: Партизанин Надежда.
C$


>	27

	В началото на януари Махорка се върна от една експедиция в града, откъдето донесе интересни сведения: колона от камиони — това бяха прословутите „Опел“ с вериги, пригодени специално за сняг — се били разположили от двайсет и четири часа край горското гробище на Антокол. Конвоят бил строго охраняван: Махорка бе преброил по един часови на камион и две картечници на позиция. Подушвайки „големия удар“, тримата братя Зборовски прекарваха нощите си да обикалят около камионите като грешни души около рая. Но техните сведения бяха нищожни: хората на Антокол не знаеха нищо, освен че им беше забранено да се приближават до камионите, и единственото заключение, което братята направиха от своите наблюдения, бе, че конвоят вероятно е натоварен с експлозиви или гориво: войниците никога не пушеха близо до камионите и изваждаха цигарите си чак от другата страна на пътя. Най-възрастният от братята Зборовски прекара една безсънна нощ в гризене на ноктите си, а на сутринта отиде да потърси Зося. Момичето бе дошло при партизаните да ги пере.
	— Зоска…
	— Какво?
	Когато говореше с други мъже, а не с Янек, Зося възприемаше нападателен, заядлив тон.
	— Имам нужда от тебе.
	Тя го погледна.
	— Не — отсече тя — това не… С това е свършено вече.
	— Чуй ме, Зоша. Много е важно.
	— Не. Сега вече не. За мен свърши.
	Най-големият Зборовски я хвана за ръката.
	— Това е за последен път. Кълна ти се, Зоска, за последен път. Толкова пъти си го правила досега.
	— Не знаех какво правя. Не чувствах нищо. За мен то нямаше значение. Не влагах нищо от себе си. Сега…
	Тя погледна студено в неговите мъжки очи.
	— Сега аз чувствам. Не искам вече да го правя с друг, освен с Янек! О! Не!
	— Ти никога няма да чувстваш нищо с друг, освен с него, Зоша…
	Тя поклати отрицателно глава. Беше се навела над прането, с ръце до лакти в топлата вода. Най-големият Зборовски искаше да каже: „И освен това той никога няма да научи“, но се спря навреме. Знаеше, че всички аргументи са лоши, че всички доводи са фалшиви и че нямаше извинение за това. Но гневът се надигна в него. Един гняв, едно безгранично презрение към всички тези, които можеха да придадат някакво значение на нещо извън борбата. Той изръмжа:
	— Тези камиони може би са натъпкани с експлозиви. Тонове и тонове експлозиви… Утре, вдругиден те ще заминат за фронта. Ще идат в Сталинград и…
	Той потърси думи.
	— Ще бъде много късно!
	Почувства една ръка на рамото си. Зося каза кротко с гласа си на момиченце:
	— Ще отида. Съгласна съм. Млъкни, Казик, съгласна съм.
	Тя заплака. Най-големият Зборовски й обърна гръб и избяга. Отиде и се хвърли на нара си, с лице в длани, със стиснати челюсти. Кръвта беше в слепоочията му, горещата кръв на срама. Брат му чистеше някаква пушка на съседния нар.
	— Какво има, Казик?
	— Затваряй си муцуната. Нищо няма.
	— Зъби ли те болят?
	— Млъкни, гадно…
	Изведнъж обърна към брат си побеляло и изкривено лице.
	— Ще ти разбия мутрата. Млъкни. Затвори мръсната си муцуна, пълна с…
	Брат му почака малко и попита:
	— Значи ти все пак я изпрати?
	— Аз съм животно. Чуваш ли, Стефек? Животно, едно мръсно животно, ето какво съм аз…
	— Не се измъчвай. Едно мръсно животно повече или по-малко на света, какво значение има?
	Зося вървя повече от два часа. Тя крачеше по средата на пътя, малка черна мравка по снега. Забеляза отдалеч часовия. Войникът стискаше пушката между коленете си и се удряше с ръце по гърдите, за да се сгрее. Зося видя и камиона, на петдесет метра от пътя: отпред имаше картечница и двама войника с лица, скрити в шапките с наушници. Часовият прекрати заниманието си и хвана пушката.
	— Забранено е да се минава оттук. Връщай се обратно!
	Той опита на полски, за да го разбере:
	— Wzbronione… Poszla, poszla*!
	[* Забранено… Махай се, махай се!]
	— Не се мори, либлинг — каза Зося. — Аз говоря немски.
	Тя се усмихна любезно.
	— Вече три години, откакто вървя с немските войници, значи… Научила съм доста неща!
	Войникът се разсмя. Той се обърна към камионите и извика:
	— Ей, знаете ли, намерих едно момиченце да ни посгрее.
	Другият часови се приближи. Беше възрастен човек с мрачно лице, чийто нос се белеше от студа. Той огледа Зося от главата до краката, после плю:
	— Тия тук всички имат сифилис.
	— Изглежда здрава — отбеляза първият войник. — И е много млада.
	— И така да е, това нищо не значи. В Белгия ме зарази една хлапачка на петнайсет години, а Колушке онзи ден го изпратиха в болница заради една развратница, която нямаше и четиринайсет. Имаш ли карта?
	— Да.
	— Покажи я!
	Зося извади картата от джоба си.
	— Изглежда редовна — каза първият войник, без да погледне.
	— Ъхъ — изръмжа по-възрастният. — Аз не се доверявам. В тая мръсна страна.
	Той се изплю.
	— Но в края на краищата какво! Хич не ми дреме. Ако се заразим, ще ни изпратят назад. На мен само това ми трябва. Нямам желание да ходя там, където отиваме.
	— Ами аз? Колко искаш за един Stoss*?
	[* Чукане.]
	— Не искам пари. Нищо не може да се купи. Но ако имате консерви…
	По-младият от двамата войници започна да се смее.
	— Не е глупава тази хлапачка. Такива момичета навсякъде се справят!
	— Ще ти дадем една кутия за нас двамата.
	— Не е много.
	— И ще попитаме приятелите дали искат. Ще им кажем цената: по кутия на човек.
	— Добре.
	— По-добре да попитаме сержанта дали иска да се включи — каза по-възрастният. — Той обича това, а освен това, ако участва, гърбът ни е осигурен.
	— Не искам да минавам след сержанта аз. Не е сигурно. В Белгия…
	— Ще минем преди него.
	Той се обърна към Зося.
	— Чакай там, в храстите. Ще ни сменят след един час. Ще дойдем да те намерим. След това ще идем между камионите, там има по-малко вятър.
	— Добре.
	… Тя чакаше. Седнала върху отчупен клон на дърво, тя чакаше. Мислеше за онова, което й беше казал най-големият Зборовски: „Това е за последен път“. Но тя не го вярваше. Нямаше „последен път“ за страданието, а надеждата бе само хитрост на Бога за окуражаване на хората да понасят нови страдания. Тя чакаше. Времето минаваше бавно, въздухът беше твърд и студен като самия лед, гарваните грачеха, небето беше болезнено бледо. Тя се питаше защо, след като единствените неща, които желаеше, бяха да обича, да се храни, да й е топло. Защо беше толкова трудно да се обича в мир, да не се умира от глад, да не се умира от студ? Бе много по-важно да знае отговора на този въпрос, мислеше тя, отколкото да знае всички тези неща, които другите момиченца на нейната възраст учат в училище: Че земята е кръгла, че се върти, как се пише без грешка chrzeszczy chrzaszcz w trzcinie. Тя чакаше. Гледаше дърветата и им завиждаше за твърдата кора. Спомни си майка си и откри, че е забравила лицето й, сети се за Янек и неговият глас отекна в ушите и. „В Сталинград хората се сражават, за да няма повече война.“ Но тя вече знаеше, че това не е истина, че хората никога не се бият за някаква идея, а просто срещу другите хора, че силата на войника не е възмущението, а безразличието, и че останките от цивилизацията са и ще бъдат винаги в руини…
	— Ето я! — каза един глас.
	Войниците я разглеждаха с любопитство.
	— Аз минавам пръв!
	— Дали е болна от сифилис? Много се надявам да е болна! Моята Фрида предпочита да знае, че съм жив със сифилис, отколкото мъртъв с „Железен кръст“!
	— Добре изглежда.
	— Хич не ме интересува.
	— Пуснете ме да мина. Ето моята кутия, това е месо първо качество! Казана дума — хвърлен камък!
	— Аз пък давам две кутии и минавам два пъти.
	— Няма смисъл да се изхвърляш толкова.
	— Къде можем да свършим спокойно тая работа?
	— Между камионите.
	— Там има сняг.
	— Пролетта ли да чакаме?
	— Я кажете, ние тук ще се майтапим ли или ще ебем?
	— Ела с мене — каза първият войник.
	Тя го последва. Камионите бяха спрени един до друг, като стадо. Войникът свали шинела си и го просна на снега.
	— Ела. Знаеш ли, харесваш ми.
	— Да?
	— Да.
	— Искаш ли да дойда пак тогава?
	— Да. Ела утре. Не по-късно: отиваме си.
	— Бих могла да дойда вдругиден.
	— Вдругиден си отиваме.
	— Мога да дойда сутринта.
	— Тръгваме на разсъмване.
	— Бедни либлинг, бедни либлинг…
	Тя затвори очи, отпусна главата си назад. „Дано нищо не чувствам, дано нищо не чувствам…“ Тя чувстваше заледената земя под гърба си, чувстваше ноктите и юмруците, които й причиняваха болка с цялата омраза, която невлюбените мъже умеят да влагат в своите милувки. Тя чуваше крясъците на гарваните, ругатните, които мъжете произнасяха с тих глас, вятъра, който духаше. Тя не казваше нищо. Тя не плачеше. Беше, като да си гладен, като да ти е студено, беше като войната.
	По едно време попита:
	— Още много ли чакат?
	— Четирима.
	— Дай ми една цигара.
	— Ти си луда, забранено е.
	— Защо?
	— Камионите са натъпкани с експлозиви. Това е нещо ново, за бомбите ракети. За Сталинград, разбираш ли… Достатъчна е една дреболия, и всичко ще хвръкне.
	— Ами?
	— Казвам ти… Когато пътуваме с тия камиони, сме повече мъртви, отколкото живи! Ако катастрофираме, даже няма да има време да пребледнеем…
	— Нима?
	— Казвам ти… Даже не смееш да натиснеш по-рязко спирачките!
	Един от войниците не я докосна. Той помоли:
	— Не казвай нищо на приятелите…
	— Нищо няма да кажа.
	— Благодаря… Толкова ме е срам…
	Друг един повтаряше:
	— Кажи ми нещо нежно, погали ме по косата…
	Неочаквано усети сълзи във врата си. Изтри ги с отвращение.
	— Кажи ми нещо нежно…
	Тя опъна ръцете си като на кръст, с длани към снега, за да почувства студената му чистота. След това попита:
	— Трябва да са опасни тия експлозиви?
	— О! Да… Мръсна работа.
	— Ако някога стане сблъскване…
	Всички хвръкваме вън въздуха!
	Последният, възрастен мъж, беше с разтреперана брадичка и забързани ръце.
	— Имам едно малко момиченце — бърбореше той. — Хванах едно малко момиченце. Едно съвсем малко момиченце. Имам едно…
	— Я ми кажи, Лукас, днес ли ще го правиш или по Великден?
	— Оставете ме на спокойствие.
	Тя се върна вечерта. Най-големият от братята Зборовски беше се проснал на нара, скрил лице в дланите си.
	— Аз съм.
	Той потръпна и нищо не каза. Огънят замираше между камъните и жаравата кротко димеше.
	— Казик.
	Той все така мълчеше. Тя погледна неподвижното му тяло със свити мускули. Протегна ръка, за да докосне рамото му, но почувства, че и при най-малкия контакт мъжът нямаше да може да се овладее и щеше да избухне в плач. Тя дръпна ръката си, за да го остави да се пребори с чувствата си. Тогава изчака жаравата да загасне, та мъжът да не я вижда в мрака, и каза:
	— Те си тръгват вдругиден, на разсъмване.
	Чу как най-големият Зборовски се размърда на нара си.
	— Експлозиви — продължи тя. — Нещо ново… Достатъчен е един удар, за да хвръкне всичко. Те казват: за Сталинград.
	— Не си забравила да питаш кои са…
	— Не съм забравила. Четири камиона превозват само продоволствие. Но лесно се разпознават: само те имат ремаркета.
	— Сигурна ли си в това?
	— Сигурна — прошепна тя, изтривайки сълзите си.


>	28

	На другия ден пан Меценас дойде да намери най-големия Зборовски и срамежливо предложи услугите си.
	— Това не е работа за пан Меценас.
	— Моля ви, Зборовски!
	— Нека пан Меценас да не настоява.
	Адвокатът го хвана за ръка.
	— Това е единственият ми шанс да се покажа достоен.
	— Достоен? За какво? За кого?
	— За нея.
	Казик го изгледа изненадано: лицето на пан Меценас беше мършаво и със землист цвят, червата му го караха да страда ден и нощ. Гората бе направила на парцали плата на хубавата му шуба: сега той я носеше обърната с кожата навън. Така приличаше на голямо; малко тъжно, добро животно, на което е омръзнало да се влачи винаги навън по снега.
	— Наистина, пан Меценас не изглежда подходящо за службата си.
	— Зная. Много добре зная. Зная също, че съм подлец: не мога повече, Зборовски, разберете го. Много ме боли стомахът, много съм гладен, много ми е студено. Оставете ме да свърша тази работа.
	— Върнете се тогава при жена си!
	— Жена ми вярва в мен. Вие сте млад човек, Зборовски, вие не знаете какво е да обичаш една жена, когато си с трийсет години по-възрастен от нея… Тя вярва в мен. За нея аз съм отмъстителят, човекът, който раздава правосъдие… герой!
	Той тъжно се усмихна.
	— Герой, аз… Достатъчно е да ме погледне човек, ще кажете вие. Но тя е толкова млада, толкова невинна! Не се омъжи за мен по любов, а от уважение, от възхищение. Аз съм зрял мъж, но тя е само една малка студентка, за която единствените важни неща са душата, характерът, идеите… Бедната! Тя не знае, че мечтателят, идеалистът, който бях, юношата, готов да загине за свободата на света, тайно е събрал багажа си и се е измъкнал на пръсти като крадец, а на негово място отдавна се е настанил един дебел лаком буржоа, безразличен и подъл… Оставете ме да свърша тази работа, Зборовски. За нея е.
	Казик гледаше умореното лице с палячовски вежди, настръхналата козина на шубата, която трепереше. Не се сдържа и се усмихна.
	— Когато станете на петдесет години — кротко каза пан Меценас — и обикнете съвсем млада жена, както аз я обичам, може би ще разберете. Но това няма да ви се случи.
	И добави с някаква гордост:
	— Това не е дадено на всеки!
	— Пан Меценас знае ли да кара камион?
	— Да.
	Казик още се колебаеше, но Криленко го накара да се реши. Старият украинец постави въпроса съвсем грубо:
	— Той за нищо не става, една уста повече за хранене, а и в края на краищата ще пукне от тоя дрисък, дето го има. По-добре да бъде той, отколкото някой друг!
	Пан Меценас изслуша инструкциите с внимателно изражение, като ученолюбиво дете. Той повтори някои подробности, за да покаже, че е разбрал.
	— Тук ускорявам. Тук ще има пътека от лявата ми страна… Камионите са в края. Ускорявам още и връхлитам право върху камионите. Добре. Избягвам камионите с ремарке: те не ме интересуват. Те стрелят… Оставям ги да стрелят, твърде късно е. Добре. Добре. Тогава, нали? Издърпвам шнура на гранатите и… добре! Добре разбрах. Можете да бъдете спокойни.
	— Нека пан Меценас не забрави да блокира управлението. Така, ако е засегнат от някой куршум…
	— Ужасно, ужасно! Пълен провал! Разбирам. Няма да забравя.
	Партизаните се притесняваха, избягваха да гледат мъжа с шубата, който толкова приличаше на добро, голямо мокро куче. Даже Криленко се изплю и каза с отвращение:
	— Имам чувството, че изпращаме едно хлапе в кланицата.
	Прикрепиха гранатите около кръста му. Преди да се настани зад волана, той изтича към храстите: страдаше непрекъснато от червата си. Качиха го в камиона. Гледаха го с униние. Имаха желание да му кажат нещо, да го окуражат. Но нямаше думи за това. Той им подвикна с радостен вид, с детски глас:
	— Е, хайде, сбогом.
	Един или два гласа отговориха:
	— Сбогом.
	Той запали мотора. Наведе се към най-големия Зборовски и бързо прошепна:
	— Идете да я видите. Кажете й, че е за нея. Тя ще бъде толкова горда с мене… Не забравяйте!
	— Няма да забравя.
	Камионът потегли. Гледаха го как се отдалечава бавно по белия път. Махорка свали шапка. Устните му мърдаха: той се молеше.
	— Все пак красиво нещо е човекът! — каза Добрански.
	Така загина пан Меценас. Партизаните напуснаха бърлогата си, навряха се колкото може още по-дълбоко в гората и петнайсет дни след експлозията още не смееха да излизат от новото си скривалище, в замръзналите тресавища на Вилейка. Немските патрули кръстосаха горите, но не смееха да навлизат навътре в заснежената гора. Няколко заложника бяха екзекутирани в Антокол: известно време повтаряха имената им, после ги забравиха. Патрулите бродиха още известно време тук и там из гората, но снегът беше дълбок, вятърът — бръснещ, денят — къс и немците скоро изоставиха гората на снежната виелица, като разчитаха на студа да накаже виновните за атентата. Братята Зборовски ходиха на разузнаване и съобщиха, че „нещата се успокояват“. Оттогава немските конвои избягваха гората и минаваха по` на юг, по пътя за Пинск. Една вечер най-големият от братята Зборовски излезе от гората и отиде във Вилнюс. Експедицията беше опасна: в града беше въведен комендантски час от четири часа след обяд и въоръжени отряди дебнеха закъсняващите по всички ъгли на улиците. Но през време на двайсет и седемте нощи, прекарани в замръзналите тресавища на Вилейка, Казик често бе чувал гласа на пан Меценас да го умолява в мрака: „Кажете й, че е за нея… Тя ще бъде толкова горда! Не забравяйте“. По паветата на Вилнюс снегът хруптеше под тежките стъпки на патрулите, снопове светлина прерязваха неочаквано нощта. Тогава гърлени заповеди трещяха подобно на изстрели: в светлината на прожекторите снежните парцали се завъртаха за малко, като в полет на заслепени мушици, и веднага се връщаха в нощта. Казик се плъзгаше покрай стените, криеше се в големите коларски порти при най-малкия шум от стъпки. С голям труд откри улицата, къщата. Качи се на втория етаж и драсна клечка кибрит. „Меценас Станислав Стахевич“ — прочете той. Позвъни. Чу звук от китара и мъжки глас изпя на немски:
P>
	Kleine, entzückende Frau,
	Bitte schau in den Spiegel genau*…
	[* Малка прелестна женичке, моля, погледни точно в огледалото… — Б.пр.]
P$
	Той чу бързи стъпки — някой тичаше с боси крака из апартамента — и вратата се отвори. Видя млада жена по домашна дреха, с руси, разчорлени коси, с цигара в ъгъла на устните. „Пани Стахевич не е тук — помисли си Казик — и прислужницата се забавлява.“
	— Бих искал да говоря с пани Стахевич.
	— Аз съм. Говорете бързо, боса съм.
	Мъжкият глас изпя:
P>
	In dem Spiegel da steht es gesclirieben,
	Du musst mich lieben,
	Du kleine Frau*…
	[* В огледалото пише, че ти трябва да ме обичаш, малка женичке… — Б.пр.]
P$
	После немецът извика:
	— Какво има, либлинг?
	— Не зная. Би трябвало да дойдеш да видиш. Фриц… Толкова ми е студено!
	Един немски подофицер излезе в коридора разпасан, без яка, с китара под мишница. Казик само има време да каже набързо:
	— Пан Меценас бе убит.
	Младата жена го погледна втренчено. Извади цигарата от устата си и издуха дима през носа си.
	— Ами? — каза тя тихо. — И кога това?
	— Има три седмици.
	Немецът се приближи. Имаше младо, засмяно лице, със съвсем щръкнали коси, като четка.
	— Какво има, либлинг?
	— Нищо — отговори младата жена. — За един чифт обувки, които бях дала за поправка… Довиждане, приятелю!
	Вратата се затвори.
	— О! Либлинг! — чу Казик. — Малките ми крачета замръзнаха!
	След това отново китарата и гласът на немеца:
P>
	Kleine, entzückende Frau…
P$
	Той направи усилие и започна да се спуска по стълбата с омекнали крака. Гласът на пан Меценас шепнеше в ухото му: „Тя е толкова млада, толкова невинна. Една малка студентка, за която единствените важни неща са характерът, идеите… душата!“. Той сграбчи парапета, за да не падне. Помисли: „Господи, наистина ли си Ти тоя, който дърпа конците? Как можеш Ти? Как можеш Ти?“. Зави му се свят. Седна тежко на стълбите и започна да повръща.


>	29

	Снежните бури измитаха полята, дърветата извиваха голите си черни ръце и всяка сутрин Янек намираше под тях телата на замръзнали гарвани. В гората загаснал огън означаваше мъртъв човек, движенията на партизаните бяха несръчни и резки, на Янек постоянно му се струваше, че техните бедни крайници ще започнат да скърцат като ръждясали зъбни колела.
	— Преди малко — каза Зося — чух да вие вълк съвсем наблизо.
	Добрански и Янек току-що бяха се върнали от гората с цели наръчи сухи дърва. Снегът се топеше по дрехите им, по лицата им…
	— Има за какво да вие — рече Добрански.
	Те приближиха до огъня премръзналите си ръце със сгърчени пръсти.
	— Все пак би трябвало да са свикнали — забеляза Зося. — Това им е занаятът, да живеят в гората.
	— Може би този вълк просто е бил в лошо настроение — усмихна се Добрански. — Отвратен от живота и от хората… Искам да кажа, отвратен от живота и от вълците.
	Зося се притисна до Янек.
	— Беше ми мъчно. Мислех за теб.
	— Единствената разлика — подхвърли Янек — е, че аз не вия.
	Той въздъхна.
	— Тъжно ли ти е?
	— Не. Но мразя зимата. Мразя снега. В подобно време човек наистина би повярвал, че земята не е била създадена за хората, а че ние сме тук по погрешка.
	— Ние сме тук случайно — допълни Добрански. — Това във всеки случай е сигурно…
	— Чуйте — каза Янек.
	Над главите им вихрушката се сражаваше с дърветата.
	— Горите — продължи Добрански — също са тук случайно. Все пак те са имали смелост и търпение в продължение на хилядолетия. Защо хората ги нямат?
	— Аз мразя снега.
	— Ти си несправедлив.
	Добрански хвърли няколко клонки в огъня и влажното дърво изсъска като ядосана котка.
	— Ти си несправедлив към нашия приятел.
	Той извади изпод куртката си дебела тетрадка.
	— Не си ли уморен?
	— Уморен съм. Твърде уморен, за да мога да заспя. Чети.
	— Това се нарича „Добрият сняг“. Действието се развива…
	— В околностите на Сталинград.
	Добрански се засмя.
	— Печелиш.
	Той започна да чете:


	Чуха един вълк да вие в гората. Безкрайно и отвратително стенание, особено в тази вкаменена нощ.
	„Той умира от студ — мисли войникът Йодъл. — Също като нас…“
	Четирийсет градуса под нулата. Патрулът е загубен из руския сняг от предната вечер и кръвта на осмината мъже като че ли вече влачи ледени късове. Сержант Щрасер отговаря на стенанието на вълка с ругатня. Войникът Грюневалд приема зловонния му дъх право в лицето си с признателност: той му донася малко топлина.
	— Вълци! — казва против желанието си ефрейтор Диблинг с дрезгав глас.
	„Руски вълци — мисли войникът Грюневалд. — Руски като студа, който ви обвързва крайниците, като този сняг, който гледа да ви затрупа, като тези безкрайни и празни пространства.“
	Той често бе изпитвал желание да посети Русия. Това е една приятна и романтична страна, с хиляди шейни, понесли се по белите писти сред силния сребърен звън на звънчета. Това също така е една измъчена страна, стремяща се да удави душевния си излишък в някаква безкрайна тъжна музика, в която единствените увличащи тонове са тия на някакъв кратък и бързо потушен бунт, или пък тези на особено преливащо, но вечно незадоволено желание; страна, в която само мечтите имат значение, карат ви да живеете; страна, в която великите хора се мерят по ръста на техните мечтания и където действителността е нещо долно и без значение, понасяна с безразлично презрение. Войникът Грюневалд познава надълго и нашироко Русия. Царете и тройките, Кремъл и „Очи чëрные“, Пушкин, хайверът, Съветите, водката… Тези думи винаги бяха поразявали неговото въображение, винаги бяха събуждали в сърцето му някакво странно ехо, някакво непреодолимо и смътно желание.
	„Може би имам руска кръв“ — мисли той с плам.
	Четирийсет градуса под нулата. „Какво съм дошъл да правя тук?“ — се пита с безпокойство войникът Венигер.
	Той е седнал в снега, възмутен и вцепенен, широко разкрачил крака. Сивите му мустаци плачевно висят.
	— Бррр… — трепери до него войникът Волтке.
	— Адът е бял! — открива внезапно студентът Карминкел. — В него няма пламъци, има само вечен сняг. Душите на грешниците изкупват греховете си в ледена баня. А дяволът има бяла брада, говори руски и прилича на Дядо Коледа…
	Патрулът вече е едно пленено и затъпяло стадо, сгърчено във враждебната нощ.
	„Не трябва да се пръскаме — мисли сержант Щрасер. — Командирът сигурно е изпратил скиори да ни търсят.“
	В гората вълкът надава ново стенание, нещо като кратък свиреп лай.
	— Какво е това? — пита войникът втора степен Шац.
	Право казано, никой в немската армия никога не бе го нарекъл с това име. Неговите другари, даже неговите командири казваха съвсем чистосърдечно: „Тъпака“. Понякога някоя милостива душа казваше: „Тоя беден тъпак“. Веднага се разбираше за кого става дума.
	— Това е малката Червена шапчица! — избърборва яростно войникът Йодъл. — Загубила се е в гората и плаче. Страхува се от големия лош вълк.
	Щрасер започва да ругае дълго и от сърце. Той ругае, за да се посъживи, за да раздвижи кръвта във вените си чрез престорен гняв, за да разтърси неумолимото вцепенение, което го обхваща.
	„Не, това е гласът на руската зима — мисли войникът Грюневалд благосклонно — на гората, на руските степи. Гласът на една безкрайна нощ, на къс и блед ден, като просветление на съзнанието между два съня. Гласът на една безгранична земя, с реки, широки като морета…“
	Техните мисли се придвижват бавно, осакатени, отслабнали, както те самите се влачеха преди малко в дълбокия до кръста сняг.
	„Какво съм дошъл да правя тук?“ — продължава да се пита войникът Венигер.
	Това изречение се върти непрекъснато в главата му, като полудяла плоча на малко повреден грамофон.
	„Моето име е Венигер, Карл Венигер. По занаят съм търговец. Магазинът ми се намира на «Гартенвег» 22 във Франкфурт на Майн. Винаги съм изпитвал ужас от пътуването. Имам три деца. Най-голямото вече ходи на училище. Какво съм дошъл да правя тук, моля ви?“
	— Бррр… бррр… бррр… — убедително зъзне до него войникът Волтке.
	Погледът му е угаснал. Вече не чувства кой знае колко. Той отдавна е загърбил всичко, което неговата чувствителна природа би могла да понесе като страдание. Нервите му са мъртви. Тялото му е от дърво. Биха могли да го обелят като картоф: нищо не би почувствал. Никаква мисъл не успява да си пробие път през снега, който е нахлул в главата му. Защото главата му е пълна със сняг. Той е неспособен да каже как е влязъл вътре, но фактът е неоспорим: снегът е вътре. Преспи сняг. Преди войникът Волтке би се учудил на това, но в сегашното си състояние той не е способен да се учуди, а също — на какъвто и да е вид реакция. Мозъкът му се е смръзнал под купищата сняг. Само зъбите му продължават да живеят, задвижени от някакъв рефлекс, и безспирно издават своя неприятен шум: „Бррр… бррр…“
	В гората вълкът надава своя вой и нощта изведнъж става по-черна, студът — по-силен, а студентът Карминкел вече не знае дали снегът е, който смразява така сърцето, или този отчаян вик, който, изглежда, предварително оповестява сигурността на провала, безполезността на всеки опит, фаталния траур на всяка човешка надежда.
	„Малката Червена шапчица?“ — мисли войникът втора степен Шац. Явно това име му напомня нещо… но какво? „Това е едно дете! — спомня си той внезапно. — Едно малко момиченце… Чувал съм да се говори за това… отдавна! Тя трябва да се е загубила вече доста отдавна в гората…“
	— Сержант! — казва той. — Мога ли да отида да я потърся?
	— Тъпак! — прошепва Щрасер унило.
	Но на добрия войник Шац вече не му е до някаква обида. Той успява да стане, опитва се да събере неподвижните си крайници в уставна стойка за отдаване на чест и казва:
	— Сержант, „Наръчник на завоевателя“ ни напомня, че един добър немски войник трябва да се интересува от малките деца, с цел да спечели уважението и привързаността на населението в завладените страни!
	„Още има сили да говори! — мисли сержант Щрасер с възхищение. — Още има сила да хвърля големи фрази, докато аз, сержант Щрасер, награден с «Железен кръст», имам желание да цивря! Може би той ще бъде единственият оцелял от групата. Може би той ще се върне утре да се представи на командира, ще застане мирно пред него и ще каже: «Войник втора степен Шац. Имам честта да ви доложа, че патрулът от осем човека под командването на сержант Щрасер се загуби и загина от студ. Аз съм единственият оцелял».“
	— Седни! — крещи той.
	Изведнъж чува хъркане и стреснато се обръща: войникът Йодъл спи с лице в снега.
	— Събудете го!
	Никой не помръдва. Мъжете са вече само осем неподвижни точки сред огромната бяла самота. Щрасер започва да разтърсва войника Йодъл, удря го по лицето, разтрива го не толкова да го загрее, колкото самият той да се сгрее. Най-после войникът Йодъл отваря безумни очи.
	— Едно момиче! — заеква той. — Едно хубаво руско момиче!
	Много често си беше обещавал по време на дългите самотни нощи да се люби с всички руски момичета, в случай на лесно завоевание. Но в тази празна страна той не бе срещнал никакво. И ето че сега, когато бе намерил едно много топло и съвсем благосклонно създание, сержантът Щрасер се опитва да му го отнеме.
	— Тя е за мене! — реве войникът Йодъл.
	Той се мъчи да се освободи. Двамата мъже се борят. Движенията им са странни, забавени, като че ли се бият на дъното на морето.
	„Какво съм дошъл да правя тук? — продължава да се пита войникът Венигер. — Аз съм търговец по професия. Продавам деликатеси, сол, пипер. Не продавам сняг!“
	— Бррр… бррр… бррр… — слабо потракват зъбите на войника Волтке.
	Войникът Грюневалд изведнъж се обезпокоява, че не усеща вече тялото си. Той вече не успява да го отличи от снега, в който е клекнал, като че ли плътта му и снегът, този добър руски сняг, са се смесили дълбоко, стопили са се в някаква безкрайна студена хибридна субстанция.
	„Може би аз съм вече само един снежен човек, направен от хлапетата в двора на някое училище в Берлин?“
	Студът бавно превзема тялото му, остават му само смътното съзнание, че е жив, и неясни, зачатъчни мисли, които се объркват в главата му:
	„А през пролетта отвсякъде се появяват пъпки и цялата тази страна става зелена. Степта… Приятно и топло е на слънце. Черноземът… Царете… Волга, Волга… Светата Русия… Интернационалът…“
	Небето е обсипано със звезди, но това са враждебни светлини, искрящи парчета лед. „Скоро вече няма да ти е студено!“ — вика нещо в главата на ефрейтор Либлинг при четирийсет градуса под нулата. Близо до него студентът Карминкел се чувства изключително учуден. А също и обезпокоен, много обезпокоен. Там, където допреди малко имаше само едно пространство без петънце, сега той забелязва професор Куртлер, важно настанен зад катедрата си, в цялото страшно великолепие на изпитния ден. Студентът Карминкел намира процедурата за изключително отвратителна. Той бе повикан под знамената, преди да беше започнал подготовката си за държавните изпити, и не знае много. Намира за нечовешко от страна на професор Куртлер да дойде да го преследва така сред руския сняг.
	„Кандидат Карминкел — казва професорът — изпитвам ви по география.“ Той се навежда леко от височината на катедрата си и насочва към Карминкел инквизиторски пръст. „Я да видим… какво знаете вие за Русия?“ Студентът прави усилие, но открива само няколко смътни елементарни понятия. „Волга се влива в Каспийско море — бърбори той. — Русия наброява сто и седемдесет милиона жители.“ Само откъслечни фрази се появяват в съзнанието му, откъси без начало и без край от учебниците по география. „Черноземите на Украйна са между най-плодородните в света. Русия се простира от Черно море до Арктика.“ Той засича, главата му е празна. Професор Куртлер го гледа заплашително: „Това ли е всичко, което знаете за Русия, кандидат Карминкел?“. Започва да вали сняг. Той изведнъж ги превръща във фантоми и скрива звездите. Вече нищо не се вижда и всички опасности изглеждат по-близки. Войникът Йодъл гледа руското момиче, хубавото руско момиче с бели коси. Седнало на снега със запретната пола, в момента то сваля жартиерите и чорапите си. Изглежда никак не се безпокои от смъртоносния студ, разтърсва белите си коси и продължава да издърпва чорапите си, безсрамно и възбуждащо. Войникът Йодъл, с весела усмивка на уста, бърза да се свърже с него. Той трескаво се събува, съблича се, треперейки от възбуда…
	— Проклето… курвенско… дете — пъхти Щрасер.
	Войникът Йодъл е полугол в снега. Белите снежинки падат все по-гъсти. Двамата мъже отново започват да се борят с движения на изтощени плувци. Но сержант Щрасер неочаквано става жертва на агресия. Някой го спъва отзад, с желязна ръка го хваща през кръста и започва неудържимо да мачка гърдите му. Сержант Щрасер пуска войника Йодъл и го оставя да преследва съдбата си. Той прави нечовешко усилие, изтръгва се от прегръдката и залитайки, се завърта около себе си.
	— Господи!
	Той вижда и разбира всичко. Вижда огромен снежен човек с уста, нос и очи, направени от черен въглен. Съвсем като тия снежни човеци, които сам бе правил някога по тротоарите на „Мариенщрасе“, но безкрайно по-голям: даже не се вижда къде започва и къде свършва. Сержант Щрасер, кавалер на „Железния кръст“, не се колебае. Сега той знае кой е заблудил патрула в нощта. Като добър немец приема предизвикателството. Той се нахвърля със стиснати юмруци, виейки по германски маниер. Но гигантът се скрива. Той знае колко нездравословно може да бъде да се биеш с един добър немски подофицер, грижливо подготвен за дълга завоевателна война. Той се скрива. Възползва се от цвета си и от материята си, за да се скрие незабавно и спокойно да чака по-удобен момент, за да атакува отново. Стиснатите юмруци на Щрасер срещат само сняг. Той го удря със силни, безредни удари, търкаля се в него пиян от отчаяние и го обсипва с неописуеми ругатни.
	„Не трябва… аз се изтощавам… Той чака само това, за да ме победи… В това е цялата му тактика. Неговата проклета руска тактика!“
	Безформени и неосезаеми снежинки се въртят весело в спокойния въздух. Вълкът вие.
	„Не можем да оставим това дете там…“ — мисли войникът втора степен Шац.
	Той става и тръгва. Това трудно му се удава. Никога не му е било толкова трудно да поставя единия си крак пред другия.
	„Това е по-трудно, отколкото да се изкачиш тичешком по камбанарията на Кьолнската катедрала — мисли той удивен. — Малката Червена шапчица… Аз ще я спася.“
	Сержант Щрасер вдига глава и неочаквано вижда през мъглата войника втора степен Шац да се клатушка към гората, на десетина метра от него.
	— Стой! — изревава той.
	Иска да стане. Въпреки че е само един тъпак, войникът Шац е все пак член на неговата група и сержант Щрасер е отговорен за живота му пред Германия. Той иска да стане, но в същия момент някой се хвърля върху него, настанява се върху гърба му, търси начин да го смаже. Сержант Щрасер се завърта около себе си и веднага разпознава бялата маса, готова да го затрупа… „Снежният човек!“ Той се хвърля в атака. Но подлият нападател веднага изчезва, прикрива се в собствената си белота…
	Студентът Карминкел прави ново и мъчително усилие.
	— Значи това е всичко, което знаете за Русия? — повтаря професор Куртлер и устата му се изкривява в саркастична усмивка.
	— Украйна е житницата на Русия — дърдори студентът. — Руските мини, нейните въглища и нейното желязо са в недрата на планините на Урал, а нейният петрол е в Кавказ. Най-големите заводи на света се намират в Днепропетровск… В Крим царува вечна пролет… Руските недра са несравнимо богати!
	Усмивката на професор Куртлер се удължава.
	— Свършихте ли, кандидат Карминкел?
	— Волга се влива в Каспийско море — глупаво заеква студентът.
	— Е, добре, със съжаление ще ви кажа, че вие забравихте главното, кандидат Карминкел.
	Студентът вдига към професора ужасен и умоляващ поглед.
	— Вие напълно забравихте да отбележите СНЕГА, кандидат Карминкел.
	Войникът втора степен Шац е навлязъл в елховата гора. Той е напълно щастлив, защото се чувства неспособен да направи и крачка повече. Крайниците му реагират на усилията му с някаква не твърде военна омекналост, което явно граничи с отказ за подчинение.
	— Напред, марш! — им заповядва строго войникът Шац.
	Но въпреки своята двайсет и пет годишна добра и предана служба, неговите крайници се инатят и запазват почти обидна неподвижност.
	— Военен съд! — решително им изревава войникът Шац.
	Тогава неговият десен крак, изключително дисциплиниран или може би ужасен от заплахата, се вдига бавно и се изнася седемдесет и пет сантиметра напред, уставната дължина на маршовата стъпка.
	— Много добре, десен крак! — окуражава го войникът Шац. — Продължавайте. Вие ще бъдете предложен за военен медал.
	Съзнанието му съвсем се обърква. Той остава там, беззащитен, като черно плашило, забодено в снега. Усеща, че дъхът му се изчерпва, че сърцето му спира, че животът му ще го напусне напук на всички военни правила. Животът му дезертира, бяга от кръвта му, от вкаменените му бели дробове…
	— Изоставяне на поста пред неприятеля! — опитва се да го смъмри добрият войник Шац. — Това, което правите тук, е много сериозно, господин живот…
	Но животът продължава своето безмилостно дезертьорство. Тогава Шац се опитва да си спомни защо е дошъл в гората. „Малката Червена шапчица…“ С последно усилие се оглежда наоколо и наистина вижда зелени очи да блестят в нощта с пламък, изпълнен с жестоко нетърпение. „Добрият… немски войник… защитава… малките деца… за да спечели… уважението и любовта… на завладените народи…“ Зелените очи се приближават с недоверие, но животът, неговият немски живот, забравяйки униформата, която носи, и своите двайсет и пет години на вярност и славна военна традиция, е дезертирал: той подло изоставя своя пост и оставя замръзналото и занапред безчувствено тяло на войника втора степен Шац само пред изгладнелия враг.
	— Да — казва професор Куртлер — вие просто сте забравили СНЕГА, кандидат Карминкел. Именно той представлява главното съкровище на Русия и дава на тази страна нейния национален характер. Именно той покрива и защитава всичките й други богатства, които впрочем вие така зле изброихте, кандидат Карминкел. Точно той защитава нейния петрол и нейното желязо, нейното злато, нейните въглища и нейния чернозем, най-богатата земя на земното кълбо. Именно той от векове отблъсква завоевателите, тръгнали в атака към нейните богатства, и сключва без милост белите си ръце над техните трупове. Вие просто сте забравили СНЕГА, кандидат Карминкел.
	— Имах много малко време за подготовката на този изпит, господин професор! — умолява студентът.
	Професор Куртлер драска нещо в бележника си.
	— Със съжаление ви съобщавам, че вие не издържахте вашия изпит, кандидат Карминкел. Но ние ще ви дадем един първокласен шанс да изучите руския сняг по по-основен начин. Най-доброто обучение е практическото. Ще ви изпратим да завладеете Русия, кандидат Карминкел!
	— Отказвам! — крещи студентът. — Отказвам, господин професор.
	Но вече е много късно, твърде късно за студента Карминкел. Той е призован да се представи пред един друг екзаминатор, по-важен, но също и по-милостив от професор Куртлер. Снегът продължава да покрива неподвижното му тяло. Хиляди снежинки кръжат весело около него, кацат върху стъклените му очи и сините му устни. Липсват само малко неща, например приятна музика, цигански хор, за да направят още по-весел този мил празник на снежинките на руския сняг… Войникът Грюневалд искаше да протегне ръка, за да ги улови. „Добрият сняг. Леки кръжащи снежинки… Очарователни конфети на големия зимен празник… Хубава страна е Русия, господине… Водка… Кремъл… Децата се спускат с шейни от височината на хълмовете… Хайвер… Сребърен звън на звънчета…“
	Четирийсет градуса под нулата. Войникът Йодъл най-после е изконсумирал своето сладострастно завоевание. Той се е свързал с руската девойка, великолепно безсрамно създание с бели коси, хилядагодишна изкусителка на милиони завоеватели. Той лежи по корем, съвсем гол, здраво стиснат в нейната ледена прегръдка. Тя държи новия си завоевател съвсем близо до себе си и залепва върху втвърдените му устни своята тържествуваща целувка. Край него войникът Венигер вече нищо не се пита, а зъбите на войника Волтке вече не тракат. На ефрейтор Либлинг вече не му е студено… Точно тогава сержант Щрасер решава да прикани хората си към ред.
	— Стани! — крещи той, но никакъв звук не излиза от устните му.
	Тогава вдига затъпял поглед и вижда снежния човек, изправен пред него, надвишаващ го с огромния си ръст. Но този път сержант Щрасер вече не се хвърля в атака. Като добър немски военен той умее да се примири и да признае едно поражение. Просто сваля „Железния кръст“, закрепва го на гърдите на гиганта, слага го на снега и казва:
	— Ти го заслужи повече от мен.
	И в същия момент снежният човек се стоварва върху него неумолим, а душата на сержант Щрасер чука токове, застава мирно и тръгва с парадна стъпка през вечните пространства, изпънала ръка, за да поздрави фюрера на немските души, които сигурно я чака нетърпеливо при вратите на Валхала* на тевтонските бойци… Щастлива усмивка пробягва по устните на добрия немски войник Грюневалд. В този момент той е обект на великолепен прием. Спокойно се спуска в лека лодка по вълните на тихия Дон. Руският народ — целият руски народ: калмици и киргизи, грузинци от Кавказ, казаци от Запорожието, здрави планинци узбеки, украинци и татари, селяни от Сибир и евреи, и кюрди — всичките двайсет и седем националности, са тук и диво го приветстват. С пълни шепи, с хиляди и милиони, те му хвърлят конфети, тези чудесни руски конфети, бели и ледени, кръжащи… И те ядат тонове и тонове хайвер, и пият бъчви и бъчви водка за здравето на своя нов завоевател, и пеят всички в един глас „Очи чëрные“ в негова чест. И царете — всичките царе — и Борис Годунов узурпаторът, и Иван Грозни със своите боляри, и Петър Велики, и всички други излизат на тълпа от Кремъл, за да го приветстват и да се смеят при негово минаване — и Ленин също е тук, избягал от мавзолея си, и целият велик руски народ, сто и седемдесетте милиона жители са тук, и всички сочат с пръст добрия немски войник Грюневалд — Грюневалд Завоевателя, Грюневалд Великолепни — и се смеят с глас, смеят се безкрай, като се държат за слабините и се удрят по коремите, кривят се от безгранична радост и му хвърлят в очите, в устата, в гърлото своите руски конфети, бели и ледени, кръжащи, които го покриват малко по малко и го задушават и изтръгват дъха му. И без милост се издига техният неудържим смях… И съвсем кротко тече тихият Дон… И също така кротко продължава да пада снегът. Кротко, в една безкрайна тишина, като вярващ, той изпълнява своята историческа задача. Той погребва завоевателите грижливо, безразличен и спокоен. Без страст, без ненужно бързане… Едри снежинки, леки и безмилостни. Снегът. Добрият сняг.
	[* В скандинавската митология — дворецът на бог Один, където отиват душите на падналите в битки воини и където продължават предишния си живот на герои. — Б.р.]


>	30

	Отец Бурак бе изненадан, докато се молеше в малката църква на свети Франциск във Верки, и бе разстрелян на място. Отрядът на Пучата загуби пет човека в схватка с танкети по пътя за Подбродзе, а самият Пучата лежеше тежко ранен в едно стопанство. Кублай бе убит в жесток бой точно когато повреждаше железопътната линия за Молодечно. Двамата радисти, предадени от жената на някакъв чифликчия, бяха обкръжени в една плевня и всички нелегални радиоприемници от гората приеха тяхното последно съобщение: „Успех, сбогом, двама по-малко“.
	Но Партизанин Надежда оставаше неуловим. Говореше се, че бил установил главната си квартира в самата Варшава; че подготвял въстание на евреите в гетото на столицата; предателите и шпионите сигнализираха за неговото присъствие едновременно навсякъде; при всяко ново утро хората заставаха пред взвода за екзекуции с предизвикателна усмивка, като оживени от някаква тайна увереност, че за най-важното нищо не може да им се случи. Из селата обикаляха най-наивните, най-невероятните новини:
	— Той се срещнал с Рузвелт и Чърчил и им поставил условия. Сталин най-после намерил с кого да разговаря.
	— Той има някакво тайно оръжие, нещо страхотно. Лъч на смъртта, изглежда действал на десет километра.
	— Вчера идвал да говори на децата от училището в Сухарки. На хлапетата още им светят очите.
	В човешката памет нямаше запазен спомен за толкова студена зима. На няколко места в гората дебелината на снега стигаше до четири метра и „зелените“ трябваше да напуснат своите бърлоги. Отрядите на Криленко, Добрански и Хромада се приютиха в един ловен павилион, в отдалечената част на замръзналото тресавище на Вилейка, върху малко островче, загубено между вкаменените тръстики. Един ден — беше 3 февруари 1943 година — Пех пристигна тичешком в тяхното укритие в такова възбудено състояние, че те грабнаха оръжията си, убедени, че е настъпил последният им час. Но той бе дошъл само да види Криленко, за да му говори за неговия син. Шепнеше се, че синът на Криленко бил генерал от Червената армия, но не трябваше никога да споменават името му пред стария украинец. Когато случайно или от лукавство някой засягаше този опасен сюжет, Криленко се начумерваше и казваше _Сволоч*!_ между зъбите си.
	[* Мръсник, негодник. — Б.пр.]
	— Но, Савели Лвович — учудваше се тогава неговият събеседник — вашият син сигурно е ценен човек, след като народът го е оценил като достоен за такъв висок чин.
	— _Сволоч!_ — повтаряше тогава старият, като повишаваше тон вместо предупреждение и втренчено гледаше своя събеседник, като че ли го приканваше да сподели честта на оскърблението.
	— Но защо тогава, Савели Лвович?
	— Какво друго име заслужава човек, предал баща си на неприятеля?
	— Но той сигурно никога не ви е предавал на неприятеля, Савели Лвович!
	— Предаде ме. Казах: _сволоч!_
	— Не се ядосвайте, Савели Лвович.
	— Не се ядосвам, cholera emu w’bok*!
	[* Подобно на нашето „Чума да го тръшне!“.]
	— Добре, Савели Лвович, но след като вие казвате…
	— Какво друго име заслужава човек, изоставил на противника селото на своя баща?
	— Може би не е можел да действа по никакъв друг начин?
	Тук вече старият се ядосваше, почерняваше целият, завираше косматия си юмрук под носа на своя събеседник и питаше, като мърдаше бавно и опасно настръхналия си мустак:
	— Това какво е?
	— Юмрук, Савели Лвович!
	— Би ли изоставил ти на неприятеля, без да те убият предварително, селото на своя баща?
	— Ннне, Савели Лвович, не… Само че…
	— Какво „само че“?
	— Нннищо, Савели Лвович.
	— Ти няма да го направиш, нали?
	— Ннне.
	— Сигурно?
	— Сигурно.
	— Заклеваш ли се в гроба на баща си?
	— Моят баща, Савели Лвович, е в много добро здраве, благодаря много.
	— Закълни се все пак.
	— Кълна се.
	— Добре. Спомни си това, в случай че станеш генерал.
	— Сигурно ще си го спомня, Савели Лвович… Моля ви, мога ли да си тръгвам сега?
	— Защото човек никога не знае. Който и да е шашкънин става генерал с течение на времето. Наистина са направили от Митка генерал!
	— Мммитка?
	— Това е моят син, чума да го тръшне! — викаше Криленко и мустакът му веднага щръкваше. — Казал съм ти го двайсет пъти. Следващия път, когато го забравиш…
	Но след разговор от тоя род изобщо нямаше „следващ път“. В началото партизаните се отнасяха към историята на Криленко с много малко доверие. Зад гърба му го квалифицираха просто като bujda: bujda na resorach*. Но един ден, с израз на дълбоко отвращение, старият извади от джоба си смачкана снимка, изрязана от „Правда“. Тези, които знаеха руски — ветераните от двете войни — прочетоха текста под снимката: „Най-младият генерал от Червената армия — генерал Димитри Криленко“. Украинецът по професия беше обущар в малкото селце Рябинниково. Синът му бе избягал от къщи на дванайсетгодишна възраст след една бурна сцена, в която той искаше да съобщи на баща си, че желае „да учи и да стане нещо“. В продължение на седемнайсет години старият вече не чу да се говори за него, но в началото на нашествието хората от Рябинниково дойдоха да му съобщят, че Митка е произведен генерал от Червената армия и че имало неговата снимка на първата страница на „Правда“. Старият бе изключително саркастичен. „Да учи и да стане нещо — изръмжа той. — Ге-не-рал!“ И от отвращение награди своя приятел, казака Богородица, който бе имал нещастието да се усмихне, с два ритника, които бързо прогониха усмивката от лицето на нещастника. Недоволен от това, старият си спомни за ефрейторското си звание, датиращо от революцията, и постъпи в армията. Село Рябинниково получи от него няколко писма, в които той „беше добре“, и едновременно с това научи, че генерал Криленко току-що беше награден с ордена „Ленин“ за отбраната на Смоленск. Първата среща на бащата с неговия син, след седемнайсет години раздяла, бе повече от драматична. Този ден синът на обущаря бе седнал пред една дъска от борово дърво, която му служеше за работна маса, и разучаваше някаква карта. „Тук… двайсета дивизия. Рябинниково!“ До този момент Рябинниково беше за него само обикновена точка от руската земя, подобна на стотици други точки, чиято отбрана той бе натоварен да осигури. Но сега… „Старият!“ Той сви рамена. „Добър, здрав терен: Рябинниково. Елхова гора на юг… танковете ще минат лесно. Двайсета дивизия няма достатъчно противотанкова техника. Това ще рече: да се изостави Рябинниково и да се изтегли на изток“. Взе молив и грижливо начерта три стрелки по посока на реката и един полукръг двайсет километра на изток от Рябинниково.
	[* Разказвач на невероятни истории, бабини деветини.]
	Взе лист хартия, написа заповедта за оттегляне и внезапно помисли с истински ужас: „Старият ще има да ругае!“. Той въздъхна, мина в канцеларията на своя адютант и приятел капитан Лукин, даде му заповедта за оттегляне и се върна да седне пред боровата дъска. Свръзката влезе в стаята, тракна с токове и поздрави. Отвори уста и в същия момент се чу караница, поток от ругатни, и старият Криленко влезе заднешком в стаята, преследван от раздразнен часови с насочен напред щик.
	— Татко! — възкликна генералът.
	Но старият не обърна внимание на сина си и се посвети изцяло на часовия.
	— Не виждаш ли нашивките, а? — изкрещя той.
	Той завря ръкава си под носа на часовия.
	— Хубаво мирише, а? Никога няма да имаш такива!
	Изсекна се с пръсти и се обърна към сина си. Младият Криленко беше дошъл на себе си. С едно движение отпрати часовия и свръзката. Старият опря ръце на бедрата си, наведе се напред и изгледа творението си от горе до долу с недоверчиво отвращение.
	— Значи вярно е, Митка? Направили са те генерал?
	Митка наведе очи и запази виновно мълчание.
	— Е, каква е тая работа? — изрева неочаквано старият. — Значи така посрещаш баща си, кучи сине? Със задник на стола и уста като кокоше дупе? Не съм те бил достатъчно, а? Може би мислиш, че вече е много късно?
	Огромният, силно окосмен юмрук се приближи и застана под носа на генерал Криленко.
	— А?
	Вратата на съседното помещение се отвори и адютантът капитан Лукин подаде уплашено лице.
	— Това е баща ми! — бързо му подхвърли младият Криленко като обяснение.
	Вратата дискретно се затвори. Младият Криленко се обърна към баща си и започна примирително:
	— Хайде, не крещете така. Ще разтревожите всички. Естествено аз съм много щастлив, че ви виждам…
	Обущарят ефрейтор Криленко се настани удобно в креслото зад бюрото на генерала.
	— _Ну, то-то!_ — измърмори той.
	Погледна с подозрение гърдите на сина си.
	— Какво е това? — попита той строго, поставяйки пръста си върху ордена „Ленин“.
	Младият Криленко почервеня от смущение. Почувства се нещастен и смазан. Погледна настрани с виновен вид. „Честна дума, би казал човек, че съм го откраднал!“
	— Нищо не е — защити се той. — Това е за Смоленск, нали знаеш, миналото лято… Ами нещо такова!
	— Ами нещо такова! — повтори подигравателно старият Криленко, съскайки от ярост. — Защо не ти закачат орден „Ленин“, докато си тук? А? _Прохвост*_!
	[* Негодник (рус.). — Б.пр.]
	— Но…
	— Тишина!
	Косматият юмрук увисна отново над боровата дъска.
	— Сваляй го веднага това.
	Младият Криленко бързо откачи ордена и го пъхна в джоба си.
	— Не се ядосвайте… На вашата възраст…
	— На моята възраст аз съм още боец на фронта, докато ти, на двайсет и девет години, си само един тилов писарушка в повече. А?
	Изплю се с погнуса и протегна крак.
	— Издърпай ми ботушите!
	Младият Криленко се доближи до баща си, обърна се с гръб към него, хвана единия ботуш и започна да тегли, докато другият го подпираше по задника.
	— Искам чай — реши старият. — Накарай да донесат един самовар.
	Генералът повика свръзката. Свръзката влезе, чукна токове, поздрави и ококори очи със зяпнала уста към събутия ефрейтор, настанил се удобно зад бюрото на генерала.
	— Донесете чай!
	Свръзката тракна токове и излезе, олюлявайки се. Старият Криленко потри ръце и погледна картата.
	— Рябинниково! — откри изведнъж той с някаква детска радост, поставяйки върху картата дебелия си мръсен пръст. — А тази подкова какво е?
	— Това са нашите нови позиции. Дадох заповед да се евакуира Рябинниково и да се разположим…
	Младият Криленко спря обезпокоен. Мустакът на стария изведнъж настръхна и започна да трепери като гора във вятър. Очите му злобно се присвиха, от носа му започна да излиза яростно, насечено сумтене. Той бавно се изправи и се наведе напред…
	— Какво?
	— Татко, тези неща не трябва да се разглеждат от твърде лична гледна точка!
	— Ти няма да защитаваш Рябинниково? Нашето Рябинниково?
	— Хайде, татко, хайде… Бъдете разумен. Противникът има тук една съвсем свежа бронирана дивизия, а аз нямам противотанкова техника…
	— Нямаш противотанкови? Нямаш противотанкови средства? Какво си направил с тези, които народът ти е дал? _Пропил их, что ли? Или в карты продул*_?
	[* Пропил ли си ги? Или си ги проиграл на карти?]
	— Виж, татко…
	— _Сволоч!_ — започна неочаквано да вие с фалцет старият. — На помощ, другари! Изправете го до стената! Разстреляйте го! Чакай, чакай малко!
	Той рипна с изненадваща лекота, хвана сина си за ухото и започна да го извива…
	— Ай! — извика генерал Криленко, без да се срамува. — Пуснете ме!
	— Той е изоставил Рябинниково — оплака се старият. — Петдесет години съм живял в него, работил съм, потил съм се… Няма крак, който да не съм обул! Нашето село — изоставено на врага, без нито един изстрел! Какво ще каже Стьопка Богородица? А Ватрушкин? А Анна Ивановна? Митка Криленко изоставил на врага своето родно село! Моят син!
	Разтревожен от виковете, часовият се втурна в стаята с щръкнал щик, убеден, че в момента убиват неговия генерал. Той видя един размъкнат, босокрак стар ефрейтор, който, плачейки, извиваше ухото на генерала, който пък — ужас! — даже не се опитваше да се защити. Това бе твърде много за часовия. Той потърка очите си и изтопурка вън от стаята, като че ли адът се бе изпразнил и всички дяволи бяха по петите му… Младият Криленко най-после успя да освободи премазаното си ухо и да се укрие зад масата.
	— Имам заповеди! — опита се да обясни той. — Война не се води, както ти искаш… И ви казвам, че нямам противотанкова техника!
	— Противотанкова, противотанкова! Ами щиковете да не са направени за кучетата?
	— Татко!
	— Чумата да те тръшне! — просто му отговори старият Криленко. — Рябинниково изоставено без един изстрел, без един войник да умре на улиците му!
	Внезапно млъкна и се изправи.
	— Е, добре, аз, Савели Криленко, ще ти покажа на теб как трябва да се сражава един гражданин! Отивам там, в Рябинниково! Сам ще защитавам Рябинниково! С гърдите си! С ръцете си! Нямам нужда от теб… _скотина_*.
	[* Говедо (рус.).]
	Той запретна ръкави и тържествено тръгна към вратата.
	— Татко, а чаят? — избърбори притеснено Митка.
	Старият Криленко се обърна и спокойно се изплю в краката му.
	— Ето какво правя аз в твоя чай! Това и друго нещо! Не държа да бъда отровен! Човек, способен да изостави селото си на врага, наистина може да отрови и собствения си баща!
	Той излезе. Чуваше се само неговият глас, който, отдалечавайки се, още ругаеше. Младият Криленко остана сам в стаята. Той извади носната си кърпа и попи челото си. „Сънувах ли или какво?“ Огледа се наоколо с несигурен поглед и подскочи. Насред стаята с цялото си достойнство важно стояха чифт почти нови, грижливо лъснати ботуши… „Той е тръгнал бос!“ Сграбчи ботушите и хукна навън. Премина стотина метра в бесен галоп из снега, с ботушите в ръка, и попита един войник:
	— Не сте ли виждали тук един ядосан ефрейтор с големи мустаци и боси крака? — подхвърли той строго и на един дъх.
	Нещастният войник погледна генерал Криленко, прочутия генерал Криленко, запъхтян пред него, с чифт ботуши в ръка. Устата му широко се отвори и от гърлото му излезе слаб вик… Но Митка вече не беше там. С ботушите в ръка той тичаше бързо към един ръкомахащ силует, който се отдалечаваше някъде там из снега, покрай замръзналата река… Старият пристигна в Рябинниково точно навреме, за да срещне на пазарния площад немците, които навлизаха от насрещната страна на селото. Криленко силно пребледня, погледна за миг дебелия немски майор, изправен в танка си, след което се приближи:
	— В името на Съюза на съветските социалистически републики…
	— Was? Was*? — обезпокои се майорът.
	[* Какво? Какво? (нем.). — Б.пр.]
	— Пожелавам ви добре дошъл — обясни неговият лейтенант.
	— Ах! Добре дошъл. Gut! Gut*! — зарадва се майорът.
	[* Добре! Добре! (нем.). — Б.пр.]
	Старият обущар пое дъх и се изхрачи в краката на немеца.
	— В името на Съюза на съветските социалистически републики! — повтори той.
	— Abführen*! — излая майорът, побелял от гняв.
	[* Отведете го! (нем.)]
	Старият бе изпратен към един концлагер в Полша с всички почести, отговарящи на неговия чин, т.е. в конски вагон. В Молодечно той успя да избяга, вървя в продължение на четирийсет и осем часа, после загуби съзнание и бе събуден една сутрин от най-младия Зборовски, който го прибра и се погрижи за него.
	Когато Пех пристигна в скривалището, Криленко тъкмо се пощеше.
	— Успешен лов! — пожела Пех.
	— Благодаря.
	— Савели Лвович — започна Пех притеснен.
	Той млъкна.
	— А?
	— Нищо — въздъхна Пех.
	— Е, добре, мълчи тогава.
	Седнал върху купчина цепеници, той продължи прилежно да рови из своя _тулуп_*.
	[* Овчи кожи (рус.).]
	— Савели Лвович! — започна пак Пех.
	— А?
	— Не се ядосвайте…
	Криленко решително остави своя тулуп настрани и погледна Пех:
	— Слушай, момчето ми, ако имаш нещо да ми казваш, кажи го. И не забравяй да си идеш, след като го кажеш.
	Пех размърда адамовата си ябълка и започна:
	— Вашият син, Савели Лвович…
	— _Сволоч!_ — отсече незабавно старият украинец.
	Но все пак на Пех му се стори, че откри някаква светлинка на интерес в неговия поглед. Той бързо продължи:
	— Болек Зборовски е слушал вчера новините от Москва. Вашият син, Димитри Криленко, е получил званието „Герой на Съветския съюз“ за участието, което е взел при освобождаването на Сталинград.
	Лицето на стария стана по-сиво от мустака му.
	— Не се ядосвайте! — бързо каза Пех.
	— Сигурен ли си? — попита Криленко.
	— Сигурен, Савели Лвович, Болек Зборовски сам го е чул във Вилнюс…
	— Къде е той?
	— Навън е… Не смееше да дойде да ви го каже сам, но ако вие желаете…
	— Иди да го намериш.
	Пех хукна като заек и се върна почти веднага с най-младия от братята Зборовски. Последният нямаше много спокоен вид.
	— Говори! — изрева Криленко. — Какво чакаш?
	— … Герой на Съветския съюз! — разбърза се Болек. — За участието му в освобождението на Сталинград.
	— Сигурен ли си?
	— Сигурен, Савели Лвович! Казаха много добре името: генерал Димитри Криленко.
	— Не това те питам, магаре такова! Наистина ли са казали: освобождението на Сталинград? Наистина ли са казали „освобождение“?
	— Освобождение, Савели Лвович! И добавиха: генерал Дим…
	— _Сволоч!_ — сухо отряза старият Криленко. — Това не ме интересува.
	— Как може да не ви интересува! — възмути се накрая Пех. — Позволете ми да се учудя, другарю! Позволете ми много да се учудя!
	— Е, добре — каза Криленко насърчително — хайде, приятелю, учуди се много!
	Той отстъпи крачка назад и наклони глава встрани, като че за да наблюдава по-добре как Пех ще се учуди много.
	— В края на краищата — извика Пех — все пак вашият син е освободил Сталинград!
	— Ннне. Не е моят син. Народът е освободил Сталинград. Народът, разбираш ли? На народа трябва да се благодари! Моят син е отстъпвал месеци и месеци. Той чертаеше по картата стрелки и кръгове: ето всичко, което правеше. После един ден си казал: „Този кръг ще бъде последният. Разбрано?“ — попитал той народа. А народът отговорил: „Разбрано“. На кого трябва да се благодари? На този, който е начертал малък знак на картата, или на този, който е напоил земята с кръвта си? А?
	Настъпи тишина. После Пех шумно въздъхна.
	— В края на краищата не съм дошъл да спорим, а да ви поздравя. А другарят Добрански ви кани тази вечер да се присъедините към нас. Ще празнуваме освобождението на Сталинград. Ще има картофи!
	— Ще дойда да ям — сухо обеща старият.
	Излизайки, най-младият Зборовски мрачно заяви:
	— Срамота… Наистина не си струва човек да има родители: ето как ви се отблагодаряват те.
	И плю с отвращение.


>	31

	Картофите се издуваха и весело пращяха върху жаравата, а хората бяха хвърлили овчите си кожи и разкопчали куртките: беше топло. Не бе само от топлината на огъня, но също и от скромната, братска топлина на тълпите, приятна за нещастните, но от която щастливите се отвръщат с погнуса. Настанил се колкото бе възможно по-близо до огъня — дъното на панталоните му опасно димеше — старият Криленко измъкваше картофи от жаравата с ръка явно безразлична към изгарянията. Клекнал пред един чайник с кипяща вода, Янек приготвяше „чай“: Пех му беше съобщил прословутата формула… Именно Пех откри събранието.
	— Другарят Добрански! — обяви той тържествено.
	Аплодираха. Пех реши, че вече е дошъл моментът да „наелектризира“ публиката, както в доброто старо време по митингите. Той вдигна юмрук, пое въздух и изрева:
	— Да живее единството и братството между народите! Да живее армията освободителка! Да живее…
	— Затваряй си муцуната, Пех — посъветваха го вежливо. — Сядай.
	Добрански отвори тетрадката си.
	— Идеята за разказа, който ще ви прочета, ми дойде, като препрочитах знаменитата балада на Пушкин: „Ворон к ворону летит, ворон ворону кричит“*.
	[* Гарван към гарвана лети, гарван на гарвана говори (рус.).]
	— „Руслан и Людмила“ — уточни Пех — двата първи стиха.
	Той подскочи:
	— Да живее безсмъртният гений, руският народен певец Александър Сергеевич Пушкин! — изкрещя той.
	— Лягай, лягай! — го помолиха. — Пех, в нишата.
	Добрански обяви:
	— Заглавие: „Околностите на Сталинград“.
	Той започна да чете.


	Разсъмва се. Нощните жаби замлъкват малко по малко, последните прилепи бягат в безпорядък, а рибарят излиза бавно от тръстиките и поглъща първата си риба. Двамата стари побратими от Волга, стогодишните гарвани Иля Осипович и Акаки Акакиевич, се появяват над реката. Те бавно кръжат в утринния въздух и изследват със загрижени очи повърхността на водата.
	— Все така нищо ли, Акаки Акакиевич?
	— Все така нищо, Иля Осипович. Сигурно не сте чули добре.
	— Все пак прозорецът беше отворен, а гласът говореше много силно, на немски. „Комюнике от Източната армия, казваше той. Нашите части, под командването на генерал барон фон Ратвиц, човека от Хага, един от нашите най-блестящи командири, са достигнали вчера един пункт на Волга!“
	— В името на първото ми гнездо! — изруга Акаки Акакиевич, като се разлигави. — От вашите приказки устата ми се пълни със слюнки!
	Два раздърпани индивида се появяват там долу, по реката, възседнали като коне два сухи дънера. Двата дънера се въртят опасно във водовъртежите.
	— Пиц! — крещи отчаяно първият ездач. — Трябва непременно да се доближим до брега!
	— Zu Befchl* — отговаря вторият ездач, без да помръдне.
	[* Слушам! (нем.). — Б.пр.]
	Оттам минава трупът на бившия немски войник Шванке от Засниц, красиво малко градче на Балтийско море. Видът му е скитнишки и небрежен, със сламка между зъбите, лениво отпуснат по гръб, с втренчен поглед, очевидно отдаден само на съзерцанието на небето. Но преминаването на останките от корабокрушение все пак не се изплъзва от този поглед, откъснал се от световните проблеми. Бившият войник Шванке се завърта изненадан около себе си и здраво се закачва за първия дънер.
	— Ей! Карл Рьодер от Хамбург! — крещи той на езика на мъртвите, по посока на тръстиките. — Я погледни кого държа тук!
	— С какво искаш да гледам? Със задника си ли? — ръмжи на същия език бившият зидар Карл Рьодер от Хамбург.
	Той се откачва от тръстиките и започва да плува насам-натам слепешката.
	— Ако само можех да пипна тия две мръсни птици, които преди малко ми изиграха този гаден номер!
	Иля Осипович и Акаки Акакиевич се гледат с изключително невинен вид.
	— Оттук! — направлява милостиво неговият колега, бившият войник Шванке.
	— Кой е? — пита зидарят Рьодер с интерес.
	— Ей? Принцел от Манхайм! — крещи Шванке. — Ей! Канинхен от Любек, елате тук! Я отгатнете кого държа!
	— Съгласен съм да ме обесят — казва с усилие един напълно гол индивид, появил се внезапно като тапа на повърхността на водата — съгласен съм да бъда обесен, ако това не е самият генерал барон фон Ратвиц, един от нашите най-блестящи командири.
	— Колкото до това да бъдеш обесен — казва един скърцащ глас в тръстиките — вярвам, приятелю, че ще трябва да се задоволиш само с удавянето! Оставете ме да се доближа малко… Не виждам нищо без очилата си! Donnerwetter*! Ако това не е самият генерал, барон фон Ратвиц, да не се казвам Канинхен!
	[* По дяволите! (нем.).]
	— Ти сигурно не се казваш Канинхен! — отбелязва оскърбителен глас сред тръстиките. — И колкото повече те гледам, толкова повече съм сигурен, че даже твоят син не се казва така! Веднъж като намеря някоя мека кал без раци, няма начин да затворя очи… Какво става?
	Над водата се появява малко повече от три четвърти бивш немски ефрейтор.
	— Я виж, я виж! Един от нашите най-блестящи командири! Ей! Вие, останалите, от тръстиките, от пясъците и от разклоненията на реката, и от скалите по дъното, това, което е останало от вас, приближете се!
	— Не ми казвайте, че това е Адолф Хитлер — писука във фалцет развълнуван глас — рискувам да умра от радост!
	— Ха! Ха! Ха! — превива се от смях почитаемото събрание. — Ха! Ха! Ха!
	Генерал барон фон Ратвиц, един от нашите най-блестящи командири, е сграбчил яростно своя дънер. Попада във водовъртежа. Телата на бившите войници кръжат около него и се хващат в клоните на неговия ездитен дънер.
	— Пиц — крещи той яростно към своя адютант — изгонете ги тия тела! Те ни пречат да напредваме!
	— Zu Befehl! — крещи оберлейтенант Пиц, побелял от ужас.
	— Акаки Акакиевич! — тържествено произнася гарванът Иля Осипович. — Спомняте ли си за кесията за тютюн, която моят починал баща е задържал от тялото на един френски генерал при Бородино? Залагам я срещу вашия твърде красив сребърен часовник, че този млад лейтенант не ще има смелост да се гмурне. Кълна се в честта си!
	— Кълна се в честта си! — със спортен дух приема предизвикателството Акаки Акакиевич.
	— Е, добре, meine Herren — заявява на почитаемото събрание бившият войник Шванке, съзерцавайки небето с най-неизразителен поглед. — Смятам, че този път сме го хванали. И естествено, това го дължите на мен.
	— Много добре, Шванке! — скърца бившият войник Принцел от Манхайм. — Ние сме готови да ти платим чаша вода от Волга!
	— Ха-ха-ха-ха! — превива се от смях почитаемото събрание на тази очевидно твърде фина шега. — Ха-ха-ха-ха!
	— За какво става дума? — питат възбудени гласове сред тръстиките и други останки на бивши войници от бившата Велика немска армия се появяват от всички страни. — Gott im Himmel*! Генерал барон фон Ратвиц се е присъединил!
	[* Боже на небето! (нем.) — Б.пр.]
	— Той още не се е присъединил окончателно — отбелязва бившият ефрейтор Канинхен с изражение, съдържащо намек. — Хм! Хм!… Има ли някой от почитаемото събрание, който да възразява против това генерал барон фон Ратвиц да стане окончателно от нашите?
	— Никой, никой! — разнасят се ентусиазирани гласове от всички страни. — Напротив, голяма чест е, голяма чест!
	Генералът барон раздава ритници наляво и надясно, за да освободи ездитния си дънер.
	— О-ох… — оплаква се с престорено нажален вид бившият войник Шванке. — Той ме ритна в дупето!
	— Ккак? Той се е осмелил? Но това е престъпление! Това е абсолютно забранено от устава!
	— Ох! Колко ме боли! — оплаква се бившият войник Шванке, така взима Небето за свидетел със стъкления си поглед.
	Почитаемото събрание се превива от смях и се притиска все повече към обездвижения дънер.
	— Пиц — реве генералът барон. — Слезте незабавно и ме освободете оттук!
	— Zu Befehl! — изквичава оберлейтенант Пиц и като затваря очи, напуска ездитния си дънер.
	Иля Осипович поклаща глава с доволен израз.
	— Meine Herren, meine Herren! — крещи бившият войник Шванке. — Оберлейтенант Пиц се присъедини. Имам намерение да натоваря двама от вас да се погрижат неговият акт… хм! Как да кажа — да има окончателен характер. Кои са най-отдавнашните между вас?
	— Аз — казва бившият войник Канинхен — аз съм тук от три дни и тая вода, която не съм изпил, не си струва труда да се поглъща!
	— Колкото до мене — намеси се бившият войник Принцел — аз също съм тук от три дни и имам върху себе си двайсет и четири опитни рака, които само искат да им се сервира!
	— Ха-ха-ха-ха! — превива се от смях почитаемото събрание. — Пустият му Принцел, все си е същият, никога няма да се промени!
	— Добре — казва бившият войник Шванке. — Принцел и Канинхен, слушайте моята команда: посока оберлейтенант Пиц, напред, марш!
	Появява се някакво вълнение, оберлейтенант Пиц се усеща внезапно сграбчен за краката и изведнъж се гмурва с едно „гъл-гъл-гъл“, което не е от най-апетитните.
	— Prosit*! — прошепват благосклонно двата гарвана Иля Осипович и Акаки Акакиевич.
	[* Наздраве! (нем.). — Б.пр.]
	— Prosit, prosit — скърца на ухото на завоевателя бившият войник Принцел. — И вие ще видите, mein Herr, вие ще видите, тръстиките не са никак лоши, когато ги ядеш откъм корените!
	— Назад! — крещи тогава генералът барон. — Не виждате ли кой съм аз?
	— Zu Befehl! Zu Befehl! — крещи радостно почитаемото събрание, като се притиска около него.
	— Аз съм вашият началник, този, който ви води в Полша, във Франция…
	— И на Волга! — крещи в хор почитаемото събрание. — Не забравяйте Волга, mein Herr! Все пак има нещо във водите на Волга, защото, като се изпие желаното количество, даже кучето изгубва уважение към господаря си!
	— Немски трупове! — крещи генералът барон, чувствайки дънера да потъва под него. — Отдалечете се! Това е заповед!
	— Zu Befehl! Zu Befehl! — мърморят немските трупове, а бившият генерал барон фон Ратвиц бавно се преобръща, вдига ръце и окончателно изчезва под водата.
	— След вас, Акаки Акакиевич! — шепне вежливо Иля Осипович, като леко се спуска надолу.
	— Не, в никакъв случай, Иля Осипович… след вас!
	— Е, добре, за наше здраве тогава, Акаки Акакиевич, за ваше здраве…
	— И за ваше… Mahlzeit! Mahlzeir*!
	[* Добър апетит! (нем.) — Б.пр.]


	Добрански прекъсна и пийна малко чай.
	— Днес е добър! — констатира той. — Почти няма вкус!
	Пех реши отново да „наелектризира“ събранието.
	— Да живее народният разказвач на полската патриотична война, нашият другар Адам Добрански! — изкряска той.
	— Браво, браво! — одобриха партизаните.
	Освен това Пех помисли, че е дошъл моментът да си създаде една малка лична известност.
	— Да живее Пех! — смело предложи той.
	— У-у! Долу, долу! Върви лягай! В нишата!
	Съвсем отчаян, Пех обърна гръб на публиката и се посвети изцяло на картофите. Добрански продължи.


	Няколко минути по-късно двамата събратя се отпускат, малко по-тежко може би, върху един от клоните на любимия им дъб. За тяхна голяма изненада те се намират човка срещу човка с един мършав и опърпан гарван с дълъг врат и учудващо изострена човка.
	— В името на първото ми перо! — възкликва Иля Осипович. — Но това е Карл Карлович от Берлин, от плът и кръв!
	— Най-вече от кости! Ах! Най-вече от кости! — стене гарванът със силно подчертан германски акцент.
	По времето на царете немският гарван Карл Карлович бе дошъл да се настани в Русия и бе съумял да си създаде в двора завидно положение. Самият цар се сприятелил с него. Често, когато оставаше до по-късно на прозореца на двореца, ако забележеше, че Карл Карлович не изглежда задоволен от обикновения тор, той насърчаваше приближените си да слизат на двора и да угощават неговия фаворит с отбрано парче. Много бързо всички започнаха да си оспорват благоволението на Карл Карлович и се стигна дотам министри да губят съня си, научавайки, че фаворитът е отказал да удостои техния дар: това именно бе знак за неизбежно изпадане в немилост. Царят наистина държеше особено много на вкуса и на избора на своя фаворит, защото, както имаше навик да казва, птицата имала способност да преценява обкръжението му даже по веществото, от което е съставено.
	— И какво правите вие по тия места, Карл Карлович? — грачи Иля Осипович. — Несъмнено пътувате за развлечение? Малко туризъм, колко мило!
	— Ах! — въздиша Карл Карлович. — Бог ми е свидетел, че бих предпочел да посетя Волга по друго време… Тази война, ах! Какво недоразумение!… Ето, преди няколко дни се намирах на прием в замъка на барон фон Рибентроп! Трябва да ви обясня, мои добри приятели, че аз заемам същото място до фюрера, което някога заемах до царя… Това, за да ви кажа, че съм приет навсякъде. Красив празник у барона, най-отбрано общество, най-хубавата музика, най-хубавите френски вина… Но аз, аз не виждам нищо, аз съм там, в един ъгъл, и плача, и плача! И изведнъж, ах! Кого виждам? Барон фон Рибентроп, който се приближава.
	— Защо плачеш така, Карл, немски гарване? Ах, защо?
	— Ах! Йоахим — казвам аз — плача. Как да не плача? Бедната Русия, ах! Бедната Русия…
	И ето че той също плаче… Какво зрелище, какъв спомен! Но изведнъж, ах! Какво виждам? Жената и дъщерята на барона се приближават.
	— Защо плачете така, meine Herren, ах! Защо?
	— Ах, Пюпхен! Ах, Гретхен! — казва баронът. — Плачем, как да не плачем! Бе… бе… бедната Русия!
	— Ах! Ах! — казва Гретхен. И „Ах! Ах!“ казва Пюпхен и ето ги двете също започват да плачат.
	Доблестни жени, благородни сърца! И тогава всички гости се приближават и смаяни ни заобикалят.
	— Ах! Защо плачете така, ах! Защо?
	— Ах! Ах! — отговаряме ние през сълзи. — Бе… бедната Русия!
	— Ах! Бе… бедната Русия! — казват гостите и ето ги, те също започват да плачат.
	Ах! Какво зрелище, какъв спомен! Аз плача, баронът плаче и Пюпхен плаче, и Гретхен плаче, и оркестърът плаче, и гостите плачат, и лакеите плачат… Всичко плаче, всичко шурти.
	— Ах! — казва ми тогава баронът между две хълцания. — Ах, Карл, немски гарване. Ти имаш голямо влияние над нашия фюрер… Иди! Обясни му. Спаси Германия… искам да кажа, спаси Русия!
	Прекосявам Берлин в сълзи. Какво зрелище, какъв спомен! Вдовиците плачат и майките плачат, и дъщерите плачат, и сестрите, годениците, и малките сираци плачат, всичко плаче, всичко шурти! Военните части маршируват, хлипайки. Пристигам в двореца, съобщават за мене, влизам… Ах! Какво зрелище, какъв спомен! Пред картата на Русия фюрерът е седнал… и плаче! Е такива сълзи…
	Карл Карлович прекъсва и пуска няколко курешки.
	— Истински сълзи на фюрер!
	— Ах! — казва Иля Осипович с доброжелателно изражение. — И как стана така, скъпи мой, че сте сега тук, на Волга, далеч от родния ви тор?
	— Ах! Ах! — увлича се незабавно Карл Карлович, като кърши криле. — Каква драма, какъв спомен… Берлин е бомбардиран, аз съм бомбардиран… фюрерът, фюрерът е бомбардиран! Но аз стоя там, пред вратата му, верен докрай, немски гарван до последното перо! И изведнъж — ах! Какво виждам? Вратата се отваря внезапно и фюрерът — блед, но решителен — се втурва навън, а зад фюрера се втурва Гьоринг, а зад Гьоринг се втурва Гьобелс, а зад Гьобелс се втурва генерал фон Катцен-Ямер! Всички бледи, но решителни!
	— Карл, немски гарване — крещят те. — В камината има бомба със закъснител! Направи нещо! Спаси фюрера, Карл.
	— И тогава какво правя аз, Карл, немският гарван? Прегъвам коляно до земята и с глас, пълен със сълзи, казвам: „Ах! За фюрера. На живот и смърт!“.
	Щом го казвам — фърр! — скачам през прозореца. И тогава — фърр! Фюрерът скача през прозореца, а зад фюрера — фърр! — Гьоринг скача през прозореца, а зад Гьоринг — фърр, фърр! — Гьобелс и фон Катцен-Ямер скачат през прозореца! Всички бледи, но решителни! И ето ни на улицата. Бомбите валят ето така, ето така…
	Карл Карлович пуска смайваща поредица от курешки.
	— И тогава какво правя аз, Карл, немският гарван? Прегъвам коляно до земята и с глас, пълен със сълзи, казвам: „За моя фюрер — на живот и смърт!“
	Щом го казвам — пърр, пърр, пърр! — започвам да тичам. Блед, но решителен!
	— Браво, Карл, благородно сърце! — казва фюрерът и — пърр! — започва да тича.
	— Смели Карл, Бог да те благослови! — казва Гьоринг и — пърр! — започва да тича.
	— Смели Карл, горди рицарю! — казват Гьобелс и фон Катцен-Ямер и — пърр, пърр! — започват да тичат.
	Бледи, но решителни! И за да ми благодари, че съм му спасил живота, фюрерът ме изпрати на Волга…
	— Върви — каза ми той с вълнение — иди там… Ще имаш много за ядене!
	Настана минутно мълчание на клона, след което Акаки Акакиевич затваря едно око и взима думата.
	— Много хубаво говорихте, Карл Карлович — казва той. — А сега може би сте жаден?
	— Честна дума — казва непредпазливо Карл Карлович — чашка водка би ми доставила удоволствие… Какво правите вие, ах?
	Карл Карлович надава грак от ужас и се опитва да освободи крилата си, но часът за стария немски гарван е ударил. Двата руски гарвана го сграбчват в ноктите си. Дългата му измършавяла шия и неговата човка — най-дългата, най-изострената и най-хищната човка на света — изведнъж се потопяват във Волга. Гъл-гъл-гъл! — продължително засища жаждата си старият немски гарван — гъл-гъл-гъл!…
	Силите му го напускат, крилата му вече не се опитват да пляскат, немските му нокти не търсят вече какво да сграбчат…
	— Prosit! — измърморват благоговейно Иля Осипович и Акаки Акакиевич.
	Няколко минути по-късно двамата събратя отново кръжат над водата. Те обследват тръстиките и островите, обраслите разклонения на реката и пясъчните наноси и тъй като не виждат вече нищо, запитват Волга.
	— Да сте хванали нещо интересно, майко на реките? — грачат те с най-угоднически тон.
	Всички знаят, че гарваните са родени ласкатели, а и Волга познава двамата събратя повече от век. Но днес тя е в добро настроение.
	— Ето тук държа един от моите кандидати! — бучи тя, хващайки в ръцете си един лейтенант, чийто изоставен танк гори край Волга. — Пихте ли вече от водата ми, mein Herr? Изглежда, тя е превъзходна за улесняване на храносмилането на завоевателите…
	— Гра-гра-гра! — превиват се в дрезгав смях Иля Осипович и Акаки Акакиевич. — Какво чувство за хумор, майко на реките, колко е смешно, колко силно се смеем, гра-гра!
	— Оставете ме да претърся джобовете ви — бучи Волга. — В името на стария касапин Минин, един монокъл! Позволявате ли да го взема? Младият Сталинград ще има да се смее!
	— О! Това ще го разсмее! — грачат двамата събратя. — О! Как ни разсмива това, о! Колко е смешно това, гра-гра, какво чувство за хумор, майко на реките!
	— А това какво е? — учудва се Волга. — Съветски медал и снимка на руски войник?
	— Съветски медал? — учудва се веднага Иля Осипович, гледайки Акаки Акакиевич.
	— Снимка на руски войник? — учудва се също Акаки Акакиевич, гледайки Иля Осипович.
	— Познавам го! — възкликва Волга. — Това е Мишка Бубин от Казан. Спомням си за него: той прекарваше по-голямата част от свободното си време, седнал на моя бряг, и плюеше отгоре ми.
	— Ние го познаваме, ние го познаваме! — възкликват незабавно двамата събратя. — Той измъкваше яйцата от гнездата ни и крадеше малките ни… Очарователно момче, много симпатично!
	— А мога ли да ви попитам какво правят във вашия джоб този медал и тази снимка, mein Herr? — шепне замислено Волга. — Чакайте, оставете ме да отгатна… Готово, открих!
	— Готово, ние открихме! — скърцат с пресилена радост двамата събратя, като се премятат.
	Волга ги поглежда с нетърпение.
	— Е, добре, какво открихте, стари разбойници?
	— Да — мъкна Иля Осипович — какво открихте, Акаки Акакиевич?
	— А вие, а вие, Иля Осипович, какво открихте вие?
	Те се гледат окаяно.
	— Нищо — скромно признават те — съвсем нищо не открихме, майко на реките! Бихте ли имали изключителната благосклонност да просветлите нашите затъмнени мозъци на стари, проскубани птици?
	— Аз открих — казва Волга — и при тези обстоятелства, mein Herr, съжалявам, че занапред не мога да ви разреша да се държите на този клон: вие престанахте да ме забавлявате.
	— Nein! Nein! — крещи нещастният завоевател.
	— Ja, ja — грачат тържествено двамата събратя, а Волга запраща своя нов кандидат към дъното си и го държи толкова време, колкото е нужно на един немец добре да се напие… А двамата събратя са вече другаде. Те се отправят предпазливо към нещо, което Волга носи със странна нежност в ръцете си.
	— Хм? — произнася Иля Осипович с неуверено изражение.
	— Хм! Хм! — окуражава го Акаки Акакиевич и те съвсем леко започват да се спускат… Но Волга надава такъв крясък, че двамата събратя отскачат към небето с всичката сила на старите си криле.
	— О! Господи, без малко да умра от страх! — грачи Иля Осипович. Колкото до Акаки Акакиевич, от страх перата му са щръкнали чак до върха на човката му.
	— Махайте се, лапачи на боклук! — крещи Волга и от ярост се покрива с пяна. — Не виждате ли, че това е руски войник?
	— О! Господи! — възкликва Иля Осипович. — Каква ужасна грешка!
	— Какво трагично недоразумение! — прибавя Акаки Акакиевич.
	— Простете на старите ни очи, майко на реките!
	— За нищо не ставаме, освен да умрем!
	— Нищо ли не можем да направим за него, майко на реките?
	Но майката на реките им отговаря на богатия и звучен руски език с толкова гадна псувня, че двамата събратя се споглеждат с ужас, скриват глави под перушината си и бягат към гората…
	— Няма нищо — заеква Иля Осипович, разтърсвайки настръхналата си перушина — но никога не съм вярвал, че майка Волга може да държи подобен език!
	— Искам да заспя и да забравя — мърмори Акаки Акакиевич обезсърчен. — В името на родното ми гнездо! Ето какво е научила, като е дружала с лодкари и казаци.
	— Не се безпокой, мой малък Васьонок, Васенка — шепне нежно Волга, носейки русото тяло в майчинските си ръце. — Има по-тъжни гробища от тези по Волга. Ще те отнеса към един спокоен кът, където още никой не е идвал, нито човек, нито звяр, в свежите тръстики на един остров, който зная — и ти ще станеш вълна`, тръстика, нежен пясък, самият ти — остров, Васьонок мой, което все пак е по-приятно, отколкото да служиш за наторяване на някоя нива с картофи или лук…
	И тя му пее нежно старата приспивна песен на майките казачки:
P>
	Спи, младенец мой прекрасный,
	Баюшки-баю…
	Тихо светит месяц ясный
	В колыбель твою*…
	[*
P>
	Спи, красива рожбо малка,
	нани-нани-на…
	Тихо гледа в твойта люлка
	ясната луна… (руски). — Б.пр.
P$
	]
P$


	По-късно, когато, за да успокоят пламналите си глави, се поразходиха по мостчето заедно в синята нощ, над замръзналото тресавище, под небето, светещо с хиляди победни отблясъци, Янек попита Добрански:
	— Ти обичаш ли руснаците?
	— Обичам всички народи — отговори Добрански — но не обичам никоя нация. Аз съм патриот, не съм националист.
	— Каква е разликата?
	— Патриотизмът — това е любов към своите. Национализмът е омразата към другите. Руснаците, американците и всички… Едно голямо братство се подготвя сега в света, това поне би могло да бъде заслуга на немците…


>	32

	След Сталинград в продължение на няколко седмици те живяха в някакво щастливо опиянение и гладът им се струваше по-поносим, студът — не толкова хапещ. Но към края на февруари хранителните им припаси се изчерпаха окончателно. Янек трябваше да раздаде последните си картофи и скоро бяха принудени да ровят в снега с безчувствените си ръце, за да търсят някой кестен, жълъд или шишарка. Тримата братя Зборовски прекарваха нощите си в обикаляне из селата. Просеха, умоляваха, заплашваха и винаги се връщаха с празни ръце, а много пъти отнасяха бой от самите изгладнели селяни. Вече много самостоятелни партизани се предаваха на немците, най-отчаяните излизаха от гората и нападаха немските патрули, за да бъдат убити… Но скоро се разпространи слухът, че Партизанин Надежда бил видян в гората: техният главнокомандващ бе дошъл да вземе лично участие в тяхната борба. Бяха убедени, че новината е истинска, защото такъв наистина бе неговият начин на действие. Имаше навик да се появява внезапно там, където условията за борба бяха най-трудни, и почти винаги идваше да се смеси с бойците, когато изглеждаше, че надеждата и смелостта вече ги изоставят.
	— Махорка се кълне, че го е видял на железопътната линия, точно на мястото, където Кублай водил последното си сражение — им съобщи Хромада. — А след това го видял в църквата „Свети Франциск“ във Верки прав пред олтара, там, където са убили отец Бурак. А чуйте и това: той носел униформа на полски генерал — да, посред бял ден!
	Добрански се усмихна.
	— Не зная дали Махорка наистина го е видял, или пък лъже по навик — каза той. — Но аз зная, че той е тук, сред нас, и това поне е вярно.
	Янек държеше Зося на ръце. Бяха седнали до огъня, под една овча кожа, която по-рано бе принадлежала на Тадек Хмура. Той погледна студента с известна ирония: бе започнал да разбира кой е техният легендарен командир. А сега знаеше и къде се крие той.
	— Аз самият го видях — съобщи той спокойно.
	Хромада остана със зяпнала уста.
	— Какво? Къде? Къде си го видял?
	— Тук. Тук го видях. Впрочем виждам го и в този момент. Той е до тебе.
	Хромада сбръчка гъстите си вежди.
	— Твърде млад си, за да се подиграваш с възрастните — изръмжа той.
	Но Добрански изглеждаше поразен. Той продължително изгледа Янек, после се наведе, обхвана го с ръце през рамената и сърдечно го разтърси, без да каже дума.
	Сто килограма картофи, завладени като по чудо, помогнаха на малката група партизани да преживеят зимата. Тази вечер братята Зборовски се спуснаха в скривалището с празни ръце, както обикновено.
	— В Пяски са убили пан Ромуалд — съобщиха те. — Една наказателна колона е пристигнала тази сутрин в селото.
	— Пак ще се вдига пушилка! — измърмори Криленко.
	— Изглежда, Сопла е предал виновните. Германците били предложили сто килограма картофи за възнаграждение…
	Сутринта снежна буря бе помела областта, а към вечерта по улиците на Пяски имаше сняг до коляно: малките немски верижни коли имаха безпомощния вид на големи бръмбари, паднали по гръб, а танкът на хауптман*1 Щолц, командир на колоната, заседна сред площада на кметството и отказа да помръдне. Щолц излезе от танка — в окото му монокълът приличаше на парче лед — изруга и отиде пеш дотам, където бяха разквартирувани. След това проведе множество срещи с по-видните хора от селото. Но въпреки заплахите и ругатните, с които тези срещи бяха наситени, лицата на селяните оставаха така бели и празни, както тази заснежена по man’s land*2, където хер хауптман Щолц наскоро бе оставил танка си. Само един кратък разговор с дърводелеца Сопла се оказа обещаващ. Още от пръв поглед Щолц си създаде благоприятно впечатление: лицето на Сопла не бе лишено от изражение като тези на предните — това лице бе уморено, примирено и бледо.
	[*1 Капитан (нем.). — Б.пр.]
	[*2 Ничия земя (англ.). — Б.пр.]
	— Мръсно време — като начало заяви Щолц със заплашителен израз.
	Сопла веднага се разпростря в извинения. С трепереща брадичка той увери хер хауптман, че ако снежната буря съвпада с пристигането на немската колона в селото, в този факт няма нищо предумишлено и че във всеки случаи той, Сопла, няма нищо общо с това. Той, Сопла, бил твърде зает с децата си и жена си, които не били яли нищо от четирийсет и осем часа, че да се забавлява да създава препятствия по пътя на хер хауптман. Щолц прецени, че това навлизане в материята е обещаващо, избухна в страхотен гняв, говори за безочливост, за саботаж, за провокация и накрая, без твърде да разбере как, нещастният Сопла обеща да накара слънцето да грее, да забрани на снега да вали и даже се предложи в изблик на усърдие лично да арестува снежната виелица и да я достави на хер хауптман с вързани китки и крака. Като добър стратег Щолц се възползва бързо от този начален успех и след половин час двама немски войника отнесоха в къщата на Сопла един чувал със сто кила картофи. Към осем часа, когато снегът се втвърдяваше по улиците, един немски патрул излезе в нощта. Войниците вървяха в крак. Снегът скърцаше под стъпките им, а Сопла, който тичаше пред патрула, плъзгайки се до стените и който още не бе имал време да опита картофите, които в момента изплащаше, намираше, че този шум прилича на шума от дъвчещи челюсти. В главата му имаше само една мисъл: да свърши своята работа по-бързо и да се върне вкъщи да изяде пълна чиния с димящи картофи. „Кубус няма да ми се сърди — мислеше с абсолютно убеждение, породено от глада. — Той е сигурен и умен приятел. Ще разбере.“ Патрулът бе под командването на старшина Клепке от Хановер… „В такова време да не си показваш носа навън даже ако трябва да дезертираш“ — мислеше този военен с гняв, дължащ се отчасти на годината бойни действия без отпуск.
	— Тук е — обяви изведнъж Сопла със сподавен глас.
	Клепке вдигна фенерчето си: над витрината имаше надпис „И. Пьотрушкевич. Paczki. ciastka. woda-sodowa“*.
	[* Сладкиши, газирана вода (пол.).]
	— Е? — попита Клепке. — Какво чакаш?
	Лицето на Сопла, почерняло и набраздено от глада и безпокойството, подобно на безформен картоф, се сгърчи.
	— Да го събудим така… За нищо…
	— Не е за нищо — остроумно отговори старшината — а за да му теглим куршума.
	Той се доближи до вратата и почука. Почакаха за момент, после един сънлив глас извика:
	— Кой е там?
	— Приятел! — отговори плачевно Сопла. — Отвори ми. Кубус!
	Вратата широко се отвори. Войниците влязоха, а Сопла изтопурка зад тях. Пьотрушкевич беше по нощница над панталоните, чиито тиранти висяха до земята. Лицето му беше бузесто и тъжно.
	— Апчихи! — кихна той.
	Сопла затвори бързо вратата и обясни на старшината:
	— Слаби са му дробовете. Когато беше дете постоянно боледуваше. Майка му с труд го отгледа. Би трябвало да живее в планината.
	— Понякога планината помага — призна Клепке.
	Сопла се приближи до своя приятел.
	— Нали не ми се сърдиш, Кубус?
	— Не. Сто кила картофи са добро извинение…
	— Откъде знаеш?
	— Всички в селото го знаят.
	Сопла рухна на една табуретка и заплака.
	— Хайде, хайде, смелост! — подтикна го сладкарят.
	— Не зная истинските виновници! — изхлипа Сопла. — Не можех да посоча кой да е: биха си отмъстили на мен, на семейството ми… Тогава потърсих някого, на когото мога да разчитам, един сигурен приятел във всяко изпитание…
	— Задължен съм ти — рече Пьотрушкевич. — Като отплата би ли могъл да направиш нещо за мен?
	— Всичко — просто каза Сопла.
	— Тези картофи… Би ли могъл да изпратиш няколко кила на жена ми?
	Отиде и извади от шкафа бутилка и няколко чаши.
	— Я пийни малко.
	Сопла пи.
	— Вземете също по една чаша — предложи Пьотрушкевич на войниците.
	— Много си любезен — благодари Клепке.
	Той вдигна чашата си.
	— Наздраве!
	— За ваше здраве.
	Чукнаха се.
	— Е, добре — каза Клепке — ако позволите…
	— Разбира се — поклони се Пьотрушкевич. — Поне няма да съм гладен.
	Сопла, съсипан и олюляващ се, им обърна гръб и запуши уши. Пьотрушкевич прие залпа с цели гърди. Завъртя се около себе си, падна и остана неподвижен. Войниците бързо излязоха, старшината — последен. Той отнесе бутилката. Сопла го последва. Чувстваше, че би трябвало да остане, за да подкрепи вдовицата на своя приятел, но предпочете да го направи на другия ден, занасяйки картофите. „Бедната жена ще бъде толкова щастлива!“ — помисли той. Намериха се на улицата. Сопла вървеше бързо в желанието си да свършат с това, мечтаейки за вкусното ядене, което го очакваше вкъщи: нежна, бяла, ароматна плът… Опиянен от този образ, той не се колебаеше вече и когато фенерчето на старшината откри надписа: „Шивач З. Магдалински. Първокласно кроене. Гладене аламинут. Цени умерени“, почука решително с юмрук. Никой не отговори. Пак почука. Старшината Клепке гледаше надписа със замислен поглед, като че ли се питаше да или не на умерена цена ще може да изглади панталона си: но той не знаеше полски. Отчаяни от студа, войниците започнаха да издънват вратата с удари на прикладите. Внезапно съвсем отблизо женски глас — несъмнено жената се бе спотайвала за малко зад вратата — извика:
	— Е, какво има?
	— Приемете моите уважения, пани Марта — каза Сопла. — Идваме да видим вашия съпруг.
	— Мъжът ми не е тук.
	— Стига разговори! — изрева Клепке на немски. — Отворете вратата!
	Вратата се отвори.
	Настъпи пълна тишина, в която войниците ококорваха очи и се изправяха на пръсти, за да видят по-добре. Жената носеше памучен пеньоар, а под него беше съвсем гола.
	Изглежда, не й беше студено: напротив, по замръзналите си лица мъжете чувстваха топлината, която лъхаше от нея. Това, което не виждаха от нейното тяло, не бе трудно за отгатване, а това, което виждаха, не събуждаше желание да затворят очи. Пани Марта бе едра, мургава, със зелени и злобни очи на котка, със съвсем влажна и като премазана от целувки уста.
	— Mein Gott! — произнесе с тих глас, но въздържано най-младият от немските войници.
	— Гледай встрани! — заповяда строго най-възрастният, който познаваше родителите му и беше им обещал да бди донякъде над малкия.
	— Тишина! — заповяда неочаквано старшината с учудващ фалцет.
	Той се изкашля.
	— Тишина! — поде отново той. — Къде е вашият мъж?
	— Той не е тук.
	Жената се обърна към Сопла.
	— Юда! — просъска тя.
	Сопла поиска да отговори, но в същия момент в стаята зад дюкяна се чу някакво изскърцване.
	— Какво е това? — попита Клепке.
	— Откъде да знам? — каза жената. — Може би котката.
	Тя застана в отвора на вратата. Клепке я отблъсна. Тя се противопостави и в усилието си откри една гърда с щръкнал розов връх, като не направи никакво усилие да я скрие. Най-младият от войниците и върхът на гърдата се погледнаха: войникът пръв сведе очи.
	— Ах! — глухо простена той.
	— Гледай встрани, нещастнико! — заповяда възрастният. — Скрий това, вещице!
	— Не съм като твоята жена — изсъска пани Марта — и не се срамувам от това, което имам за показване!
	— Напред! — заповяда Клепке.
	Отблъснаха я и се втурнаха в стаята зад магазина. Мястото бе заето почти изцяло от широко и разхвърляно легло, с чаршафи, набрани около възглавниците, завивките — накуп, пухените завивки — на земята. Помещението бе празно.
	— Казвам ви, че е котката! — извика пани Марта.
	Наистина се чу тихо мяукане.
	— Пис-пис-пис! — каза най-младият от войниците, който обичаше животните. — Сигурно е под леглото…
	Наведе се и протегна ръка под леглото. Неочаквано лицето му изрази неописуемо смайване.
	— Ах! — тихо възкликна той.
	Старшината Клепке погледна бързо под леглото.
	— Излизай оттам!
	Бавно и против волята си, един мъж излезе изпод леглото. Беше тлъст и възрастен. Не беше приятен за гледане. Кожата му беше настръхнала.
	— Малкото коте, а? — проскърца Клепке.
	— Умея много добре да имитирам котка! — отбеляза мъжът с притеснен вид.
	Клепке даде заповед. Мъжете вдигнаха пушките си.
	— Чакайте! — внезапно извика Сопла. — Този мъж не е шивачът Магдалински!
	— Mein Gott! — въздъхна най-младият от войниците, гледайки непознатия с уважение.
	Настъпи тишина.
	— Ами тогава кой е този? — попита Клепке.
	— Не зная. Даже не е от селото. Никога по-рано не съм го виждал.
	Мъжът бе усукал една завивка около себе си. Той се обърна към старшината. Говореше много добър немски.
	— Името ми е Шмид. Аз съм от немско потекло. Работя тук за военните власти…
	— Тук? — изкрещя с ужас най-младият от войниците.
	— Не слушай! — заповяда старият. — Запуши си ушите!
	— Искам да кажа, във Вилнюс. Имам договор за транспорт с армията. В много добри отношения съм с вашите командири, старшина, и ако трябва да ви дам съвет, той е да напуснете. Човекът, когото търсите, не е тук.
	— Къде е той?
	Шмид сви рамене.
	— Откъде да зная? Аз се занимавам с жена му, а не с него. Сигурно се мъкне из гората с партизаните. Той е бандит.
	Отново настъпи тишина. След това Сопла започна да крещи. От известно време той трепереше от гняв. Страдаше за своя приятел Магдалински. Значи шивачът беше при партизаните, служеше на своята страна. А в това време жена му срамно го мамеше с един агент на врага. Низостта, грозотата на подобно поведение задушаваха Сопла.
	— Кучка незаситена! — изрева той. — Жена без…
	Но пани Марта прекъсна думите му.
	— Не ме е срам! — изсъска тя. — Този мъж ме храни! Това е повече, отколкото може моят мъж! Това е повече, отколкото можеш и ти, Сопла. Ако жена ти беше с двайсет години по-млада, и тя би правила като мене!
	Сопла страхливо отстъпи. А немците, начело със старшината Клепке, започнаха подигравателно да се подсмиват, после се разсмяха, после взеха да се превиват от смях. Пани Марта ги погледна за миг с презрение, после ядът я обхвана.
	— На кого се смеете? — изкрещя тя. — На вас самите? Женени сте, нали, и едните, и другите? И сте оставили жени или годеници в Германия? Е, добре, те правят като мен, вашите жени! Да, агънца мои! Едни, защото скучаят, други, защото им харесва или пък защото добавят нещо към храната си!
	Смехът на старшина Клепке замря пръв. Той бе оставил млада жена в Хановер, съвсем млада жена. В началото на тяхната раздяла той наистина бе получавал писма, но сега те бяха станали по-редки. И най-вече тонът им се бе променил. Тя вече не желаеше настойчиво завръщането на mein Süsser*, както правеше в началото. Вече не се оплакваше от самотата. Това силно бе поразило старшината Клепке и змията на съмнението се бе промъкнала в съзнанието му. Обикновено той избягваше да мисли за това, но сега тази жена… Другите женени мъже от частта също се отдаваха на подобни размишления. Те враждебно гледаха Шмид. Изпитваха нещо като симпатия към шивача Магдалински. Наистина той беше враг, партизанин, но те чувстваха как между тях и него се ражда някакво братско чувство: братството на измамените от жените си мъже, докато са на фронта.
	[* Моят сладък (нем.).]
	— Е? — обади се пани Марта. — Вече не се смеем?
	Мъжете се спогледаха. Те не казаха нищо, не поставиха никакъв въпрос, но всички в този момент знаеха какво ще направят. Съгласието им беше мълчаливо и мигновено. Даже победителят Клепке и жалкият победен Сопла се погледнаха и се разбраха, без да разменят дума.
	— Сигурен ли си, че този човек не е шивачът Магдалински?
	— И аз не зная вече — каза Сопла. — Отдавна не съм виждал Магдалински. Може би е той. Възможно е да не е той. Вече нищо не зная.
	— Погледни го добре.
	— Гледам го добре — отвърна Сопла, като старателно гледаше встрани.
	Шмид се обезпокои.
	— Каква е тази комедия? Моите документи са в ред. Те са в сакото ми. Мога да ви ги покажа.
	— Остани, където си! — заповяда Клепке.
	Той мислеше за жена си. Преди година, когато се разделяха, тя плачеше. Току-що бяха се оженили. Бяха прекарали две седмици заедно. Той си спомняше топлото й тяло, парещите й милувки. Това, което дълго време бе успявал да прогони от съзнанието си, сега го завладя със своята очевидност: жена му не бе способна да живее сама в продължение на повече от година. Тя беше си намерила любовник. Тя имаше любовник, който я галеше всяка вечер, докато той, Клепке, съсипваше живота си, силите си в този проклет сняг… Тя имаше някакъв мъж, без съмнение някой тилов герой, един от използвачите в тая война. В чия полза е тази война? Не на тези, които заминават: те загиват или пък, ако се върнат, намират семейните си огнища съсипани. Не, тя е в полза на тия, които остават. На подобните на Шмид мъже, които ви отнемат жената, докато вие сте далеч… Той заповяда:
	— Готови!
	Шмид съвсем пребледня.
	— Моите документи са в ред. Приканвам ви да видите документите ми, старшина. Това ще ви спести неприятности. Имам високопоставени приятели. Аз съм член на партията. Вие говорите на немски поданик, старшина. Не го забравяйте…
	„Защо да не отървем света от един немски поданик?“ — помисли внезапно Сопла.
	Той направи крачка напред и заяви:
	— Това е Магдалински! Сега го познах!
	На улицата Клепке приятелски потупа Сопла и му пожела лека нощ. Изглеждаше в прекрасно настроение.
	— Член на партията? — измърмори той. — Член на партията, я виж ти… Gute Nacht, Herr Sopla!
	Той отведе патрула си. Сопла се върна у дома си. Каза на жена си:
	— Бързо. Умирам от глад.
	— Готово е.
	В същия момент на вратата се почука.
	— Мислех, че сме свършили вече с това — каза Сопла.
	Той отвори вратата. Тримата братя Зборовски влязоха бързо, последвани от Янек.
	— Добър вечер.
	Устните на Сопла помръднаха, но никакъв звук не излезе от устата му.
	— Добър вечер — поздрави жена му.
	Ръцете й нервно стискаха края на престилката й. Янек гледаше ръцете й. Те бяха уморени и червени, съсипани от прането. Бяха по-стари и по-набръчкани от лицето. Изглеждаха, като че ли водеха самостоятелен живот, а техните сгърчени пръсти изразяваха повече нямо страдание, отколкото лицето и очите.
	— Не се страхувам — рече Сопла. — Доста я оплесках…
	Жена му се отправи към шкафа. Тя отвори и започна да изважда празничните дрехи на мъжа си.
	— Само бих искал първо да хапна.
	— Къде е чувалът? — попита най-големият Зборовски.
	Янек погледна ръцете. Той видя пръстите да се стискат, да се сграбчват в някакво хилядолетно движение, старо като болката.
	— Не можете да направите това — каза жената. — Аз имам деца. Не можете да убиете баща им, а да вземете и чувала.
	— Ние няма да го убиваме. Искаме само чувала.
	— По-добре го убийте, убийте го!
	— Стефа — помоли се Сопла — Стефа…
	— Убийте го — виеше тя — убийте го!…
	Бяха вече навън, вървяха из снега, прегънати под скъпоценния си товар, а още чуваха гласа, който виеше:
	— Убийте го!
	И умоляващия глас на Сопла:
	— Стефа, Стефа…
	И изведнъж на Янек му се стори, че светът на хората е само един огромен чувал, в който се блъска безформена маса от слепи и мечтаещи картофи: човечеството.


>	33

	Погълнатата в ледена белота гора, в която елите понякога изчезваха чак до върха и където мълчанието беше като на края на света, при все това продължаваше да приема новини от всички нелегални фронтове, където се водеше същото ожесточено сражение. От Гърция, от Югославия, от Норвегия, от Франция до тях достигаха хиляди дихания на живот, хиляди туптения на една упорита прикрита надежда. Партизаните откриваха в тези сигнали, дошли от страни, които им се струваха толкова отдалечени, колкото звездите, на които знаеха само имената, ехото на своето собствено решение, на своя собствен твърд отказ да се отчайват: човек би казал, че Партизанин Надежда бе едновременно навсякъде. Отдавна вече Янек не се питаше кой е той. Сега той се усмихваше, когато чуваше някой другар да говори важно за него около огъня, припомняйки легендарните подвизи на този, който ги командваше.
	— Изглежда, пак е бомбардирал Берлин миналата нощ: не е останал камък върху камък.
	Те със задоволство опъваха от лулите си.
	— В Югославия е докарал немците до бяс. Вярно е, че там с всички тия планини е по-лесно, отколкото тук, в тая равна страна.
	— И тук добра работа върши.
	— Сега е сигурно: той е начело на евреите във Варшава. Изглежда, гетото е въстанало и те се бият като лъвове.
	— Идеята ни хрумна преди две години — обясни Добрански, като вървяха с Янек в нощта. — Беше изключително трудно време: почти всичките ни командири бяха паднали в боя или бяха арестувани от немците. За да си възвърнем смелостта и объркаме врага, ние измислихме Партизанин Надежда — един безсмъртен, непобедим командир, когото никаква вража ръка не можеше да стигне и когото нищо не можеше да спре. Това бе един мит, който ние съчинявахме също така, както хората пеят нощем, за да си дадат смелост, но бързо дойде денят, в който той неочаквано придоби реално физическо съществуване, в който той действително започна да съществува сред нас. Изглежда, всеки в действителност се подчиняваше на заповедите на нещо безсмъртно, на нещо, което никаква полиция, никаква окупационна армия, никаква материална сила не можеше да достигне и разколебае.
	И всеки път, когато Янек слушаше музика или когато Добрански, отворил ученическата си тетрадка, четеше някоя от своите истории, в които се отразяваше ехото на човешката смелост, го обхващаше някаква веселост, почти безгрижие, като че ли го докосваше дъхът на безсмъртието. Когато държеше Зося в ръцете си и притискаше бузата си до нейната, когато стоеше на пост в забутаната гора, очакващ зората, сам, треперещ, плах, с граната в ръка и усещащ тежестта на нощта върху рамената си, легендарният партизанин внезапно се изправяше до него, прегръщаше го с ръка през рамената и Янек чувстваше около себе си присъствието на една абсолютна сигурност — тази на човешката непобедимост. Сега той знаеше, че баща му не го е излъгал и че нещо значително никога не умира.
	Самите немци в края на краищата бяха разбрали кой бе този непобедим неприятел, до който не можеха да се доберат. Те знаеха къде се крие той и колко напразни бяха всичките му усилия да го убият, за да го изтръгнат от милионите сърца, които оживяваше. Строги заповеди, които по-късно бяха цитирани в хода на Нюрнбергския процес, бяха издадени от Берлин, от самия Хитлер до всички щабове на Гестапо в Полша: всички опити да бъде идентифициран и арестуван така нареченият Партизанин Надежда трябваше да бъдат незабавно преустановени… „защото не съществува никакъв вражески агент с това име“. В служебната кореспонденция не трябваше да се появяват вече никакви сведения във връзка с „тази митична личност, измислена от неприятеля за нуждите на пропагандата и психологическата война“. Братята Зборовски успяха да се сдобият с копие от тези заповеди благодарение на един двоен агент, който сега се опитваше да спечели благосклонността на партизаните. Добрански им ги чете, превеждайки циркуляра страница по страница, сред взривове от смях и подигравателни подвиквания: струваше им се повече от комично да виждат усилията на доведената до полуда полицейска бюрокрация да отрече съществуването на нещо, което живееше толкова силно в тях, което изпълваше гърдите им и пееше във всяка молекула на кръвта им.
	И все пак, когато присъстваше на четенето заедно с другите партизани и като ги слушаше да се подиграват с тези комични опити на потисниците да изпълнят невъзможното, Янек внезапно се почувства обхванат от тъга и почти отчаян: сега за пръв път той знаеше със сигурност, че баща му е мъртъв. Зося улови сянката на тази тъга по лицето му и стеснително стисна ръката му, а Янек й каза с глас, чиято горчивина нямаше възраст и който носеше белега на неговото преждевременно възпитание и човешки опит, който беше го белязал със зрелост, в която илюзиите бяха изключени:
	— Добрански би трябвало да добави няколко думи към своя превод. Когато твърдят, че нищо значително не загива никога, всичко, което това ще рече, е, че един човек е мъртъв или пък ще го убият.
	— Ти си ядосан. Не трябва.
	— Не съм ядосан, Зося, но все пак в края на краищата разбрах: свършено е с обучението. Бяха ни създали едно добро училище и аз винаги съм бил добър ученик. Получихме прекрасно възпитание. Спомняш ли си Тадек Хмура? Той наричаше това нашето „европейско възпитание“. Не бях разбрал навремето: бях твърде млад. И освен това той знаеше, че ще умре тогава. Той във всичко влагаше ирония. Но сега разбрах. Хмура имаше право. Това европейско възпитание, за което той говореше така подигравателно, е, когато разстрелват баща ви или пък когато самият ти убиваш някого в името на нещо значително, или пък когато умираш от глад, или пък когато унищожаваш един град. Аз ти казах: ти и аз сме били в добро училище, наистина сме били възпитани.
	Зося леко изтегли ръката си.
	— Ти не ме обичаш вече.
	— Как можеш да кажеш това? Защо?
	— Защото си нещастен. Когато обичаш някого, нищо не може да те направи нещастен. Виждаш, че и аз също съм научила нещо.
	Янек сега беше на петнайсет години. Когато вървеше със „зелените“ през затънтената гора с автомат в ръка или пък когато носеше на гърба си към някой преден пост шашки динамит, прикрити между клони, когато замислено гледаше капсулата цианид, която криеше у себе си като всички партизани, той чувстваше, че наистина не му остава много за научаване и че въпреки младата си възраст е обучен човек. Той жадно очакваше повод да докаже, че е научил урока си и че е равен на тези, с които споделяше живота и опасностите, но които продължаваха понякога да се отнасят към него с превъзходство, като че ли още беше дете. А пулсът на свободата, това подземно и тайно туптене, което се засилваше все повече, което ставаше все по-уловимо от всички краища на Европа и чието ехо стигаше чак до тази загубена гора, го караше да мечтае за героични подвизи, за мъжествена неустрашимост, от които Партизанин Надежда би се чувствал горд с най-младия си набор.
	Отделение от десет feldgraus заемаше една съборетина на брега на Вилейка. Това бе един от многобройните постове за контрол и наблюдение, разположени от неприятеля около гората в неговото напразно усилие да обгради и изолира партизаните от външния свят. Дебел лед покриваше реката и feldgraus бяха разчистили снега и направили пързалка, където често ги виждаха да се забавляват весело сред смехове и радостни викове.
	Янек старателно изработи своя план, без да казва за него на партизаните. Той започна да пресича реката много пъти седмично, носейки вързопи със съчки на гръб. Излизаше тайно от гората на близо километър по-долу от поста, изкачваше се покрай реката, представяше се на контролния пункт, като че ли идеше от Верки, и искаше разрешение да иде да събере дърва за огрев на другия бряг, там, където започваше гората. Малко по-късно отново пресичаше реката, сгънат под товара си от клони, който понякога смъкваше от рамената си край пързалката, сякаш за да си отдъхне за момент, и гледаше спортните забавления на feldgraus със завистлив вид. Най-после войниците поканиха момчето да дойде да се забавлява с тях. Предложиха му кънки и се отнесоха много вежливо с него, като го поканиха вътре в поста и му предложиха кафе и шоколад.
	Feldgraus се чувстваха изолирани от света и скучаеха. Те много бързо приеха малкия поляк, който не показваше никаква враждебност към тях и се оставяше толкова лесно да бъде опитомен. Показаха му снимки на жените си, на децата си, на годениците си и на кучетата си. Понякога, когато беше сред тях, като слушаше смеховете им, като гледаше младите им лица и ядеше от техния порцион, Янек се чувстваше обхванат от угризения и сърцето му се свиваше. Необходимо бе усилие на въображението, за да си припомни, че тези младежи бяха смъртни врагове.
	Един ден той пъхна няколко шашки динамит между клоните, натовари дървата на рамо и пое по замръзналата река. Беше много студено, feldgraus бяха вътре в поста, без съмнение сгушени около огъня. Коминът весело пушеше. Само един войник бе на пистата, учеше се да кара кънки. Той се справяше зле, падаше през цялото време в средата на ледения кръг и се смееше от сърце на своята непохватност.
	Feldgraus посрещнаха Янек като стар приятел. Войниците пиеха кафе, играеха на карти, спяха. Той хвърли клоните си в един ъгъл, пи чаша горещо кафе, което му предложиха, изяде блокче шоколад, после взе от тях чифт кънки. Не го беше страх, само сърцето му биеше малко по-бързо от обикновено. Но това, което го тревожеше, бе мисълта за всички тези хубави неща, които виждаше и които без съмнение щяха да бъдат унищожени заедно с останалото: всички тези блокчета шоколад, кафето, захарта, кутиите консерви. Толкова би желал да може да прибере всички тези дажби и да ги предложи на Зося, най-вече шоколада.
	Той задейства детонатора в джоба си, пъхна го между клоните и динамитните шашки и отиде да се пързаля. Опита се да се отдалечи колкото е възможно по-далеч от поста, но ледът около пързалката бе неравен и покрит с издатини и се наложи да бъде в опасна близост до къщата, чийто комин продължаваше спокойно да пуши. Feldgrau полагаше големи усилия да остане прав на кънките си, но всеки път, като направеше някакво движение, веднага падаше, като ругаеше и се смееше. Между тях и къщата нямаше повече от петдесет метра. Времето минаваше бавно и Янек започваше вече да мисли, че детонаторът не се е задействал, когато най-после експлозията стана. Взривната вълна го блъсна в гърдите и го отхвърли назад, но той веднага стана.
	Feldgrau също беше съборен от вълната и сега бе седнал на леда със зяпнала уста, с ококорени и втренчени очи, като гледаше с израз на пълно смайване развалините, от които се издигаха облаци черен дим. Това беше едно здраво момче с атлетическо телосложение, много русо, с розови бузи и сини очи. Той се опита да стане, но не успя и на два пъти падна, преди да застане прав на кънките си. Тогава се опита с движения на давещ се да се придвижи на кънките си към брега, падна и стана още веднъж и именно тогава забеляза револвера в ръката на Янек. Остана вкаменен, с лице, сбръчкано от противоречиви мисли, върху което отказът да повярва на това, което виждаха очите му, бавно отстъпваше място на ужаса и на отчаянието на притиснато до стената животно. Очите му престанаха най-после да гледат оръжието, той се опита да побегне, но веднага се стовари на леда. Янек се чувстваше много удобно на кънките си. Той започна да описва кръг около feldgrau, държейки в ръка револвера, който неговият баща му беше дал. Това беше един броунинг малък калибър, така че трябваше да дойде съвсем близо, за да се прицели добре. За щастие feldgrau беше неспособен да се защитава или да бяга. Докато Янек се въртеше бавно в кръг около него, приближавайки се при всяка обиколка, той остана седнал, като се въртеше на задника си, за да бъде с лице към него. След това направи ново усилие да стане, за да избяга, но падна по гръб, с разперени ръце и разтворени крака, като обърнато по гръб насекомо. След това, изглежда, се примири, изправи се и остана седнал, очаквайки изстрела, като гледаше тъжно револвера в ръката на Янек. Когато Янек описа последния си кръг, идвайки този път съвсем близо, едва на два метра от него, младият войник просто наведе глава и зачака. Той не носеше войнишката си куртка, а само дебел пуловер и шалче с весели цветове, и съвсем не приличаше на войник, както беше седнал там, свел глава, с твърде русите на светлината коси, обгърнал с ръце коленете си. Когато най-после спря и вдигна оръжието си, Янек внезапно изпита чувството, че ще убие един обикновен спортист в затруднение на някаква пързалка. Но той все пак го направи, без да се колебае.
	След това изтича на кънките си до брега, свали ги и започна да рови в развалините на къщата. Небето бе милостиво към него: намери целия шоколад невредим — стотина блокчета — и един чувал захар. Можа да прибере кафе и почти всички консерви, най-вече с пушена риба. Премина реката много пъти, като закопаваше в снега, под първите дървета, всичко, което не можеше да вземе със себе си. След това натовари на рамената си един пълен чувал и пое към дълбините на бялата и мълчалива гора, в която само понякога се разнасяше грак на гарвани. Той почувства, че най-после е престанал да бъде дете, че е станал наистина мъж, ловък и решителен партизанин, който можеше успешно да изпълни една патриотична задача и да убива както най-добрите бойци за свобода. Но това чувство на възбуда и мъжествена радост не продължи дълго.
	Необходими му бяха пет часа, за да стигне до мястото в тресавищата, където се криеха групите на Криленко, Добрански и Хромада. Без съмнение като резултат от умората или пък като обикновена реакция на нервното напрежение нещо неочаквано се скъса в него и след като даде подробен отчет за своя подвиг и хвърли чувала с провизии в краката на партизаните, вместо да отговори на възбудените им въпроси и да се зарадва на техните приятелски потупвания и на възхищението, с което поклащаха глави, той се разплака за пръв път, откакто беше се присъединил към шумкарите. Сърцето му се изпълни със странна злоба, той ги изгледа втренчено през сълзи, а очите му излъчваха ненавист. На техните смаяни въпроси той само поклащаше глава, а когато те млъкнаха и го оставиха сам, той хвана Зося за ръка и я измъкна навън.
	Вървяха дълго по дървеното мостче над замръзналото тресавище, спряха до обхванатата в ледове лодка сред вкаменените тръстики и от всичко, което той искаше да каже, от всичко онова, което искаше да изкрещи, от цялото възмущение, което го задушаваше, остана само това изречение, произнесено с треперещ глас, с глас на дете:
	— Искам да бъда музикант, велик композитор. Бих искал да свиря и да слушам музика през целия си живот — през целия си живот…
	Той погледна заледения свят около себе си, където нищо не помръдваше, където всичко изглеждаше осъдено да остане без промяна, без да се излюпи, без да се съживи, без да напъпи, без да се възроди чак до нощта на времето; където всичко бе осъдено да бъде като в деня на първото престъпление, осъдено да убива и да умира; където хоризонтът бе едно непрекъснато подновявано минало; където бъдещето бе само едно ново оръжие; където победите означаваха само нови сражения; където любовта беше прах в очите; където омразата сковаваше сърцата, както ледът сковаваше тази лодка с нейните гребла, разперени като немощни ръце; и малката ръчица на Зося в неговата бе вече само мъничка заледена частица от всемирния мраз. Тя обгърна шията му с ръце, притисна се до него и също заплака не защото някаква световна неизлечима тъга бе засегнала сърцето й, а защото той изглеждаше толкова тъжен и толкова безнадежден, а тя не знаеше как да му помогне.
	Само Добрански разбираше какво става в сърцето на юношата. На другата сутрин, както вървяха заедно през тръстиките, отивайки да сменят партизаните на пост в окрайнините на тресавището, той му каза:
	— Това скоро ще свърши. Може би следващата пролет. И тогава, кълна ти се, няма да има повече омраза, нито избиване. Ти ще видиш. Мира, построяването на един нов свят… Ти ще видиш.
	— Той беше седнал на леда — рече Янек — с кънките си и с толкова веселото си шалче около врата — а сигурно майка му или годеницата му са му го изплели — не беше по-възрастен от тебе. Даже не ме погледна. Той беше съгласен, просто бе навел глава и очакваше изстрела. Добре се прицелих и стрелях.
	— Не си могъл да направиш нищо друго, Янек. Всичко е по тяхна вина. Именно те развихриха тези ужаси.
	— Винаги има някой да ги развихри — отвърна Янек с гняв. — Тадек Хмура имаше право. В Европа имаме най-старите катедрали, най-старите и най-прочутите университети, най-големите книжарници и именно там се получава най-доброто възпитание — изглежда, от всички краища на света идват хора да се обучават в Европа. Но в края на краищата всичко, което това великолепно възпитание ви научава, е как да намерите смелост и много уважителни, съвсем убедителни причини да убиете един човек, който нищо не ви е направил и който е седнал там, на снега, с кънките си, навел глава в очакване това да се случи.
	— Ти много си научил — забеляза тъжно Добрански.
	Той се спря сред снега, който стигаше до коленете им, вдигна глава и започна да говори. Започна да говори за свободата и за приятелството, за прогреса, за мира и братството, за всеобщата любов; говореше за народите, обединени в труда и в единодушното усилие да открият най-после смисъла и тайната на света; говореше за култура, за изкуство, за музика, за училища, за университети, за катедрали, за книги и за красота… В действителност на Янек внезапно му се стори, че Добрански не говореше, а пееше. Той стоеше там, прав в снега, с черното си кожено палто, разкопчано над военната му куртка, с ремъка през рамо, с тесните си рамена; а очите му блестяха с такава надежда и с такава радост, че озаряваха цялото му красиво лице; вдигнал ръце, той непрекъснато жестикулираше с такова оживление, че контрастът със студената неподвижност на заледените дървета се струваше на Янек белязан с почти подигравателна враждебност. Той не говореше, той пееше. Пееше и цялата сила и красота на безсмъртните песни на човечеството трептяха във вдъхновения му глас. Вече никога няма да има война, американците и руснаците ще обединят братски своите усилия за изграждането на един нов и щастлив свят, свят, от който недоверието и страхът ще бъдат прогонени завинаги. Цяла Европа ще бъде свободна и обединена, в нея ще настъпи едно духовно възраждане, по-плодотворно и по-конструктивно от всичко това, за което в най-вдъхновените си часове човекът някога е мечтал…
	„Колко ли славеи — мислеше си Янек — са пели така в нощта през годините? Колко човешки славеи, доверчиви и вдъхновени, са загинали с тази вечна и чудесна песен на уста? Колко други още ще умрат в студ и в страдания, в презрение, омраза и самота, преди обещанието на техните опияняващи гласове най-после да бъде изпълнено? Колко века още? Колко раждания, колко смърти? Колко молитви и мечти, колко славеи? Колко сълзи и песни, колко гласове в нощта? Колко славеи?“
	Янек бе само на петнайсет години, десет години по-малък от своя приятел, но някакъв топъл, закрилящ, почти бащински порив го понесе внезапно към студента. Постара се да не изглежда несериозен, въздържа се да не изрази превъзходство и осведоменост. Опита се да не се усмихне, да не свие рамена, да не попита горчиво: колко славеи?
	Той постави ръката си на рамото на студента и кротко му каза:
	— Ела. Чакат ни, сигурно са започнали да се безпокоят.


>	Епилог

	Младши лейтенант Твардовски от полската армия направи знак на шофьора.
	— Спрете тук. Останалата част от пътя ще мина пеш.
	Гората помръдва и шепне в светлината. Трудно е да избягаш от спомените си, да не потърсиш в потръпването на листата знака на някакво тайнствено вълнение, да не се почувстваш разпознат и приет с радост. Гласът на най-големия от братята Зборовски внезапно се извиси над шепота: „Свободата е дъщеря на горите. Именно в тях тя идва да се скрие винаги, когато нещата вървят зле“.
	— Трябва ли да ви чакам тук, лейтенант?
	— Не, ще остана по-дълго. Идете да обядвате, върнете се след два часа.
	Това са последните дни на Янек в униформа: след месец той трябва да започне следването си в Музикалната академия във Варшава. Хубаво е да чуеш един полски войник да ти казва „лейтенант“, хубаво е да можеш да се разхождаш открито по път, от който следите на неприятелските стъпки отдавна са изчезнали. Хубаво е най-вече да усещаш в джоба си малката скъпоценна книга като удържано обещание. Всички дървета са тук: те не умират лесно. Тези, които бяха млади, са пораснали като него. Янек разпознава всяка ела, всеки храст. Върху твърдата кора бръчките са като тези по лицата на остарелите приятели. Ето големия дъб с бащинските си клони и с могъщия си дънер, до който един ужасен юноша идваше да се притисне. Той също не се е променил и неговите клони шепнат същите думи на езика на дъбовете. Но Янек вече не е достатъчно млад, за да ги разбере. Дъбовете сигурно също имат своите героични легенди, своите хубави песни, своите бебешки приказки, пълни с надежда и позлатени обещания, и когато ги повалят, може би те също вярват, че загиват за някаква безсмъртна и справедлива кауза, и падайки, мечтаят за някаква изцяло щастлива гора, която ще се издигне един ден там, където те са паднали. Ако сърцето на човека не съществуваше, не би имало отчаяние на земята.
	Ето мястото, където при първия далечен звук на оръдията на свободата те бяха атакували един немски пост. Янек ускорява крачка и обръща глава. Но има фантоми, които даже дневната светлина не успява да прогони… Немският сержант, ранен в схватката, лежи насред пътя, а Станчик лудият се върти възбудено около него и бръмчи като пощуряла муха. Държи нож в ръката си и тримата братя Зборовски трябва да употребят всички усилия, за да му попречат да свърши ужасното си дело.
	— И двете! И двете! — вие отчаяният глас из гората.
	Немецът държи двете си ръце върху раната, но лицето му изразява само ужас. Той умолява с дрезгав глас:
	— Menschenkinder, Menschenkinder! Bitte, lassen Sie ilm nicht… Menschenkinder*!
	[* Приятели, приятели! Моля ви, не го оставяйте… приятели! (нем.)]
	— И двете! — крещи Станчик. — Пуснете ме!
	Обхванат от състрадание, Янек хваща револвера си.
	— Ja — заеква немецът — gut! Gut!… Schnell, bitte*!
	[* Да… добре! Добре!… Бързо, моля! (нем.). — Б.пр.]
	През целия си живот ще си спомня усмивката на облекчение, появила се на устните на мъртвия. Гората става по-плътна, пътят му — по-дълбок, клоните приятелски докосват лицето му. Може би елите ще се отместят и внезапно пред него ще се появи Черв и ще смигне с око или пък ще чуе подигравателния глас на стария Криленко:
	— Ти можеш да дойдеш с нас, бледолики! Бъди добре дошъл в нашето иглу!
	— Вигвам — прошепва, без да иска, лейтенант Ян Твардовски.
	— Какво?
	— Вигвам при червенокожите. Иглу е при ескимосите.
	Но Черв е мъртъв, а старият украинец се е върнал в Рябинниково, където населението начело с неговия стар приятел, казака Богородица, му устроило сърдечно посрещане. „Добре дошъл на бащата на победителя от Сталинград!“ — пишело на лозунгите, носени от селските деца, и ако някога отидете в работилницата на обущаря Савели Лвович Криленко, той на драго сърце ще ви обясни как благодарение на неговите бащински съвети и на стария му опит неговият син Димитри успял да освободи героичния град…
	Янек спира. Ето неговото скривалище. Вижда сериозното лице на баща си и чува неговия глас.
	— Бъди търпелив, Олд Шатърхенд. На Волга, в Сталинград, хората се сражават за нас.
	— За нас ли?
	— Да. За теб и за мен, и за милиони други хора.
	Нещо шава в храстите. Това е само една катеричка, но малко е нужно, за да бъде прогонен един фантом.
	— Успех. Олд Шатърхенд — шепне далечният глас.
	Янек гледа скривалището. Гората добре се е погрижила за него. Мъх и буйни треви са покрили мястото, където се роди неговият син. Той мисли за тази топла августовска нощ и чува стенанията на Зося. Вижда лицето й, покрито с пот, очите й на малко преследвано животинче. Махорка е там: със запретнати ръкави селянинът бърза около огъня, слага да се грее вода и приготвя бельо: бельото е съвсем ново, Махорка го е откраднал същата сутрин от едно стопанство с риск за живота си.
	— Чуват се оръдията — казва той. — Това е добър знак… Ще се роди свободно!
	Янек усеща как ръката на Зося се свива в неговата.
	— Махай се — заповядва Махорка. — Ще те потърся, когато свърши.
	Янек излиза от скривалището и слуша приятелското оръдие да ехти в далечината. И внезапно изпод земята се издига трептящ вик, слаб стон, първи протест… „Вече!“ — мисли той с безкрайна нежност… Но всичко това е минало, старата ръждясала врата не ще скръцне вече на старите си панти, синът му е във Вилнюс с майка си, той е момче на три години, здраво дете. А дупката е запълнена, както подобава на гробница.
	— Хайде, Олд Шатърхенд, не плачи.
	— Аз не плача — казва лейтенант Твардовски, изтривайки сълзите си. — Но това беше моят най-добър приятел.
	Сълзите не прогонват фантомите, те ги извикват. Янек вижда Добрански, изтегнат в тревата на брега на Вилейка, и чува оръдието от другата страна на реката.
	— Не говори. Пази силите си. Те са на десет километра оттук. Имат лекари, линейки: те ще те спасят.
	— Янек.
	— Не говори, моля те.
	— Добре са се целили тия мръсници.
	— Да. Много са силни в целенето. Боли ли?
	— Да.
	— Чуй оръдието. Те ще бъдат тук всеки момент. Ще те излекуват. Няма повече да те боли.
	— Аз вече няма да съм тук.
	— Мълчи, тук ще бъдеш. Твоята съдба е да бъдеш тук, за да ги посрещнеш.
	— Не. Жалко. Това е, като да виждаш приятелска ръка и да не можеш да я стиснеш.
	— Не трябваше да излизаш. Никой не излезе. Нито Зборовски, нито Янкел. Трябваше само няколко часа да почакаме. А сме чакали три години.
	— Исках да стисна протегнатата ръка…
	— Не говори, моля те. Пази силите си.
	— Има много… оръдия… които гърмят… Има само това…
	— Скоро ще има и друго.
	— Вярно е. Ще има музика и книги, хляб за всички и братска топлота… Никога вече войни. Никога вече омраза…
	— Точно така.
	Сега очите се усмихваха. Те гледаха небето.
	— Един нов свят… Обединен в труд, в радост…
	Рамената, които Янек държеше, бяха толкова тесни, под бедната куртка сърцето сигурно едва биеше, но изглежда нямаше граница за силата и красотата на гласа. Славеят пееше още:
	— Вярвам… Този път… ще бъде различно… Никога вече няма да започнем пак… Ние отиваме към светлината…
	… Колко славеи? Колко песни още, колко хубави песни?
	Един снаряд мина, свистейки, над гората. Лицето на студента беше съвсем бяло, но очите и устните му все се усмихваха.
	— Янек…
	— Тук съм.
	— Ние… спечелихме…
	— Точно така.
	— Това няма да бъде… победа… като другите…
	— Разбира се.
	— Нищо важно не умира…
	— Да, зная, зная…
	Щеше да каже: „Зная песента“. Но каза само:
	— Не е достатъчно да знаеш.
	— Нищо важно не умира… Само… хората… и пеперудите…
	… На земята дълги колони от мравки подтичват между камъчетата. Милиони мънички и забързани мравки, и всяка от тях вярва във величието на своята задача, във върховното значение на стръкчето трева, което мъчително влачи…
	— Янек.
	— Тук съм. Не съм те оставил.
	— Нямах време да завърша книгата си.
	— Ще я свършиш.
	— Не. Моля те да я завършиш вместо мен.
	— Ти сам ще я завършиш.
	— Обещай ми…
	— Обещавам ти.
	— Говори им за глада и за големия студ, за надеждата и за любовта…
	— Ще им говоря.
	— Бих желал те да се гордеят с нас и да се срамуват…
	— Те ще бъдат горди със себе си и ще се срамуват от нас.
	— Опитай се… Те трябва да знаят… Те не трябва да забравят… Кажи им…
	— Всичко ще им кажа.
	Лейтенант Твардовски изважда от джоба си малкото томче и го поставя на земята, на пътя на мравките. Но трябва нещо съвсем друго, за да застави мравките да се отклонят от хилядолетния си път. Те се покатерват върху препятствието и подтичват, забързани върху горчивите думи, изрисувани върху хартията с големи черни букви: ЕВРОПЕЙСКО ВЪЗПИТАНИЕ. Те упорито влачат своите смешни клончета. Наистина би трябвало нещо съвсем различно от една книга, за да ги застави да се отклонят от техния път. Пътят, по който милиони други мравки са вървели преди тях, който още милиони други мравки са прокарали. От колко хилядолетия се трудят те така и колко още хилядолетия ще й трябват да се трепе на тази смешна, трагична и неуморна раса? Колко нови катедрали ще построят, за да славят Господа, който им е дал толкова слаби мишци и толкова тежък товар? За какво е нужно да се борят и да се молят, да се надяват и да вярват? Светът, в който страдат и умират хората, е същият като този, в който страдат и умират мравките: един жесток и неразбираем свят, в който единственото значимо нещо е да отнесеш все по-далеч едно абсурдно клонче, една нищожна сламчица, все по-далеч, с пот на челото и с цената на кървавите си сълзи, все по-далеч! Без никога да спреш, за да поемеш дъх или да попиташ защо… „Хората и пеперудите…“
