	Винаги ми е харесвало да уча. Ролята на ученичка ми харесва и днес, нищо че съм побеляла. За някого това сигурно звучи инфантилно, но за мен нещата стоят другояче. Животът ми е интересен, когато научавам нещо ново: нови думи, нов език, нова песен, когато срещам нови хора, опознавам нови места, хапвам нещо различно. В такива моменти се чувствам отличничка, истински „зубър“, който попива жадно всичко ново. И винаги ми се иска да го споделям с другите: приятелите, близките, дори непознатите. Слава богу, работата ми е такава, че споделям опита си с младите хора и постоянно се уча от тях. Така продължавам да се чувствам ученичка.
	Да възпитаваш и да учиш, е трудна работа. Тя е нещо повече от усвояването на знания, умения и норми на общуване. Това е изкуство на очовечаването. Учителят Дънов казва, че образованието в най-широк смисъл на думата е процес на въплъщаване благородни мисли и добри желания в живота на човека. Целта на образованието е да се оформят личности, обичащи свободата и живеещи в нея. Самата дума възпитание означава храна (питание) за ума и душата с нещо възвишено, затова е (въз)питание.
	Според Нийл Доналд Уолш смисълът на думата обучение, възпитание не е да вкараш, а да извлечеш. Истинското, правилното обучение е извличане от съзнанието на ученика на онова, което вече е там. Учителят знае, че то вече е там и затова няма нужда да го поставя, или вкарва вътре. Учителят се стреми само да подтикне ученика да забележи, че то вече е там. Да обучаваш някого, значи да му помогнеш не да научи нещо, а да си го спомни. Цялото учене е припомняне. Всички уроци са възстановени спомени. Не е възможно да научиш някого на нещо ново, защото няма какво ново да се научи. Всичко, което някога е било, и всичко, което някога ще бъде, е сега, точно сега.
	Харесва ми идеята, че във всеки човек е заложена енергия и познание, които могат да се развият, ако се създаде подходяща среда. За нашето израстване са важни както успехът, така и неуспехът. В този смисъл всеки опит е успех и всяко усилие постига победа рано или късно. Казано накратко, цял живот ходим на училище. Учим лесни и трудни уроци и постоянно си сменяме ролите на учител и ученик. Понякога сме отличници, а понякога двойкари. И в повечето случаи си отиваме ненаучени. Но все пак, докато сме живи, има надежда нещо да променим.
