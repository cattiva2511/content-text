	Денят преминава през мен тихо и на пръсти. Опитвам се да го хвана с ръце и очи, но той ми се изплъзва. Изтича бързо, като пясъка в малък пясъчен часовник.
	Реших да преживея осъзнато днешния ден и всичко, което правя в него. За това много ми помогна едно красиво кътче в Пирин, където съм сега. Какво правих днес?
	Събудих се рано и се протегнах с усмивка.
	Разходих се в гората и пих вода от едно поточе.
	Откъснах си малко малини от един чужд двор.
	Сготвих си вкусна картофена супа.
	Ядох с удоволствие.
	Четох интересна книга.
	Ядосах се на съседите, че говорят силно и ми пречат да си почивам.
	Гледах зеления танц на листата по дърветата. Слушах песента на гората.
	Сигурно можех да направя и други неща, но времето и желанието не ми стигнаха за тях. Чувствах се спокойна, че всичко в моя свят е наред. Точно така, както трябва да бъде.
	Загледах се в песъчинките под краката ми и осъзнах, че те не са еднакви, а се различават по форма и големина. Някои са красиви и гладки, истински бисерчета, а други са като трънчета — ръбести и бодливи. Така и дните се различават един от друг. Всеки сам решава с какви мисли и дела да ги напълни, какви песъчинки да насипе в своя пясъчен часовник. Сещам се за някои от тях, дето изяждат времето ни.
	Лъжем другите или себе си.
	Крадем по нещо от другите (време, търпение, пари, малини и т.н.).
	Нагрубяваме и не се извиняваме след това.
	Обвиняваме и съдим другите, вместо да потърсим нещо добро в тях.
	Закъсняваме за срещи.
	Не общуваме с близките си.
	Говорим прекалено много и не умеем да мълчим.
	Лицемерни сме.
	Завистливи сме.
	Проявяваме злоба.
	Ревнуваме любимите си хора, искаме да бъдат само наши.
	Възгордяваме се и се мислим за велики. Забравяме, че всички сме мравки в общия мравуняк. Всеки носи своята сламка и изпълнява определената за него роля.
	Времето в нашия пясъчен часовник изтича бързо и никога не стига за всичко. Но ние все пак се надяваме, че ще ни стигне за важните неща. Надеждата блещука около нас, като слънцето в малките капки роса. Тя, надеждата, остава и след нас, заедно с песъчинките и росата.
