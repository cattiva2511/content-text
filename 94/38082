P>
	Отговорът на тоя въпрос е лесен:
	дивакът е станал човек чрез песен.
	Не е знаел много думи дивака,
	та не е говорил и та`ка, и ва`ка.
	Знаел думата „звяр“,
	знаел думата „брадва“,
	но не знаел например
	да изрази, че се радва.

	Една сутрин излязъл пред пещерата
	и доста му се харесал пейзажа.
	Брей, рекъл си, хубаво ми е на душата,
	ама нямам думи да го изкажа.

	Я да се понапрегна и да опитам
	да ги намеря: ееее, ииии, оооо, ууу, ааа.
	Отговорили му в същия ритъм
	канари, лесове и била.

	Запял го дивакът и станал човек,
	защото вече можел да каже
	даже туй, което и в нашия век
	с думи е невъзможно да се изкаже.

	Знам и обратното — как
	от човека се прави дивак.
	Но няма да издам тоя секрет,
	понеже искам да се движим напред…
P$
