P>
	Едно малко коте,
	както си мъркаше като по ноти
	и мечтаеше да си хрусне мишка,
	се загледа в разтворена книжка.
	— Я, как са ме нарисували тука —
	котето ядосано замяука. —
	Че такива ли са
	мойте мустаци,
	тънки като мустаци на раци?
	Аз имам мустаци
	като на големи юнаци!
	Че такава ли е
	мойта опашка?
	Мойта опашка
	е като сабя юнашка!
	Мяу, че лошава книга.
	Хич окото ми и не мига —
	ще я ритна веднага в камината,
	да й стане на пепел картината.
	С нокът по нея задращи
	и — бух — върху дървата пламтящи.
	Да, но в камината куха
	един вятър като задуха:
	уха, уха, уха —
	незапалена, пустата книга
	през комина се заиздига.
	И картинките с котешките мустаци
	разлетяха се по храсталаци
	под присмехулните очета
	на всички врабчета.
	Закачиха се по дърветата
	котешките опашки —
	да ги целят момчетата
	с прашки.
	Вятърът, продължавайки да си шета,
	надуха ги даже из разни мазета.
	И ето
	че котенцето, което
	искаше да гори
	книжките,
	стана за смях дори
	на мишките…
P$
