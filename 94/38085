P>
	Нещо ми се виждаш малко сърдит,
	че в зоологическата градина
	нямало кит.
	Обаче има в последна сметка.
	В океана е китът,
	но пак зад решетка.
	Виждаш ли на устата му
	тая космата четка?
	Това е всъщност
	една решетеста цедка,
	през която китът — ще ли, не ще ли —
	може да поглъща само мекотели.
	Иначе какъвто си е голям,
	хам-хам,
	ще изгълта самото море,
	че и сушата няма да му се опре.
	А от това ясно се вижда, сине,
	че на зоологическите градини
	Природата е
	най-добра архитектка:
	като е знаела, че не може
	един гигант да се сложи
	в клетка,
	поне пред лакомията му
	е закопчала решетка…
P$
