P>
	Кольо козунак си купи
	и на гълъбите го начупи.
	Кацнали на близка стряха,
	те веднага долетяха.
	Всеки му изпраща ласка —
	със крила му ръкопляска,
	сякаш иска да рече:
	— Кольо е добро момче.
	Закълваха козунака,
	но тогава от клонака
	ято врабешко закряка,
	спусна се и без да чака,
	трака-лака, трака-лака,
	в миг открадна козунака
	и го вдигна на клонака.
	Гълъбчетата, горките,
	ходят гладни, а крадците,
	горе в клоните прикрити,
	чуруликат гласовити.
	Мъмри гълъбите Кольо:
	— Ей, защо стоите долу?
	От врабци ли ще се плашите!
	Я да напердашите апашите!
	Гълъбите, птици с воля,
	кимат, сякаш викат: — Моля,
	хайде де, и таз добра, 
	ний сме птици на мира,
	как така ще водим бой?
	Кольо, я се успокой!
	Ако малко се почака,
	пак ще падне козунака.
	И наистина в клонака
	ятото крадци заграка
	чий да бъде козунака.
	Скараха се, трака-лака.
	На парчета козунака
	се изсипа от клонака.
	Гукат гълъбите сити,
	а крадците, горе сбити,
	себе си кълват самите…
P$
