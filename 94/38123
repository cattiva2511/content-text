P>
	На пазар отива Зарко,
	през навалица се муши.
	„Претеглете ми, другарко,
	тиква, ябълки и круши.“

	Круши, ябълки — отдоле.
	Тиквата — над тях отгоре.
	Оле, мила мамо, оле —
	мрежата ще се разпори.

	Всичко тиквата ще смаже.
	Няма никаква надежда.
	Зарко своите багажи
	из основи пренарежда.

	Слага тиквата отдоле.
	Ябълките върху нея.
	„Оле, мила мамо, оле —
	крушите ще разпилея.“

	Всичко тиквата избута
	изотдолу нанагоре.
	Почва Зарко, ура-тута,
	пренарежда, що да стори.

	Сложи я встрани, обаче
	мрежата се изтърбуши,
	изтърбуши, изтумбачи —
	падат ябълки и круши.

	Охка Зарко: „Леле, боже,
	де да сложа тая тиква?
	Дето тиква да се сложи,
	тиква другите изтиква…“.
P$
