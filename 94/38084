P>
	Слона нещо се разкиха,
	нещо тръпки го побиха и
	повика той съседа
	доктор Га — да го прегледа.
	Вади доктор Га слушалки,
	но слушалките му малки:
	с тях прислушва той калинки,
	разни дребни животинки,
	а под слонския корем
	се изгубиха съвсем.
	Слона се тресе от смях —
	гъдел хваща го от тях.
	Иска доктор Га да сложи
	термометър, но не може:
	тука трябва термометър
	по-голям дори от метър.
	Аспиринче му подава,
	Слона даже и не шава —
	зер за слон е нужно хапче
	поне колкото кебапче.
	Доктор Га се разтрепери:
	— Олеле, при тез размери
	ще отиде, току-виж,
	за рецепта цял афиш.
	Слоне, я да се смалиш!
P$
