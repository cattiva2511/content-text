P>
	Поплачи си за балона —
	беше глобусче приятно:
	синкаво — от небосклона,
	а от слънцето пък — златно.

	В него къщите ни бели
	нижеха се, очертани
	в улици по паралели
	или по меридиани.

	Тъй че мяташе прането
	млада майка от балкона
	не на тел, а на небето.
	Поплачи си за балона.

	С хубостите си земята
	в него беше се побрала,
	ала също и с тъгата.
	Изплачи я цяла!

	Поплачи си за балона!
	Има сълзи и приятни:
	синкави — от небосклона,
	а от слънцето пък — златни…
P$
