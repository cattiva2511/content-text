P>
	На първото братче отнейде му взеха
	един мечок, който въздишаше: „Е-е-ха!“.

	Детето със обич дълбока и сляпа
	държеше се вечно за мечата лапа.

	Заспиваше вечер детето в кревата,
	прегърнало нежно мечока от вата.

	Мечокът доволен въздишаше: „О-о-оха!“.
	Но бързо измина се тази епоха.

	Забрави момчето мечока от вата.
	Заспиваше с други кроежи в главата.

	Добре, че във къщи наскоро, добре, че
	нов брат появи се при старото мече.

	И той улови се за мечата лапа
	постарому с обич дълбока и сляпа.

	Заспиваше новото братче в кревата,
	прегърнало нежно мечока от вата.

	Мечокът доволен въздишаше: „О-оха!“.
	Но бързо се мина и тая епоха.

	И тоя заряза мечока от вата,
	заспивайки с други кроежи в главата.

	Мечокът разсеян из къщи се клати,
	напомняйки доста вървежа на тати.

	Улисва се в работа, дири утеха
	и сам си въздиша понякога: „Е-е-ха!“.
P$
