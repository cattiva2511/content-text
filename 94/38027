P>
	Кажи ми, виновен ли съм, не съм ли,
	та всеки в къщи ме мъмри,
	та всеки във къщи
	се мръщи,
	че съм чупел каквото ми купят.
	Не разбират, затуй се цупят:
	играчките никога не се чупят,
	а във нова играчка
	превръща се всяка.
	Ето например комина на влака
	го изтръгвам и става бинокъл.
	(Дядо, стига за туй си ме хокал!)
	А от фаровете на същия влак
	ето на, трак-трак,
	додето погледнеш, току-виж, съм сглобил
	светофари и автомобил.
	Ей така локомотива
	с твойто шалче се покрива,
	мигом става мечка сива.
	Колелата — в колесници,
	буталата — във войници,
	а вагоните — в бонбони,
	релсите пък в стълба,
	дето стига чак над канапето.
	Всичко в нещо се превръща,
	а не е една и съща
	скучна скука — само влак.
	Разглобявам, няма как.
	Трака-трак, трака-трак.
	И да ги питаш наште какво ще
	продължават да ми се цупят:
	ами че иначе толкова още
	играчки трябваше да ми купят.
P$
