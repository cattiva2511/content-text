P>
	— Панчо — рекох, — имам за теб изненада.
	Хайде в старата плевня на дяда.
	Тъкмо отдавна се каня
	да ти покажа
	какво е диканя.

	Поогледа я Панчо,
	с ръка я хлопна:
	— Ама че работа допотопна.
	Колкото проста,
	толкова плоска!

	Ядосан от такава обноска
	към старицата гърбава,
	гърбава, още щърбава,
	измъкнах два кремъка
	и чат-чат:
	искри почнаха да хвърчат
	из полутъмната плевня.
	— Почитай — рекох — машината древна,
	че имаше огън и в нея.
	(С което казвах голяма идея.)
	Панчо смирено глава поклати:
	— Разбирам, разбирам бе, тате,
	това е било
	запалителната й система.
	Не се върнах вече на тая тема.
P$
