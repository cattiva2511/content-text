P>
	Както с Панчо двамата
	ходим си по панаира,
	спираме пред препариран кит.
	Панчо сам се препарира,
	като слушаше рекламата
	на викача гласовит:
	„Вижте колко метра му е тялото —
	десет от главата до опашката,
	двайсет от опашката му до главата,
	общо трийсет метра цялото!“.
	Панчо към фунията
	на панаирджията
	възмутен се цели с прашката:
	„Хитрина такава —
	вика — хич не ми минава.
	Колкото е от главата до опашката,
	толкова е на животното обхвата
	от опашката му до главата!“.
	Дръпнах му обратно прашката.
	Сутрин ти от нашто жилище
	как отиваш на училище
	за минутка?
	От училище до къщи
	пътят е един и същи,
	ама групата ви тъй се тутка,
	влачи се едва-едва,
	та понякога след час,
	връщаш се у нас,
	ако не след два.
	При това
	вдигате и олелия
	по-голяма от панаирджия
	под прозорците безспир.
	Що се сърдиш на панаирджия,
	щом си служиш ти самия
	с мерките от панаир?
P$
