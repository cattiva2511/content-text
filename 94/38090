P>
	Гълъбите в градската градина
	имат сива перушина,
	но един, не зная как,
	бял е като сняг.
	И не може да се отърве —
	цяло ято го кълве.
	— Къш! Къде се е видяло
	гълъбче да бъде бяло!
	Всяко гълъбче е сиво
	и затуй красиво.
	Чок-чок,
	ей че бял паток!
	Клъв-клъв,
	ей, юрдек такъв!
	Накълваха го до кръв.
	Гълъбчето бяло,
	бял ден не видяло,
	за да има мира,
	във един комин се свира.
	Но седи ли се в комин
	дълго време сам-самин?
	Цяла нощ го беше страх,
	щом се съмна — бяг при тях.
	Ходи, гледа с изненада:
	никой там не го напада.
	Всеки мило му гугука:
	— Стой при мене на улука.
	— Не, при мен ела на слънце.
	— На, клъвни си житно зрънце.
	Бялата му перушина
	потъмняла бе в комина —
	станало бе вече сиво,
	според сивите — красиво…
P$
