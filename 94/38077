P>
	Сяда днеска Чочо да обядва.
	Хем обядва Чочо, хем се радва:

	почваме занятия от утре
	с трето поколение компютри!

	Баба му от страх изпуща хляба —
	тия работи съвсем не са за баба.

	Майка му изпуща пък кюфтето:
	малко ли са, вика, две, че трето?

	Нищо не разбираме бре, сине.
	Ако можеш, някак обясни ни!

	Сърба леща Чочо и се сеща:
	то е, вика, просто като леща.

	Първо поколение е баба —
	паметта й вече доста слаба.

	Второ поколение е мама:
	все с една програма, друга няма.

	Двете поколения от вчера
	днеска явно че сте за в килера.

	Марш натам, не чакайте покана!
	Тичайте в килера за буркана

	и компот ми дайте след кюфтето! —
	викна поколението трето.
P$
