P>
	Телевизор гледа Владо
	и разпитва всеки ден:
	— Тия от екрана, дядо,
	могат ли да видят мен?

	Владо пъчи се напето,
	Владо кърши се в поклон,
	след секунда канапето
	той възсяда като кон.

	— Не, не виждат, мойто внуче —
	учи дядо своя внук,
	но не иска да научи
	нищо внучето напук.

	То е вече на земята,
	стъпва дебнешком назад
	като котка и се мята
	върху дядовия врат.

	— Не, не е така бе, дядо,
	дядо, ти си неразбран:
	от екрана виждат Владо,
	щом той вижда тоз екран.

	— Ако виждаха ни, чадо,
	биха спрели, разбери,
	да погледат тебе, Владо,
	с веселите ти игри…
P$
