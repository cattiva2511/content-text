P>
	Тая
	стая
	сума време
	пълна бе с играчки.
	А играчката не дреме —
	търси тя закачки.
	Шаро гонеше Писана
	от килима на дивана.
	А Петлето
	зад пердето
	почваше да кукурига,
	зер Лисана го не стига.
	Баба Меца
	пред Ловеца
	бягаше от кът във кът,
	но я пъдеше Вълкът,
	тичайки след Зая Бая.
	Бе безгрижна тая стая.

	Но веднъж през ранна есен,
	от детенцето донесен,
	тропна върху масата Буквар:
	— Тука вече аз съм господар!
	Как уплаши, как уплаши
	старите познати наши.
	Всяка кукла затрепера
	и в панера под миндера
	скриха се една след друга,
	свиха се една до друга.

	Свърши се играта стара
	отпреди Буквара.
	Заю Баю и Вълкът
	спят в един и същи кът.
	До Лисицата Петлето
	гуши си вратлето клето.
	Кучето до Котката
	се умилква кротката.
	На гърдите на Ловеца
	тъжно плаче Баба Меца:
	— Много силен господар
	ми се вижда тоз Буквар —
	тук ни пъхна, след което
	ще ни прати и в мазето.

	Ти, дете, дали
	знаеш колко ги боли?
	Я иди ги погали…
P$
