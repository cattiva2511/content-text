P>
	Взема ли заплата,
	Панчо като зине:
	Няма да ме влачиш
	пак по магазини!

	Сърди се, а всъщност
	негова е грешка —
	не расте по мярка
	за готова дрешка.

	Или изостава,
	или бърза с ръста.
	Ту в плещите тесен,
	ту широк във кръста.

	Ту корем изпъчва,
	ту източва шия.
	Дрехи по поръчка
	трябва да му шия.

	Все това му думам
	чак до преумора:
	— Расти по модела
	като всички хора!

	Дреха с твоя мярка
	по-скъпо се плаща.
	Панчо е нехаен
	или пък не схваща.

	Панчо е нехаен
	или пък не схваща,
	но ще дойде време
	сам да си го плаща…
P$
