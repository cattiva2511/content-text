P>
	Панчо в градината наша,
	гледам го, с тиква се мъкне.
	Всички ви — казва — ще сплаша,
	чакайте само да мръкне.

	С разни лъжици дълба я,
	ряза я с ножчета остри.
	Зейнаха дупки накрая
	за очи, зъби и ноздри.

	Панчо във тиквата тиква
	свещ и я палва с кибрита.
	Гледай я пустата тиква,
	вярно била страховита!

	Беше край него все брат му,
	но като светна фенера,
	хукна към къщи обратно
	да се заключи в килера.

	Както се връщаше с хляба
	баба му от магазина,
	в ужас горкичката баба
	с челюст изкуствена зина.

	Всички съседи разкряка,
	дето ги Панчо споходи.
	Вярно, че страшно е в мрака
	тиквен фенер да те води…
P$
