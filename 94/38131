P>
	Вън е още февруари,
	още зимен вятър шари,
	бродят вълци край кошари,
	в лед потокът е скован.
	Само птиче цъфтидрян,
	малко птиче цъфтидрян
	вече пее: „Цъфти дрян!“.

	Всяко птиче е на юг,
	а което пък е тук,
	не издава весел звук,
	а от студ, горкото, хленчи.
	Само нашто цъфтидренче,
	пръв тенор и пръв сопран,
	пее песен: „Цъфти дрян!“.

	Зимата и за човека
	още никак не е лека —
	в топла стая той е сврян.
	Нещо повече — и дрянът
	още в дрямка е обхванат,
	не цъфти самият дрян.
	Цъфтидренчето обаче
	радостно над него грачи:
	„Цъфти дрян! Цъфти дрян!“.

	Де ли е певецът, де ли?
	Хора май не са видели,
	нито хващали в капан,
	нито слагали на длан
	това птиче цъфтидрян.

	Лъх от пролетните тръпки,
	глас на пукащите пъпки,
	само чут, а невидян,
	пее птиче цъфтидрян,
	малко птиче цъфтидрян:
	„Цъфти дрян! Цъфти дрян!“.
P$
