P>
	От някоя и друга година
	животните в зоологическата градина
	взеха да стават нервни,
	та почти луди.
	Комисия от професори
	обикаля край тях и се чуди
	откъде иде тая беда.
	Да не би да е пораснала
	жаждата им за свобода?
	Едни викат не, други викат да.
	И едва ли щяха
	да стигнат до нещо, едва ли,
	ако от клетката
	на говорещите папагали
	най-после един папагал
	срещу тях не зина:
	— А бе, не виждате ли,
	че всичкото е от бензина?
	От някоя и друга година
	все повече при нас нахлува бензина
	на колите от съседните булеварди.
	Клетката ни варди от свободата,
	но от бензина не може да ни оварди!
	— Тъй, тъй! — изръмжаха гърлата
	на тигри, лъвове и леопарди.
	И тогава професорската комисия
	(все от брадати професори представи си я)
	реши да се премести
	зоологическата градина
	в ловния парк,
	по-далече от бензина.

	За което заслужават похвала
	както комисията,
	така и папагала.
P$
