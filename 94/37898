	Виктор Семьонович Близнец е роден на 10 април 1933 год. в с. Володимиривци, Кировоградска област. Завършил е журналистика в Киевския университет. Работил е във вестник „Комсомольское знамя“, в списанията „Пионерия“, „Малятко“, бил е заместник главен редактор на издателство „Молодь“.
	В Украйна и в много други страни е известен с повестите и разказите си за деца и юноши. Творбите му създават своеобразен топъл, нежен и красив свят на мечти, на човешки отношения; върху фона на детайлно, точно и поетично изваяната украинска природа се раждат приятелства, грейва човешка обич и привързаност. Такава е атмосферата на цялото му творчество от първите публикации през 1959 година, от първия сборник разкази за деца „Ойойковото гнездо“ излязъл от печат през 1963 год., през „Платна над степта“ (1965 г.); „Земланка“ (1966 г.), „Звън на паяжинка“ (1970 г.), „Женя и Синчо“ (1974 г.), „Мълчаливецът“ (1972 г.), до най-последните му разкази като „Човек сред снеговете“, „Братята Бугаенко“, в които се обръща към младежката тематика, третира проблемите за неспокойното дирене на младия човек, за копнежа му по романтика, по нравствена чистота, за миграцията от селото.
	Виктор Близнец се занимаваше задълбочено и със света и проблемите на старата и по-новата история на украинския народ. На историята е посветена романтично обагрената му повест за юноши „Древляни“, издадена през 1968 год. и рисуваща живота на старо славянско племе на днешната украинска територия, неговото свободолюбие, богат духовен свят, стремеж към разбирателство с другите племена. На гражданската война в Украйна през 1918 год. и на борбата против фашизма е посветил повестите си „Взривът“ и „През онази студена зима, или птицата на мъстта Симург“, също за юноши.
	Дълги години от живота си Виктор Близнец посвети на работата си върху старата хроника от времето на Киевска Рус — „Повест временных лет“, която преведе и издаде на съвременен украински език.
	Талантливият писател, приятел на децата и младежта Виктор Близнец почина внезапно на 2 април 1981 година.
@	Пенка Кънева
