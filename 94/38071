P>
	Ако паднеш по гръб, да речем,
	по корем, да речем, по корем,
	и дори, да речем, по глава,
	ще речем: „Че какво от това?“.

	Ще избие навънка цицина,
	но нали сме с добра медицина,
	ще ти мине завчас,
	ще ти мине съвсем:
	слагаш пласт лейкопласт
	или пласт от мехлем
	и минава съвсем.

	Но не падай по дух, не по дух!
	Ако паднеш по дух, вече тюх!
	Няма външна цицина тогава,
	но цицина отвътре остава.
	А щом има отвътре цицина,
	не помага тогаз медицина,
	не помага тогаз,
	не помага съвсем
	нито пласт лейкопласт,
	нито пласт от мехлем.

	Ей, не падай по дух!
	Чу ли?
	— Чух…
P$
