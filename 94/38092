P>
	Два гълъба живеят ли задружно,
	портретът им завчас готов пиши го —
	един да нарисуваш ти е нужно,
	а втория преваждаш го с индиго.

	Единият се казва Пенчо,
	а другият се казва Генчо
	и те живеят дружно.
	Живеят дружно, общо взето,
	двамината, което
	не е излишно, а е нужно.

	Ако единият от тях извие шия
	да клъвне зрънце или пък трошичка,
	и шията на втория пиши я
	извита точно в същата дъгичка.

	Ако нататък Пенчо крачи,
	а Генчо пък насам, не значи,
	че не живеят дружно.
	О, не. Оглеждат се за трето
	приятелче, което
	не е излишно, а е нужно.

	Затуй не хвърляй старото индиго,
	а гледай, ако дойде гълъб трети,
	от старото индиго превади го
	и умножи предишните портрети!

	Така при Пенчо и при Генчо
	да дойде трето птиче — Денчо,
	за да живеят дружно.
	След туй четвърто, после пето
	приятелче, което
	не е излишно, а е нужно…
P$
