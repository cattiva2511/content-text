P>
	А какво е първолаче,
	някой ако ми рече,
	ще му кажа аз това,
	че то прилича на жребче.

	Чантата му е ездача
	и сред цвилене и глъч
	кончето под нея скача,
	рита, рипа, хвърля къч.

	Случва се да я отметне
	и да се освободи,
	да, ама ездачът сетне
	двойно стяга го с юзди.

	И ездачът укротител
	не успява лесно дип:
	конят, като го е сритал,
	счупил му е зъб от цип.

	Подир тия схватки конят
	и ездачът се търпят,
	щото дълъг път ще гонят.
	Щом е тъй, на добър път!
P$
