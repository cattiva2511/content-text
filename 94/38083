P>
	Магарето вървя, вървя,
	пък спря, от скука изрева:
	а-а-а, а-а-а!
	Аха, добър ми е гласът,
	с туй, вярвам, всички ще се съгласят.
	Остава само да открия
	каква да сторя магария.
	Насреща му, не щеш ли, зебра,
	зебра с кожа многоребра —
	бяла и кафява.
	Магарето я спира
	и тъй се подиграва:

	Поспалана, поспалана,
	друга дреха няма,
	пладне вече стана,
	ходи по пижама.

	Отвръща зебрата през плач
	на тоя зъл подигравал:
	А бе не е това пижама,
	така ме е родила мама.
	Нашарена е кожата на зебрите,
	та в джунглите и дебрите
	с тревите да се слива,
	от враг да ни укрива.
	Ала магарето не спира,
	реве, та се раздира:

	Поспалана, поспалана,
	друга дреха няма,
	пладне вече стана,
	ходи по пижама.

	И Марко нямаше да млъкне
	навярно чак додето мръкне.
	Добре, че мина през гората
	една жирафа дълговрата.
	Пред нея той застава
	и тъй се подиграва:
	Я гледайте, минава
	пижама с пет ръкава —
	един, два, три, четири
	и отпред
	един на шията, та стават пет.

	Поспалана, поспалана,
	друга дреха няма,
	пладне вече стана,
	ходи по пижама.

	След малко нашият магарко
	съглежда тигър, шарен ярко.
	При тигъра отива
	и нему се присмива:

	Поспаланко, поспаланко,
	друга дреха няма,
	мисли, че е още ранко,
	ходи по пижама.

	Добре, ама шега такава
	на тигър не минава.
	Мустаци мръдна тигъра,
	приклекна с хищна фигура,
	след туй… Не ща да ви тревожа,
	ала магарето изгуби свойта кожа,
	задето се присмиваше без нужда
	на всяка кожа чужда.
P$
