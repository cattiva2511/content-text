P>
	Една сутрин Денят и Нощта
	се срещнали, дето
	хоризонтът прави черта.
	Поговорили що поговорили,
	пък като викнали, та заспорили
	кой от двамата е по-висок.
	Дълъг спор и широк,
	а те разполагали с малък срок.
	— Я да се премерим ей тук,
	както сме един до друг!
	— То се знае, че си по-нисък на ръст ти!
	— Да, ама не се повдигай на пръсти!
	Денят достигнал с глава
	до Слънцето, а Нощта — до звездите.
	Е, кой е по-висок при това?
	Не могли да решат, горките.

	Отново се срещнали вечерта,
	дето залезът прави черта.
	Пак се мерят. И тоя път
	до Слънцето бил висок Денят,
	а Нощта — до звездите.
	Разделили се пак сърдити.

	Оттогава сутрин и вечер се мерят
	и бледни Денят и Нощта треперят.
P$
