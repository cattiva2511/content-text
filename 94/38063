P>
	А пък едно момче всезнайко
	от тия, дето все четат,
	какво издрънка днеска, майко —
	че щял да има край светът.

	Че бомба имало такава,
	която срива за момент
	не само град и не държава,
	а представи си, континент.

	Лъжите си не спира тука,
	а с потни очила в ръце
	твърди, че щяла да се спука
	планетата като яйце.

	Не му строшихме очилата,
	самичък си ги изтърва,
	но всички смятахме в махлата,
	че му се падаше това.

	Денят е толкоз кратък, майко,
	не стига за игра, нали,
	че пък и някой многознайко
	играта ще ти развали…
P$
