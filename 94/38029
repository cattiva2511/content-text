P>
	Панчо и Чочо като полудели
	спорят за танкове разни модели.
	— Чочо, вятър ти вее танка!
	Не танк, а допотопна останка!
	— Кажи му бе, тате, че не е допотопна.
	— Ще ви кажа аз, като ви хлопна.
	Панчо с новия танк навлиза
	без виза
	в Чочовия участък от хола.
	— Кажи му бе, тате, да си знае гьола.
	Може ли човек
	постоянно да го подсеща,
	че пред танк като моя
	не се излиза насреща!
	Обясни му, че е последен модел.
	— Така е — рекох, — но защо си завзел
	неговия участък от пода?
	Танковете от тая порода,
	дето навлизат без нужда
	в територия чужда,
	колкото и да са нови модели,
	като модели са остарели.

	Панчо ядосано тропна с нозе:
	— Пак страната на малкия взе!…
P$
