P>
	Смятаме се все за умни и красиви,
	но ако за малко се поспрем, уви,
	в павильончето с огледалата криви,
	истинският ни портрет ще се яви.

	Гледай колко си висок от тоя ъгъл,
	по-висок от най-високите мъже.
	Но от тоя виждаш пък, че си се лъгал —
	ти си бил по-нисък даже от джудже.

	Наблюдаваш своя собствен нос, карамба,
	ту като един съвсем нормален нос,
	ту като домат пък или като камба,
	и то не върху лице, а на поднос.

	Едновременно си Лаурел и Харди —
	остро шило или сплескана тава,
	прав и горд вървиш по прави булеварди,
	в криви улички се тътриш по глава.

	Имат кривите огледала заслуги,
	дето ни осигуряват тоя смях.
	И особено това, че не на други,
	а на себе си се смееме чрез тях.
P$
