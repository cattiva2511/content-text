P>
	— Кога ще ми оздравее
	удареното кутре?
	— Утре.
	Кога ще ми купиш книга?
	— Казах ти, утре. Стига!
	— Ами оная свирка от детмаг?
	— Утре имаш и свирка, и влак.
	Каквото по лунапаркове и магазини
	се намира и даже не се намира,
	обещавам ти го за утре, сине,
	днес остави ме на мира.

	На другия ден рано
	Панчо се вдига припряно,
	сякаш го мушат с игли:
	— Вече е утре, нали?
	— Я под юргана си влез!
	Как ще е утре, сега е днес!
	— Ами кога е утре тогава?
	— Колко пъти човек да ти обяснява?
	Днеска е ден, довечера ще се стъ`мни,
	а утре е утре, когато се съмне.

	На третия ден още по-рано
	Панчо се вдига припряно,
	сякаш го мушат с игли:
	— Сега вече е утре, нали?
	— Я под юргана си влез!
	Сега не е утре, сега е днес.

	Панчо премига, премига,
	па като писна: — Стига!
	Никакво утре!
	Всичко ми дайте днес.
	Вече към утрешния ден
	не изпитвам интерес.

	И май че е право това дете:
	ами че то утре
	ще порасте…
P$
