P>
	Носеше в ръка Илия
	с мед намазана филия,
	а под мишницата сгушено
	мечето си плюшено.
	Но след малко, чука-пука,
	някой тежко защъпука:
	мечка стара и кафява
	от гората се задава.
	На полянката се спира,
	дълго в мечето се взира.
	— Ей, момче — на Илко рече, —
	що си взело мойто мече?
	— Бабо Мецо, не видя ли,
	че е мече от парцали?
	— Я недей се подиграва:
	има козина кафява!
	— Има, Мецо, но на уж:
	космите му са от плюш.
	— Баба Меца не греши:
	има същите уши.
	Пускай го, че вече тръпна
	за урок да му ги дръпна.
	— Бабо Мецо, и ушите
	от парцали са ушити.
	— Я, лъжецо, замълчи:
	има същите очи!
	— Гледай ти какво било:
	ами те са от стъкло.
	Пак не вярва пуста Меца:
	— Я подай му от медеца.
	Илко от меда му дава,
	мечето дори не шава.
	Чак тогава, чак тогава
	Баба Меца си признава:
	— Вече вярвам ти, човече,
	туй не е същинско мече,
	щом в меда не пъха лапа
	лакомо да се налапа…
P$
