P>
	Панчовата банда нещо се разцепи.
	Поотраснаха по ум и ръст
	и не ходят вече като слепи,
	дето Панчо им посочи с пръст.

	А обсъждат всякоя задача.
	Всеки става да раздава ум.
	Та накрая и срещу водача
	вдигнаха голям критичен шум.

	Май народът му ще го събори —
	викат: „Долу!“, викат: „Ти си сам!“.
	Неговите хора викат: „Горе!“.
	Как ще свърши всичко туй не знам.

	Викат групово и викат соло.
	Аз не давам Панчо да ги спре —
	щом се вика: „Горе!“ или „Долу!“,
	горе-долу всичко е добре.
P$
