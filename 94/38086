P>
	Защо, глухарю, викаш чак до бога
	и късаш петльовския си гласец?
	И тупаш се в гърди до изнемога,
	че си най-важна птица и певец?

	Млъкни! Не се така самопрославяй,
	глухарю, а на скромно клонче стой.
	Ами че славеят, макар и славей,
	съвсем не е певец единствен той.

	А над полето пее чучулига,
	от боровите вейки пее дрозд,
	на орех каца пееща авлига
	и кос — върху череша или грозд.

	Цвърти над индианските колиби,
	макар че чува се едва-едва,
	дори микроскопичното колибри.
	Глухарю, неслучайно е това.

	Да има птици всякакви из нея
	природата е наредила… Тюх,
	изгубих сума време да ти пея,
	макар да знам отлично, че си глух.
P$
