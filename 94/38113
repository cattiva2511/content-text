P>
	Отиде Панчо в неделя
	на лунапарк да постреля
	на шареното стрелбище.
	Мери се с пушката, вижте.
	Бум — и попада сачмата
	в някакво там колелце,
	дървен Пинокио мята
	смешно крака и ръце.
	Бум — и джуджета се кланят,
	пак да улучи го канят.
	Стреля в кълвача и — бум:
	той му подава локум.
	Бум — и му носят трофеи,
	щом се прицели добре,
	рицари, клоуни, феи,
	а че дори и царе.

	Най-подир свършват сачмите
	или по-право парите.
	Панчо обратно се връща
	бавно към нашата къща.
	Да, но все туй му в главата,
	все му е туй на сърце:
	дървен палячо как мята
	смешно нозе и ръце.

	Пъстри джуджета се кланят,
	пак да улучи го канят.
	Вижда кълвача наум
	как му подава локум.
	Как му поднасят трофеи,
	щом се прицели добре,
	рицари, клоуни, феи,
	а че дори и царе.

	Минаха сума недели,
	все му е туй във ума.
	Себе си май че уцели
	Панчо с оная сачма.
P$
