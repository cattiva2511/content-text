P>
	Панчо и Чочо откога са ми затръбили,
	да се возят на тия електроавтомобили,
	картинг ли, мартинг ли, как им се вика,
	човек да си счупи езика.
	Знаете ги, дето се блъскат: кюс-кюс.
	Не мога да разбера що за вкус
	у тия деца и що за охота
	отрано да се блъскат в живота.
	Но какво да ги правя —
	взимам билети:
	Хайде, трепете се, щом сте проклети.

	Седнаха и с голям хъс
	в предния автомобил блъс,
	в левия автомобил прас,
	в десния автомобил трас.

	Те се блъскат с колите юнашката,
	аз се блъскам отвън на опашката
	да им взимам отново билети
	трети път, пети, десети.
	Изблъскаха ми изцяло деня.
	Ама хайде пак да ги извиня,
	че от утре, като почна пак да ги возя
	в мойта кола, ще ги изтормозя
	с возенето си кротко и гладко,
	каквото харесва на всеки татко…
P$
