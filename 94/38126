P>
	Хайде, път ни чака! Тръгваме, пък нека
	някои от мързел, други от умора,
	нека се надсмиват, че върви човека,
	че върви по пътя, да не е без хора!

	Ние ще спечелим спора:
	ако пътят е без хора,
	ще обрасне той с трева.
	Точно затова —
	пътят да не е без хора, —
	затова си заслужава
	да се продължава без умора:
	пътят земен да не е без хора,
	нито хората без земен път.
	Точно затова
	няма хората да спрат.
	Един, два!

	Пътят продължава все напред, пък нека
	някои от мързел, други от умора,
	нека се надсмиват, че върви човека,
	че върви по пътя, да не е без хора.

	На пътека междузвездна
	за какво човек излезна,
	за какво се озова?
	Точно затова:
	да не бъде там без хора.
	Затова си заслужава
	да се продължава без умора:
	пътят звезден да не е без хора,
	нито хората без звезден път.
	Точно затова
	няма хората да спрат.
	Един, два, един, два…
P$
