P>
	Петелът като изкукурига
	първата сутрин на село,
	Панчо с юргана си се надига,
	Панчо разсърдено мига:
	— Хай да му се невидело!
	Стига с тоя телефон, стига!
	Кой се обажда?
	Толкова рано кой ми досажда?
	— Обажда се — викам — Петльо.
	— И какво иска?
	— Казва, че вече е светло.
	И друго нещо моли да се изслуша:
	нощеска цъфнала дивата круша.
	Много пчели надошли.
	Трите ярета
	пред кошарата
	почнали състезание по висок скок:
	скок-подскок, скок-подскок.
	Една лястовичка ножицокрила
	преди малко новия ден открила,
	като срязала лентичката трицветна
	от облачета и ето —
	небето
	светна.

	И още сума новини има да чуеш ти —
	петелът завъртял
	шайбата на слънцето
	да ти ги съобщи.
	Колко пъти в града през нощта
	телефонът те буди за по-дребни неща.
	Така че ставай и недей съжалява:
	за такива новини
	си струва човек да става.
P$
