P>
	Пуфка валякът: пуф-паф, пуф-паф.
	Здравата тъпче, ти си прав.
	А и правилно с твоя приятел Събчо
	сте го кръстили Валякът Тъпчо.
	Тъпчо си тъпче асфалтови топчета,
	камъчетата прави на копчета.
	Ти да му паднеш, и теб ще стъпче —
	ще ми станеш на носно кръпче.
	Ами добре, че така, общо взето,
	Тъпчо не тъпче извън шосето.
	Ей тази канавка, а също и тази
	от него ни пази.
	Тъпчо само по шосето пуфка и пафка,
	гледа да не попадне в канавка,
	защото тутакси в крайпътния бурен
	ще го видим прекатурен.
	А един прекатурен валяк
	пак си е великан, обаче жалък.

	Ако станеш един ден
	инженер строител,
	както ми се иска на мен
	като на твой родител,
	и захванеш да правиш нейде шосе,
	отсега това да ти е в ума все
	без много изчисления, чертежи и справки:
	че най-важното е да направиш канавки.
	Иначе по земята
	няма да остане зелено стръкче,
	няма да остане зелено кътче —
	Валякът Тъпчо всичко ще стъпче.
P$
