P>
	По-право, звънецът у нас рабо`ти,
	даже звъни по ноти:
	бим-бам-бам.
	Обаче съвет ще ви дам:
	не звънете, а чукайте по-добре.
	А защо?
	Ей сега ще се разбере.

	Старият ни звънец не беше певец,
	а звънеше нормално: зър-р-р.
	И макар че беше добър звънец,
	всъщност не беше добър.
	Защото и телефонът правеше зър-р-р.
	Зър-р-р — звъни телефонът.
	Тичаш към него, сякаш те гонят.
	Дигаш слушалката — празен сигнал.
	Значи някой на входа звънял.
	А додето изтичаш до входа,
	отишъл си вече народа.

	И обратно — при следния звън
	тичаш на стълбите вън.
	А на стълбите кой? Никой.
	Иди, че от яд не викай.
	Телефонът бил иззвънял.
	Тичаш, но сварваш празен сигнал.
	И купихме тоя звънец, дето работи
	по ноти:
	бим-бам-бим.
	Рекохме си, ще се орахатим.
	Но рано било да се радваме, рано:
	съседите ни имат пиано
	и щом засвирят бим-бам-бим,
	ние към вратата търчим.
	А на вратата кой? Никой.
	Иди, че от яд не викай.

	И обратно — звънчето си дрънка,
	ама даже да дрънка и час,
	никой от нас
	не излиза навънка,
	седи си и слуша си възхитен —
	вика: Съседите свирят Шопен.

	Та, като идвате у нас на гости,
	ако искате вратата да ви се отлости
	и изобщо да не ви сполетява
	и вас беда такава,
	какво да направите, какво?
	Казах ви го в началото:
	чукайте на дърво!
P$
