P>
	Умното магаре Марко
	на пазара пазарува:
	— Морков дайте ми, другарко!
	Тоя Марков, колко струва?
	— Не е Марков, а е морков —
	продавачката му вика.
	— Май сте слаба по езика?
	Помислете си, другарко:
	беше Морков, стана Марков,
	след като го купи Марко!
	— Да де, Марков, но е морков.
	Марко много се тревожи:
	— Може, вика, Марко Морков,
	Морко Марков също може,
	може даже и Мърморков,
	но хем Марков и хем Морков,
	туй, разбира се, не може! —
	кима
	Марко упорит.
	И магарето над моркова
	се замисли толкова,
	че до днеска има
	все замислен вид.
P$
