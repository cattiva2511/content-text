P>
	Панчо хич не ще да шета.
	Връщай празните шишета —
	Панчо крие се в кьоше
	и си свири на шише.
	Да изтупаш и килима,
	инак тупаник ще има!
	Панчо пак отвръща: „Няма!“.
	Тупам ги с килима двама.
	Колкото човек му писка,
	толкоз Панчо по` не иска.
	Но веднъж, добре че сам
	се разшетал, как, не знам.
	Изненадан рекох: „Браво!“.
	Панчо втурна се стремглаво
	по кьошетата да шета:
	грабна празните шишета,
	чак им свиреха гърлата
	гамата по стъпалата.
	После тръсна и килима.
	Питах се какво му има,
	пък с юмрук и после с двата
	се ударих по главата —
	ясно ли е вече, главо,
	отначало викай „Браво!“.
P$
