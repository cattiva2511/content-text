P>
	Капките на мойта стряха
	призори сред път се спряха,
	метнати по парапета
	като шапки на джуджета.
	Заблудила се водата —
	кой сезон е, коя дата —
	рекла си, че пролет пука,
	и потекла по капчука.
	Но една вълшебна фея
	бдяла през нощта над нея.
	Знаела какво е време —
	още не набъбва семе.
	Копията на тревите
	са ръждиви и превити.
	Даже дъбовият корен
	свива се в пръстта покорен.
	От водата няма нужда,
	рано е да се събужда.
	Феята с наметка бяла
	лъхнала и я приспала…
P$
