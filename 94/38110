P>
	Топката си рита Гошко,
	и не малко, ами множко.
	Не се трае и минута —
	рече топката подута
	и търкул, кандил-мандил,
	под един автомобил,
	който тъкмо с дим и пара
	чакаше на светофара.
	Тука хубаво съм скрита —
	никой няма да ме рита!
	Ох, какво е туй върху ми?
	Блъска ме колата с гуми!
	Ей че зла кола била:
	рита с четри колела,
	а пък Гошето все пак
	правеше го с един крак.
	Леле, тя била и ниска:
	към асфалта ме притиска,
	плондирът ми ще се спука —
	топката в праха писука
	на колата под търбуха.
	Ох, горещо нещо духа!
	Ауспухът я изкара
	с пушека на тротоара.
	Топката безкрайно кротка
	се умилква като котка
	край обувките на Гошко:
	Гошко, пак ме ритай множко!
	Ако щеш и до звездите.
	Само не и към колите!
P$
