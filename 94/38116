P>
	На лунапарк пред въртележка
	заставаме на автостоп.
	Върти се тя, а ний с прибежка
	по нея мятаме се: хоп!

	Един — на слона, друг от коня
	подвиква му с обиден тон:
	— Ей, слонския, ще те догоня
	сега със моя вихрогон!

	Един — в кола, от самолета
	подвиква му пилот проклет:
	— Ехей, къде с кола закрета,
	тя охлюв е пред самолет!

	На самолета се присмива
	отзаде пък ракетоплан:
	— Отдавна хвърчила такива
	останаха на заден план!

	Не сеща никой свойта грешка,
	в това число и аз, и ти:
	че общата ни въртележка
	с еднаква скорост се върти…
P$
