P>
	И тъй от Панчо викахме аман,
	а още станал той и моркоман.

	Откача моментално от гърба
	на майка си пазарската торба,

	бонбони маха, мести шоколади
	и рови морковите да извади.

	На връзка, още мита-недомита,
	почти с листата всичките омита.

	Веднъж му давам даже мандарина.
	С лопата мандарините не рина,

	а чакам сума време на опашка,
	пък той със непризнателност хлапашка

	на всичкото отгоре ми се цупи:
	— Защо бе, тате, моркови не купи?

	Е, не изтраях. Викам: — Ще те перна!
	Туй къща ли е, или зайцеферма?

	Каква е тая тайна ми признай, че…
	Призна си, разтреперан като зайче:

	— Да слушам искам аз като добрите.
	Да слушам, ама малки ми ушите!

	Да станат те като на заек длъжки,
	нагъвам морковите без задръжки…
P$
