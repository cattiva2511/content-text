P>
	Тъкмо в тая тясна кола
	щях да се пукна от скука,
	хопа-ла-ла, тропа-ла-ла —
	гумата преди мен се спука.

	Наоколо ливади зелени.
	И никой назад не ме вика.
	Не могат да вдигат гълчава по мене —
	сега вдигат колата със крика.

	Ш-шт! Ще издебна отзаде щърка,
	както в локвата е забучил нос.
	Горкият, как ли ще се обърка.
	Ето камъче. Пльос!

	Май че атаката ми е слаба
	или пък бомбите ми са малки:
	чак когато си хвана жаба,
	литна щъркелът с кални сандалки.

	Олеле, от краката на щърка
	мойте по се накаляха. Тюх!
	Е, добре де, той може да хвърка
	и е кален, пък аз ли да бъда сух?

	Ох, чувам де! Ида. Главата наду ми
	с тоя твой клаксон бе, татко!
	Бърже ги залепяте пустите гуми,
	а ги пукате толкова рядко…
P$
