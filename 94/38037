P>
	Два гълъба чух преди няколко дена
	да пеят от нашата теле-антена.

	Да пеят, кръстосали шия о шия,
	мелодия обща — на ноти пиши я.

	— Навярно — си рекох — сега на екрана
	това се предава. Търча да го хвана.

	Превъртам на първа и втора програма,
	но друго предават, а гълъби няма.

	А татко разправя, че тия антени
	ловели уж някакво нежно трептене

	и то се превръщало в звук и картина,
	та аз да го гледам и още мнозина.

	Ех, може и вярно да казва баща ни,
	обаче за някакви други екрани,

	а нашия, дето е в къщи, уви,
	видях, че такива неща не лови…
P$
