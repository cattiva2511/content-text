P>
	От какво мислиш,
	че произлизат толкова бури?
	От това, че и по небето
	има шофьори щури.
	Някой облак например
	мига с мигачи,
	че ще завива наляво,
	обаче
	хич не поглежда, че облак друг
	иде направо.
	Кой има предимство тук?
	То се знае, че оня отсреща.
	И той мига с фарове,
	за предимството свое подсеща.
	На завиващия май късно
	му става ясно,
	изведнъж се вижда натясно
	и светкавица пуща отдясно.
	Добре, ама както наляво си карал бясно,
	изведнъж да извиеш надясно
	не е съвсем безопасно.
	Вятърът, който ги регулира,
	съвсем основателно се нервира
	и почва да свири продължително: фю-ют!
	Скърцане на спирачки,
	блясък на стопове, смут.
	Хряс, тряс, бум,
	гръмотевичен шум.
	Облаците си счупват радиаторите.
	И двата.
	И върху нас руква водата.
	Ух, бягай към къщи, ух,
	да се измъкнеш от бурята сух!
P$
