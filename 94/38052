P>
	Гледам малкото момче отсреща
	от балкона пуща хвърчила.
	С книжна лястовичка ни подсеща,
	че навънка пролет е дошла.

	„Една птичка не донася пролет.“
	Стара поговорка, стар закон —
	нас ни носи пролет с кратък полет
	една птичка от един балкон.

	При това е птичка от хартия,
	но и тя за нас е благодат —
	друга няма да долитне в тия
	гъсти къщи на опушен град.

	Ей, читателю на мойте книги,
	ако твърде-твърде не върви,
	не чети насила, нагъни ги —
	книжни лястовички направи!
P$
