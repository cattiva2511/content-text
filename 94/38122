P>
	Отде пари да вземем, знаем.
	От телефонен автомат.
	Стотинки давахме му в заем,
	ще си ги искаме назад.
	Той заслужава да си груб —
	с юмрук тупни го, туп
	и с длан тупни го, туп!

	При туй все даваше „заето“
	или се чуваше едва-едва.
	Сега тупни го, при което
	ще си припомни той това,
	че заслужава да си груб.
	С юмрук тупни го, туп,
	и с длан тупни го, туп!

	От ударите поохлузен,
	защото ял е доста бой,
	удариш ли го, като гузен
	стотинките ти връща той.

	В едно внимавайте, другари,
	защото все пак — шарен свят —
	човек се случва да удари
	и неповреден автомат.

	Едва ли ще му е приятно —
	за труд стотинки взел е той,
	а си ги искаме обратно,
	и то не как да е, а с бой.
	Тук май не бива да си груб.
	Веднъж му стига само: туп…
P$
