P>
	Раз, два, три. Раз, два, три.
	Какво ли Шаро там откри,
	та сума време вече драска
	и сума пръст назад изтласка?
	Копае Шаро и наднича
	над дупката къртича —
	напира той да сграбчи
	къртицата като кебапче.
	Не може, вика, се избави —
	че мойте мускули са здрави,
	че мойте нокти са грамадни,
	сегичка ще ми падне.
	Раз, два, раз, два,
	драс веднъж, драс два:
	на шир и длъж околовръст
	хвърчи край Шаро пръст.
	Раз, два, три, раз, два, три.
	Ах, Шаро май се умори,
	а недостигната къртицата,
	подсмива се хитрицата.
	Да, Шаровите мускули са здрави,
	но той едно забрави:
	че има и голямо тяло.
	А как голямо тяло
	в къртича дупка би се свряло?
	За него трябва цял тунел.
	А с нокти кой се би заел
	да изкопае цял тунел?
	Раз, два, три. Раз, два, три.
	Не става, Шаро, спри.
	Напразно ровиш там.
	Не спираш? То се е видяло,
	че имаш ти голямо тяло,
	но не и ум голям…
P$
