P>
	Бавно Баба Костенурка
	през гората затопурка
	ще върви на водопой.
	Но на първата пресечка,
	както креташе полечка,
	някой се развика: — Стой!
	Там Щуреца всички спира,
	пътя им да регулира:
	ти наляво, ти надясно,
	та да бъде безопасно.
	— Бабо, ти в коя посока?
	— Тук наляво, към потока.
	— Тук наляво? Браво, браво!
	Как се иска път наляво?
	Що не даваш ляв мигач?
	— Ей че си подигравач.
	Де си виждал ти обаче
	костенурка със мигачи?
	— Хич това не ме засяга,
	връщай се назад веднага.
	Няма да те пусна, значи,
	да завиваш без мигачи.
	Я за малко представи си:
	тъкмо на завоя ти си,
	а зад тебе бързо тича
	Заю Баю да пресича.
	Бух по твоята хралупа.
	Катастрофа. Тупа-лупа.
	Двама ставате на супа.
	А пък мигаш ли с мигача,
	ще се спре зад теб бегача,
	ще почака и тогава
	безопасно ще минава.
	— Май че прав си — рече бабата.
	Ще оправим тая работа.
	Две светулки хвана в бурена.
	Първата от тях бе турена
	на корубата отляво,
	а пък другата отдясно.
	Щурчо рече: — Браво, браво,
	ей така е безопасно.
	На ти вече път наляво,
	на ти вече път надясно.
	Мисля, всичко стана ясно…
P$
