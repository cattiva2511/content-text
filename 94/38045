P>
	Като внесохме в къщи
	прахосмукачка,
	нашата мачка
	искаше да я смачка.
	Прахосмукачката: — Хър-р-р.
	Котката: — Мър-р-р.
	Прахосмукачката: — С-с-с-т.
	Котката: — Пс-с-с-т.
	Прахосмукачката: — Фъс.
	Котката: — Хъс.
	Да, но може ли мачка
	да надвие прахосмукачка,
	дето не е нито животно,
	нито човек,
	а представител
	на машинния век?
	Виждайки, че ще трябва да се стъписа,
	горделиво изпъчи се Писа
	и каза:
	— Да, ама ти пък нямаш мустаци! —
	И си тръгна доволно
	нашето домашно маце.

	За мене това не бе изненада,
	защото зная,
	че котка по гръб не пада.
P$
