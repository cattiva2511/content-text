P>
	На панаир отиде Снежка
	и много там не се въртя —
	на първата му въртележка
	веднага се пока`чи тя.

	Препуска дълго върху конче,
	от него слезнала едва,
	веднага метна се на слонче,
	на камионче след това.

	За лодки и за самолети
	и за какво ли още не
	купува дядо й билети,
	изпразни цяло портмоне.

	Поиска да си ходи Снежка,
	добре, но й се вие свят —
	под нея като въртележка
	върти се ширнатият град.

	На дядовия гръб се мята,
	размахва весело крака.
	Сега не се върти земята
	и Снежка пее си така:

	— Препусках върху цяло стадо
	от кончета и от коли,
	но най-добре е върху дядо,
	че в къщи чак ще ме свали.
P$
