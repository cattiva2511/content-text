P>
	Тъмното и Страхът най се боят от песен.
	Затова вечер по нашите стъпала
	Панчо се прибира, пеейки като бесен
	някоя весела песничка: тра-ла-ла-ла!

	Тъмното и Страхът от страх се гушат
	при всяка весела песничка, общо взето,
	и понеже не искат весели песни да слушат,
	току-виж, се замушат чак долу в мазето.

	И спокойно Панчо по стълбите преминава,
	и отключва, без да му трепне ключът.
	Обаче Тъмното и Страхът пак излизат тогава
	в дебнещи пози по стълбите да клечат.

	Панчо също не е толкова глупав обаче,
	та и от къщи навън върху тъмните стъпала
	няма да го видиш без песничка да прекрачи.
	Първо, значи, запява си: тра-ла-ла-ла!
P$
