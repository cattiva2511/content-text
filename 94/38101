P>
	Слушай, има някъде чудовище
	с пипала грамадни и туловище.

	Без да знаем где му е палата,
	все усещаме му пипалата…

	Е, не ти се вярва твърде, зная.
	Казваш: „Детска приказка е тая.

	Как триглава ламя, шестоглава,
	спряла извора, вода не дава.

	Ала с меча си юнак юначен
	я съсякъл по безспорен начин.

	Нито лами по земята бродят,
	нито пък е спрял водопроводът!“

	Да, водата стига ни, и хлябът.
	Гозби, дрехи — колкото ни трябват.

	Ала случва се да не достига
	добра дума или добра книга,

	малко бодрост — да запееш песен
	и светът да ти е интересен.

	Не е всичко както ни се иска.
	Значи, че чудовище потиска

	извора на радости под иго.
	Съществува, казвам ти. Търси го!
P$
