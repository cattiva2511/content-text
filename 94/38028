P>
	Казват, че двамата с бати
	сме били камъчета ръбати.
	Но най-вече вдигаме врява,
	когато той
	за кубчетата ми се подиграва.
	Иди, вика, че разбери я
	твойта неразбория —
	част от слонче
	до част от балонче:
	получава се слонобалонче
	или балонослонче.
	Част от котка до част от куче.
	И какво, вика, ще се получи?
	Ще се получи едно коткокуче.

	Батко се смята за много голям.
	Все той знаел, пък аз не знам.
	Знам аз как се нареждат кубчета.
	Те не се трупат на купчета,
	но не бива и толкова гладко,
	както ги прави батко.
	Всяка патка
	при батка
	е патка.
	Всяка крава
	остава си крава.

	А при мене простата патка
	се превръща на птица рядка
	с врат на жирафа,
	с крака на щраус.
	Много красиво, какъв ти хаос!
	И балончето става с хобот.
	Слончето — с нозе на робот.
	Крокодилът разперва криле
	и от него уплашен бяга
	тигър с глава на мишле,
	в миша дупка се пъха веднага.
	Но не му се побира търбуха.
	Уха, че смешно, уха!

	На рогата на елена
	цяла къща закачена.
	Бяла мечка негър носи.
	Спят под палми ескимоси.
	Жаба в тенджера се вози,
	път й дават носорози.

	За учудване на бати —
	хора с човки, птици с прашки.
	Зайци дългоопашати,
	дългозаешки опашки…

	Бате, иначе от скука
	даже кубче ще се спука…
P$
