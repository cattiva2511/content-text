P>
	Съветваха ни: „Сняг не яжте,
	снегът е мръсен в градовете!“.
	Лежа, че не послушах ваште
	доброжелателни съвети.

	Похапнах сняг, но не лавина,
	а шепа, при това непълна;
	сега лекарства за ангина —
	лавина цяла — ще погълна.

	Обаче гледам, че и всеки
	от вас тепърва сняг ще гълта,
	по тротоарните пътеки
	нагазил в каша сиво-жълта.

	Обувките ви цветни как са,
	които бяха уж модерни —
	снегът като стопена вакса
	май всичките ги прави черни?

	И по балтони, и по шапки
	оцвъкват ви автомобили.

	Изобщо гълтаме си хапки,
	каквито сме си надробили…
P$
