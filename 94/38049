P>
	Черното негърче
	чак от република Чад,
	чедо, да знаеш, че и то ти е брат.
	Не ме гледай учуден такъв —
	ако не сте братя по кръв
	и ако други сходства
	с него не са ти известни,
	да знаеш, че сте братя
	по птичи песни.
	Едни и същи птици,
	ама съвсем едни и същи,
	ви пеят пред къщи.
	Само че на тебе ти пеят
	през нашето лято,
	а на него — през нашата зима, когато
	птиците не са тук,
	а на юг.
	Не ме гледай учуден такъв —
	по тоя начин
	сте братя дори и по кръв.
	Защото от своя страна Песента
	е сестра на Кръвта.
P$
