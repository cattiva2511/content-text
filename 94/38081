P>
	Маймуната Нео
	от остров Борнео
	живее тъй както
	в далечния каменен век —
	не иска да става човек.
	Човек ли? — вика. — Я да мълчите:
	значи сутрин да си мия очите
	и да ми люти от сапуна.
	По-добре да си бъда маймуна.
	Не искам да пъхам лапи
	нито в обувки, нито в чорапи,
	при това с изрязани нокти,
	за смях на кучета и на котки.
	Освен това
	хората как не мързи ги —
	гледам ги, че четат разни книги.
	Мъчат се да решават задачи —
	просто да ти се доплаче.
	Не, не искам да ставам човек,
	оставам шебек.

	Тъй маймуната космата смята
	и по цял ден се премята
	за смях на децата.
P$
