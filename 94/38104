P>
	Я погледни покрай блатото долу папура
	как прилича на войник отдалеч:
	върху рамото си копие туря,
	а на кръста му се полюшва меч.

	А сега гледай — папурът заприлича на хурка,
	когато колата ни по-близо дойде.
	Май че не е папур, ами стара баба папурка
	една сивосинкава нишка преде.

	Не, не, май че горната част на папура
	можем на пура да оприличим.
	Гледай — всеки папур запали пура,
	цялото блато потъна в дим.

	Ако искаш всичко да узнаеш ясно и точно,
	ще го чуеш от радиото в нашта кола.
	Ето на, усилвам ти го нарочно:
	„В котловинните полета ще има мъгла“.
P$
