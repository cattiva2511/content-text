P>
	Без дреха мога да минавам —
	под ризата ми зее,
	мен любовта ме охранява
	от вихъра, що вее,
	но луд е, който промишлява
	без мяра да живее.
	Грижовен аз съм оттогава,
	откакто търся нея —
	най-първата по красота,
	обител чиста на честта,
	а по богатствата си тя
	и Пиза* надминава.

	Тя дружбата ми отклонява,
	но аз доволен съм от нея,
	че аз не я ли притежавам,
	поне привидността владея.
	Щом за раздяла час настава,
	изпитвам радост и се смея,
	а видя ли я пак, тогава
	едва ли скръбен ще живея.
	Амор във мен се е вселил,
	духът ми припка лекокрил,
	от тяло се освободил —
	във Франция то пребивава.

	В мен вярата не оскъднява,
	ала успех не е то,
	защото тя ме управлява —
	същ кораб сред морето.
	И нощем мира не ми дава
	страдание проклето.
	А пък любовният ми плам
	по-силен е от на Тристан**,
	а той е страдал изтерзан
	с Изолда във сърцето.

	Защо не съм аз птичка божа,
	за полети родена,
	криле сломени да положа
	в гнездото в нощ студена.
	Ах, моя прелестна госпожо,
	смъртта е дял за мене
	и ако аз не я отложа,
	ще дойде настървена.
	Към вас, любима, запленен,
	ръце протягам нощ и ден,
	прекрасно тяло, розов тен,
	но мъката е неизменна.

	Не знам на този свят идея
	така да ме пленява,
	както вестта добра за нея —
	сърцето лудо затуптява,
	а взорът ми яснее,
	край мене чувам да разправят,
	че тя като същинска фея
	желание за смях дарява.
	Обичам благородно аз,
	но плача честичко на глас,
	защото в скръбния захлас
	насладата се приютява.

	Посланико, върви, лети,
	на милата ми пришепти
	оная скръб, що ме гнети
	и нито миг покой не дава.
P$
	[* _„… и Пиза надминава.“_
	Италианският град-република Пиза е бил прочут през средновековието с богатствата си. Поради това той се споменава многократно в кансоните на трубадурите като синоним на завидно благополучие.]
	[**
P>
	„А пък любовният ми плам
	по-силен е от на Тристан…“
P$
	Още от средата на XII в. келтската легенда за Тристан и Изолда е широко популярна в Западна Европа. През втората половина на столетието вече са били четени и романите на Томас и Берул. Поради това честото упоменаване на двамата влюбени в кансоните на трубадурите не е повод за учудване.]
