P>
	На латински рецитирам
	туй, което днес разбирам —
	не е вечен този свят,
	както учи ни псалтира,
	щом предава брата брат,
	и баща от син умира.

	Свърнала по крива диря,
	младостта сега умира,
	а пък Дарът, неин брат,
	вдън земята се завира.
	Дон Констанс, измамник млад,
	радост-младост не намира.

	Хляб и вино все отбира,
	с лош съсед да има мира,
	който слави се богат,
	ала някой ден разбира,
	че измамник му е сват,
	както се и подозира.

	Мливо мелничар прибира,
	сръчният се вред провира,
	а селякът бъбри, брат:
	зрял плод се в градина сбира,
	майка син не си избира,
	крантата не ражда ат.

	Две жребици днес намирам,
	красота — дъхът ти спира,
	с гриви, преливни на цвят,
	ала вече подозирам,
	че осли са. Не цъфтят,
	радост-младост не извира.

	Хей, мъже полусатири,
	кой на меко се подпира,
	чепът му остава млад;
	някой син ще ви натири,
	отегчен от този свят,
	глупостта ви щом прозира.

	За какво ли ви придирям,
	дума не оставя дири,
	няма връщане назад.
	Маркабрю съм, смяна диря —
	сменям радост във креват
	срещу расо и псалтира.

	Сменям радост във креват
	срещу расо и псалтира.
P$
