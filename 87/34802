P>
	За нищо песен днес запявам —
	ни мен, ни друг не ще възпявам,
	не ще е за любов, за слава
	или за нещо друго тя.
	Веднъж на кон я съчинявах,
	тъй както спях нощя.

	Не знам в кой час съм се родил,
	не съм гневлив, нито унил,
	не съм проклет или пък мил
	и друг да съм, не зная.
	С такъв дял Бог ме е дарил
	среднощ на връх потаен.

	Кога ли съм заспал, не знам,
	будувам ли, не зная сам.
	Сърцето си спасих едвам
	в любовна изнемога
	и като мравка съм голям,
	повярвайте, за бога.

	В мен болестта сега върлува.
	Разбирам туй, което чувам.
	Знахар сега да ме лекува,
	ала да знам какъв поне —
	добър, ако ме излекува
	и лош, ако ли не.

	Любима имам, но такава,
	че въобще не я познавам,
	ни радва ме, ни натъжава
	и аз не съм й мил.
	Нормандец или фръз тъдява
	на служба не е бил.

	Незнайна, ала обичлива,
	тя радост, скръб в едно ги слива,
	не я ли видя, по ме бива —
	не струва пукната пара,
	че знам аз друга по-красива
	и много по-добра.

	Не знам къде е на земята —
	в балкана или в равнината,
	не ща да я коря сега, та
	оставам тих и ням,
	а дойде ли, тъжа, когато
	оттук си тръгвам сам.

	Не знам на песента поета,
	но ще повторя стиховете,
	а оня, който ги потрети
	оттук до Поатие,
	като прегледа ключовете,
	обратен ключ да ми даде.
P$
