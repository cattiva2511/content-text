	В главата ми дойде гениална идея. Разглобих на части стария вентилатор и новия стол и синтезирах от тях съвършено оригинална машина.
	Това беше мечтата на моя досегашен живот.
	Проверих — работи отлично.
	Окрилен, аз полетях към шефа, съпроводен от възхитените и полузавистливите погледи на своите по-малко талантливи колеги.
	Шефът изпадна във възторг.
	— Я дай да пробвам.
	Той закрепи на гърба си моя апарат, натисна копчето и започна да лети из кабинета. Разбира се, кабинетът не беше кой знай колко — не можеш се развърна много, но да се полети, имаше къде.
	Като се налетя, той се спусна на пода.
	— Това вече да! Ти си гений! — Оцениха ме най-после! — Как я направи тая?
	Казах му.
	— Направи и на мен. Вчера получих нов вентилатор, а този, все едно се канех да го изпиша. Пък и за стола не ми е много жал. А може би по-добре да вземеш новия вентилатор и старото кресло?
	— Не, от креслото няма да стане. Трябва стар вентилатор и нов стол.
	Направихме и на шефа летателен апарат. Проверихме го — работи превъзходно.
	Полетяхме към главния. Той веднага се заинтересува от моята машина. Дълго я въртя в ръцете и удивен цъкаше с език:
	— И лети?
	— Та вие сам видяхте!
	— Я покажете пак!
	В този кабинет имаше къде да се развърнеш. Отначало летяхме с корема надолу, после странично, на гръб, преминахме на всевъзможни пируети. А накрая така се увлякох, че направих и лупинг!
	— Интересно, на какъв ли принцип работи? — каза главният замислено и потъна във формули. Писа някакви уравнения, нещо диференцира, после интегрира, отново диференцира…
	След час-два той заключи:
	— Ами, че тя не може да лети!
	Ние се объркахме.
	— Как не може?
	И той ни показа своите уравнения, като на достъпен език ни обясни туй-онуй. Да, по всички закони на науката моята машина не би трябвало да лети.
	— Но нали въпреки всичко тя лети! — казах аз.
	Главният се учуди на моята настойчивост.
	— Тя _не може_ да лети — каза той строго. — Нали това е научно обосновано!
	Аз неуверено натиснах копчето — апаратът не работеше. Убедителните математически доводи го бяха убили.
	… Връщахме се пеша.
	— Е, добре — каза шефът, — вентилаторите бяха стари. И без това щях да ги изписвам. Но стойността на столовете ще удържа от твоята заплата.
	… Сега на тези машини летят в къщи моите близнаци. Аз се опитвам да им докажа, че това противоречи на всички закони на физиката. Но те не разбират: та нали още не знаят законите.
