P>
	Оня ден близо до гората
	съзрях пастирка непозната,
	разумна, блага, но сърцата.
	Тя селско чедо бе наверно:
	с платняна риза на снагата
	и с наметало до земята,
	в обувки, с ногавици черни.

	— Девойко — рекох й тогава, —
	не крия, че ме натъжава
	студът, що днес ви помразява.
	— Сеньор, това иде отбележа,
	вярата в бога укрепява,
	а кръстница ми дрехи дава,
	затуй съм весела и свежа.

	— Девойко — пак подзех лукаво,
	от пътя свърнах тук направо,
	компания за да ви правя.
	Че сам-самичка гиздосия
	без дружка в гъстата дъбрава
	толкоз овце да надзирава
	не бива в тая пустотия.

	— Каквото, дон, да представлявам
	разум от глупост различавам
	и плана ви аз разгадавам —
	отвърна таз хитруша малка. —
	Не искам да се заблуждавам,
	в привидност да се уповавам,
	затуй недейте ме будалка.

	— Готов съм да се обзаложа,
	баща ви ще е бил велможа,
	а никак не е невъзможно
	и майка ви да е избрана.
	Щом поглед върху вас положа,
	цял тръпна, но дали не може
	и да сте малко по-засмяна?

	— Дон, ще ви възразя обаче,
	че в моя род не е така, че
	са все орачи и копачи —
	отвърна таз девойка слаба. —
	За кавалер който се тачи,
	ще трябва да работи, значи,
	шест дни в неделята за хляба.

	— Девойко, толкова сте мила,
	орисницата ви дарила
	със красота на самовила,
	подобна на която няма.
	Ала тя би се удвоила,
	да бяхте вие разрешила
	веднъж да ви възседна само.

	— Сеньор, голяма бе хвалбата,
	ще ми се завърти главата,
	но тя повдига ми цената —
	девойката тогава рече. —
	А пък за вашата отплата —
	потегляйте си през гората,
	че много време мина вече.

	— Сърцето ви е много диво,
	ала е то възприемчиво.
	От спора ни усетих живо,
	че със красавица такава
	човек могъл би и щастливо
	с любовница да мели мливо,
	без тя да му изневерява.

	— Когото лудост обладава,
	кълне се, лъже, обещава.
	Дон, да ви кажа ли тогава? —
	така девойката отвърна. —
	Хич, мисля, си не заслужава
	аз да заложа чест такава,
	в пачавра тъй да се превърна.

	— Защо сте толкоз вироглава?
	Природата тъй повелява,
	човеците съвокуплява.
	Така че, моме дяволита,
	далеч от китната морава,
	та никой да не наблюдава,
	да се налюбим до насита.

	— Дон, да, така е във всемира,
	със луди лудият се сбира,
	сеньор сеньората намира,
	а момъкът — моминска пазва.
	Но който мъничко разбира,
	във всичко мярката избира,
	тъй всички стари хора казват.

	— Не съм красавица такава
	до днес видял, така лукава
	и с толкова злина в сърцето.

	— Дон, кукумявката познава:
	един пред фрески се прозява,
	друг чака манна от небето.
P$
