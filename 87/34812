P>
	Не струва нищо песента,
	що Бог в сърцето не всели,
	а пък не е в сърцето тя,
	щом там Амор не пребивава.
	Певец съм аз за чест и слава,
	защото сам съм изкусен —
	с любовна радост съм сроден.

	Да ме дари Бог с милостта,
	от любовта да ме боли,
	дори да пази радостта
	и със злини да ме дарява:
	Сърцето ми ще устоява,
	и аз ще бъда награден
	за добрината някой ден.

	Упрекват, знайте, любовта
	невежествени люде зли,
	но не упада обичта,
	ако не е любов такава,
	туй име да не заслужава.
	Че има интерес студен,
	но — същ Амор — е предрешен.

	Ще ви разкрия подлостта,
	която мен ме устрели —
	владее ли я алчността,
	жената проститутка става.
	Подобна дума огорчава,
	но аз оставам откровен,
	макар че груби са и с мен.

	Насладата, копнежността
	Амор по равно ги дели.
	Не струват всичките неща,
	ако не се разполовяват.
	Бих казал, че е луд тогава,
	и оня, що от вкус лишен,
	кори и хвали настървен.

	Ще бъда в плен на радостта,
	щом със любов ме окрили
	и лик склони към мене тя —
	достойна, нежна, величава,
	и крал дори тя заслужава,
	със стан, прекрасно сътворен,
	от който аз съм запленен.

	Смирен търпя си участта,
	мен болката ме закали,
	щом от любимата е тя.
	Великден сякаш се задава,
	когато с поглед ме дарява,
	но рядко иде този ден,
	а после месец съм блажен.

	Хвала рефренът заслужава
	за оня, който проумява
	и с радостите е сроден.

	Бернарт е също изкусен —
	чрез стих към радост устремен.
P$
