P>
	Приятелю, днес песен ще запея
	и лудост повече ще има в нея:
	любов и радост с младост тъй ще слея.

	Глупецът песента не проумява,
	не я разбира, ни запаметява,
	че трудно се човек с любов прощава.

	В яхъра имам два жребеца врани,
	измежду най-добрите са отбрани,
	но не понасят да са двама сбрани.

	Та двамата щом бъдат укротени,
	защо ли други трябват ми на мене —
	ще яхам цял живот поред на смени.

	Единият е конче гиздосия,
	бегач голям, но страшна проклетия,
	усети ли юзда, опъва шия.

	А другия го взех от Кофолен.
	По-хубав кон едва ли е роден,
	безценен той остава си за мен.

	Жребче го дадох на един васал
	и се условихме за моя дял —
	година мине ли, да ми го върне цял.

	Душата ми е, рицарю, смутена,
	че днес е мисълта ми раздвоена
	коя да задържа — Агнес, Арсена?

	Жимел дари ми укрепен кастел.
	С Ниол съм горд, че той е много смел,
	а двамата във вярност съм ги клел.
P$
