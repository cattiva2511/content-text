P>
	Без да се съобразявам,
	тази песен ви запявам,
	с нея истина вестявам,
	чуйте я веднъж:
	който доблест не признава,
	не е свестен мъж.

	Младостта руши и смила,
	любовта е страшна сила,
	разума е тя надвила,
	чуй и запомни:
	дял на всеки отредила,
	тя не го мени.

	Тя е сродна със искрата,
	с пепел огъня намята,
	но изгаря пак дървата;
	чуйте, няма лек
	и насам-натам се мята,
	пламне ли човек.

	Има и любов такава —
	тук погледне, там задява,
	тук се пули, там отплава;
	чуйте, в някой час
	е от въдица по-здрава,
	щом се хвана аз.

	Някога бе горделива,
	днес е крехка и чуплива,
	а девизът я разкрива
	чуйте как:
	днес да ближе по` я бива
	като котарак.

	Как не ще да се окаля,
	щом като меда разваля,
	гола крушата въргаля,
	ала чуйте тук:
	тя слуха ми нежно гали,
	щом е с къс куйрук.

	С дявол явно се сношава,
	който се съвокуплява,
	друг чеп що му е тогава,
	чуйте ме добре:
	мигар ще го досърбява,
	щом се одере.

	На Амор родът е груб и
	хиляди без меч погуби.
	Бог по-учен не възлюби,
	чуйте го от мен:
	мъдрият ума си губи,
	щом попадне в плен.

	Сходен е Амор с кобила,
	ти я яхаш преко сила,
	тя не се е уморила;
	чуйте тоз рефрен:
	пътя тя е превалила,
	ти си уморен.

	Мислите, че не разбирам
	сляп ли е, или се взира,
	думите защо полира?*
	[* Маркабрю пръв въвежда образа на трубадура, който полира, лъска, дяла и усъвършенствува поетическия израз. Очевидна е асоциацията със занаятчията златар, който влага старание и майсторство при изработката на изящните си изделия.]
	Чуйте, щом съм прав:
	лесно със стрела намира,
	трудно прави здрав.

	Който следва женска пазва,
	злото винаги го сгазва,
	Библията туй го казва,
	слушайте отвред:
	от беда не се опазваш,
	щом си без късмет.

	Маркабрю, син на момиче,
	в час заченат непривичен,
	знай как любовта изтича.
	Чуйте вие там:
	никоя не е обичал,
	нито е обичан сам.
P$
