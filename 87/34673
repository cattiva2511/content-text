	— Един момент.
	— Моля.
	— Преминахте на червена светлина.
	— Съжалявам, но аз съм далтонист. На мен всички цветове ми изглеждат еднакво.
	— Но самата светлина виждате, наля?
	— Разбира се.
	— В такъв случай не сте могли да не забележите, че светеше най-горната светлина, което значи, че преминаването е забранено.
	— Това е логично, но…
	— Какво, но?
	— Работата е там, че аз, как да ви обясня, често бъркам долните с горните светлини.
	— Не го усуквайте.
	Регулировчикът се готвеше да попълни квитанцията за глобата.
	— Поглеждали ли сте някога през обектива на фотоапарат?
	Регулировчикът се усмихна иронично:
	— Какво искате да кажете с това?
	— Там образът е обърнат.
	— Всеки знае това.
	— Човешкото око всъщност представлява обектив.
	Регулировчикът стана сериозен.
	— Да, и какво от това?
	— В окото образът също е обърнат.
	— Разбира се, но…
	— Нима не е вярно, че окото прилича на обектив.
	— Вярно е…
	Регулировчикът колебливо си играеше с молива.
	— И все пак не разбирам…
	— Няма нищо неясно. При всички хора, тоест при повечето от тях образът, обърнат от окото, се обръща вторично от мозъка.
	— Изненадан съм, не знаех този факт. Но вие казвате сам, че образът се обръща в правилната посока.
	— При мен той си остава обърнат само веднъж. Това е.
	— Значи вие виждате всичко…
	— Точно така. Бъдете добър да не ме настъпвате с обувките си по лицето.
	Регулировчикът направи крачка назад.
	— Значи за вас аз…
	— Да, вие стоите с краката нагоре.
	— Господи, какво нещастие!
	— Няма нищо, аз вече свикнах с това.
	Регулировчикът се замисли и се усмихна лукаво.
	— Вие измислихте всичко това само за да не платите глобата.
	— Нима окото не прилича на обектив?
	Регулировчикът отново се замисли.
	— Знаете ли какво? Елате с мен, нека шефовете преценят случая.
	Регулировчикът тръгна, но изведнъж се спря.
	— Нима не ви е трудно да ходите с толкова лошо зрение?
	— Какво да ви кажа? Омръзнало ми е да гледам все тия крака. И обърнатите надолу улици. Чак вратът ме заболява.
	Началникът изслуша рапорта на регулировчика, който му беше предаден шепнешком.
	— Глупости! Това не може да бъде! Кажете, къде е главата ми?
	— Там, долу.
	— Не е вярно, вие показвате с пръст нагоре.
	— За вас това е горе, а за мен — долу.
	— Значи на вас ви се струва, че ходите с краката нагоре?
	— Не. На вас ви се струва, че ходите с главата нагоре. При мен всичко е нормално, точно както пише в учебника по физика.
	— Слушайте! Ако ви повярваме, това ще значи, че вие сте изключение от правилото.
	— Нищо подобно. Изключението сте вие. И ако обичате, господине, вашите обувки са пак пред лицето ми. Моля ви…
	— Добре, ще се отдръпна. Все пак лъскам обувките си всеки ден. Имам обаче още един въпрос. Как ядете и пиете?
	— Как ли? Както всички останали, от чаша и чиния.
	Началникът ликуваше.
	— Ако всичко това е така, както казвате, то течността би преминала покрай устата ви.
	— Какво говорите? Извинете, но струва ми се, че не сте запознати с теорията на гравитацията.
	— Какво искате да кажете с това?
	— Течността никога не се излива нагоре вследствие на тежестта си.
	— А накъде?
	— Натам.
	— Но вие показвате надолу!
	— Вече ви обясних.
	— Да, наистина.
	Началникът беше образован човек с добре развита фантазия. Измъкна от джоба си вестник.
	— Добре тогава, прочетете какво е написано тук.
	— Кинсипод яишан емхиломоп…
	— Но вие четете отдясно наляво и отдолу нагоре!
	— А как иначе?
	— И разбирате ли всичко?
	— Винаги. Моят мозък веднага обръща текста както трябва.
	— Не обръща това, което виждате, но текста обръща. Интересно!
	— Няма нищо интересно. Може би това е една компенсация за моята Физическа нормалност.
	— Мислите ли, че това е нормално — да виждате всичко наопаки?
	— Повтарям, точно това е нормално.
	— Значи вие мислите, че ние сме ненормални. Но ние сме повече!
	— Този факт не може да бъде аргумент.
	Началникът зададе един въпрос, който го измъчваше от известно време.
	— Кажете, опитвали ли сте се да заприличате на другите?
	— Не ви разбирам.
	— Ами например долу да стане горе и обратното.
	— О, разбира се, разбира се. Когато бях млад.
	— И какво правехте тогава?
	— Занимавах се с акробатика. Опитвах се да ходя на ръце.
	— И какво се получи?
	— Хората ми стъпваха по ръцете. Извинете, вашите обувки пак…
	Началникът и регулировчикът се умълчаха. След малко регулировчикът каза:
	— Ще ви поизпратя. Внимавайте, полилеят е закачен много ниско, да не го ударите с крака. Както и да е, но вашият случай е много интересен. Хм, какво виждате, когато вървите с мен? Ах, да, вече ми казахте — обувките. Знаете ли, между другото, аз пиша дисертация. Бихте могли да ми помогнете. Това е рядък случай в правната практика. Ще ми позволите ли да идвам понякога при вас? Просто да поговорим…
	— С удоволствие, защо не? Запишете си адреса…
	— Как най-лесно бих могъл да намеря дома ви?
	— Живея в една седеметажна сграда, на последния етаж. Най-лесно се влиза през покрива, втория прозорец отдясно…
	Регулировчикът вече бе изчезнал в мрака.
