	Берт лежеше на пясъка и се наслаждаваше на живота. Той наблюдаваше ниския полет на чайките, любуваше се на причудливите очертания на облаците и играта на промъкващите се през тях лъчи. Изведнъж нещо привлече вниманието на Берт.
	Високо над себе си, мъничко вдясно, той забеляза черна точка. „Какво ли би могло да бъде?“ — блъскаше си главата Берт. Внезапна мисъл го озари: „Навярно е насекомо! Ами че да, естествено, че е насекомо. Как веднага не се сетих!“
	Той с неприязън следеше как насекомото бавно, със странни потръпвания се спускаше отвесно само на тридесетина сантиметра от него.
	Берт се извърна по корем и зарови ръце в пясъка. Никога в живота си не бе виждал такова необикновено насекомо. Затаи дъх и продължи да го наблюдава. Но когато насекомото внимателно запристъпя към Берт, той изведнъж се ядоса и хвърли шепите пясък, които бе загребал, върху буболечката.
	„Дяволски бръмбар!“ — измърмори Берт и плесна с длани върху образувалата се купчинка. Почака още мъничко, но насекомото вече не се показа. Като се поизмести малко настрани, Берт отново затвори очи.
	Беше много доволен от себе си.

	* * *

	Когато H-I замълча, учените отначало се спогледаха, а после трескаво започнаха да търсят повредата. Те не можеха да разберат защо така внезапно се прекъсна връзката, която досега беше превъзходна.
	Кацането, спускането и първите стъпки бяха преминали над всички очаквания. Сега те развълнувано се суетяха, оправяха нещо, съвещаваха се.
	Но H-I не даваше признаци на живот от далечната планета.
