P>
	През май, щом дните пак се удължат,
	дочувам с радост птича песен вече.
	Когато тръгвам си от този кът,
	припомням любовта си отдалече
	и толкова съм тъжен и унил,
	че никой цъфнал цвят не ми е мил,
	навън вихрушка зимна сякаш вее.

	Не мога да разчитам вече сам
	освен на любовта си отдалече,
	че по-добра, по-благородна, знам,
	едва ли съществува нейде вече,
	а е такава моята любов,
	че в сарацинските земи готов
	съм като пленник да лежа за нея.

	Ще тръгна с радост, ала и смутен,
	щом зърна любовта си отдалече,
	но този миг ще дойде ли за мен,
	че нейната земя оттук далеч е
	и трябва много път да се върви,
	а аз не съм пророк, уви,
	та Бог да стори, както си умее.

	Ще бъда с радостта удостоен,
	щом ме дари с любов тя отдалече
	и ако милостиво пусне мен
	до себе си, макар да съм далечен.
	Ще разбере тя в разговор изискан —
	далечната любов е всъщност близка,
	а аз насладата ще изживея.

	В Спасителя ни вярвам, Господ Бог
	ще ме дари с любов, но отдалече,
	а за един залог така висок
	две тежки болки мъкна вече,
	та искам да съм странник излинял;
	и моя посох, скъдния ми дял
	случайно с взора си тя да огрее.

	Бог, който всичко живо сътвори,
	създаде любовта ми отдалече
	и с тази сила той ме надари
	да я съгледам още отдалече
	и без измама в нечий земен кът,
	но стая и градина всеки път
	ми се привиждат в замък чудодеен.

	Но има право който пак твърди,
	че за любов копнея отдалече,
	щом друга радост — днес или преди,
	сърцето ми завинаги отрече.
	Копнея, а от нея съм лишен,
	тъй моят кръстник ме ориса мен —
	да любя, без да съм любим за нея.

	Копнея, а съм от любов лишен.
	Орисникът проклет да е от мен —
	че стори да не съм любим за нея.
P$
