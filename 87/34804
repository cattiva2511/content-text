P>
	Когато ручей край чешмата
	сред бистри струи ромоли
	и глогът цветове открива,
	а славеят в леса зелен
	в захлас главата си отмята
	и чудна песен заизвива,
	и аз подхващам мойта песен.

	Любов далечна, непозната,
	за теб сърцето го боли,
	но лек открива, не унива
	единствено чрез тих рефрен
	за обич, сладост за душата,
	в градина или в кът, що скрива,
	с една приятелка чудесна.

	От туй съдбата ме лишава
	и все разпалва мойта страст,
	че християнка по-красива
	не е до днес Бог сътворил,
	нито неверница такава,
	но лесно манна не добива,
	със любовта който търгува.

	Ала душата уповава
	в оная, що обичам аз,
	желанието ме убива,
	макар да съм го вещо скрил
	и като трън ме наранява
	страдание неприветливо,
	а милостта не ме лекува.

	Без пергамент ще препредавам:
	кансоната за мъжки глас.
	На чист романски тя отива
	чрез Филиол при Уго Брил
	и поатвинци я запяват,
	в Бери, в Гвиана тя е жива,
	чак до Британия се чува.
P$
