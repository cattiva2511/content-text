	[* Сюжетът е заимстван от библейската легенда за последния вавилонски цар Валтасар, убит през време на пиршество, след като на стената се появил огнен надпис, предупреждаващ царя за предстоящата му гибел. (Б.пр.)]
P>
	Среднощ. Под мрачен небосклон
	във морен сън спи Вавилон.

	Единствен царският палат
	зари над стихналия град.

	На пир събрал е Валтасар
	от свойта свита млад и стар.

	И вече всеки е пиян,
	но дига пълния стакан.

	По жилите на Валтасар
	тече не кръв, а буйна жар.

	С надменно дигната глава,
	реди кощунствени слова.

	Със хули вишния зове —
	тълпата от възторг реве.

	Слуга повиква с грозен глас,
	той тича, връща се завчас

	и носи злото — куп голям,
	откраднат от юдейски храм

	Във светотатство Валтасар
	напълва сам свещен пахар,

	изпива го докрай и в бяс
	крещи сега с гръмовен глас:

	„Йехова, застани в поклон,
	че аз съм цар на Вавилон!“

	Едва заглъхнал този вик,
	и царят побледнява в миг,

	замира всеки вик и смях
	и в залата нахлува страх.

	И виж! Над бялата стена
	показва се ръка една,

	написва огнени слова
	и пак изчезва след това.

	Със плахо вперени очи
	се свива царят и мълчи.

	И всеки гост, скован от мраз.
	седи смутен, без дъх и глас.

	Не разтълкува никой маг
	що значи огненият знак.

	Но царят от изменник скрит
	във тая нощ беше убит!
P$
