P>
		Приятели, за да заспя в покой,
		върба над мен да посадите нека.
		Харесвам я и в студ, и в зной
		и знам — край пустата пътека
		ще скъта сянката й лека
		с покривка мека гроба мой.

	Седяхме вечерта сами тогава с нея,
	навела бе глава и своя клавесин
	докосваше едва, със унес в здрача син.
	Звукът бе шепот тих — като че ли повея
	ветрецът с полъх лек между тревите вън —
	да не смути гнезда, потънали във сън.
	Упойващия чар на нощ, от скръб обзета,
	излъчваха край нас задремали цветя
	и всеки кестен, дъб и другите дървета
	полюшваха безброй разплакани листа.
	Заслушахме нощта; прозорецът отворен
	пропускаше до нас дъхът на пролетта;
	ветрецът бе замрял из онзи парк просторен,
	а възрастта ни бе петнадесет лета.
	Към Люси гледах все с вълнение голямо
	и виждах: с бледен лик и русокоса бе
	и с поглед, отразил най-чистото небе.
	От нея бях пленен; обичах нея само.
	Но мислех си, че туй е обич към сестра —
	изглеждаше ми тя тъй чиста и добра!
	Мълчахме дълго. Аз докоснах й ръката
	загледал туй лице, унесено в мечти,
	и моят дух разбра, зашеметен почти:
	за всяка мъка цяр е младостта крилата
	чрез тези две блага: чрез младото лице,
	изпълнено със чар, и младото сърце.
	Сред чистото небе изгря луната бледа,
	така че Люси бе покрита с бял сатен,
	и своя образ тя в очите ми съгледа,
	и ми запя с гласа на ангел вдъхновен.
	Хармония! Език подобен няма втори,
	чрез който любовта да може да говори.
	Италия към нас препрати го, а там
	от небесата в дар е даден да сияе.
	Като девица все плашлива мисълта е,
	пред него само тя забравя свян и срам.
	Какво едно дете ще чуе в теб и даже,
	о, полъх чист, чрез теб какво ли ще изкаже
	от своята тъга, със своя нежен глас?
	Проблясва взор или сълза в минута сладка,
	а всичко друго пак остава си загадка,
	каквито са лесът или нощта за нас!
	Към Люси гледах все, като че вечност цяла,
	потънал в песента като в бездънен здрач;
	на мен облегна тя главица натежала.
	Почувствува ли ек от Дездемонин плач
	в сърцето си, дете? Заплакала, тогава
	целувката прие със вид опечален —
	скръбна ти сякаш бе целуната от мен.
	Студена, бледна бе; отново бе такава
	подир два месеца — целувах те, уви,
	невинно цвете, в плен на вечната почивка.
	Като живота твой смъртта ти бе усмивка
	и с възраст на дете пред бога се яви.
	Загадка на дома с невинност в него скрита,
	изпълнен с песни, смях и блян за красота,
	и ти, незнаен чар, изпълнен с чистота,
	чрез който Фауст бе смутен от Маргарита,
	първична прямота, къде ли сте сега?
	Душата ти, дете, във мир дано почива!
	Прощавай! Няма пак ръката ти красива
	да гали в лятна нощ клавишите с тъга…

		Приятели, за да заспя в покой,
		върба над мен да посадите нека.
		Харесвам я и в студ, и в зной
		и знам — край пустата пътека
		ще скъта сянката й лека
		с покривка мека гроба мой.
P$
