P>
	Когато Господ-Бог ме е създал,
	навярно е отдъхвал край морето.
	На ангелите наредил:
	скала крайбрежна отсечете
	за тялото,
	а рижи водорасли
	сплетете за коси …
	Сърцето да е крехка раковина,
	а за очи гребнете
	шепа сиво-зелена вода
	от океана…

	Душата й? —
	попитали накрая ангелите притеснени.

	Замислил се Създателят,
	зареял поглед
	сред облаците буреносни,
	съгледал
	високо горе
	предизвикателния кръст
	на горда и самотна птица.
	Тогава рекъл Господ-Бог —
	душата й да бъде буревестник!

	И кротко се отдалечил
	по пясъка…
P$
