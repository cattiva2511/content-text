P>
	* * *

	За Теокрит веднъж си мислех — той възпява
	с тъга годините тъй скъпи, тъй желани,
	как някой в дар на смъртните ги дава,
	на старци и на юноши — със щедри длани.

	И както шепнех древния му стих — огряни
	от собствените ми сълзи, видях тогава
	пред мен годините тъй скъпи, тъй желани;
	тях, моите собствени: как всяка засенява

	челото ми! И както плачех, ми се стори,
	че спря една мистична форма в тъмнината
	отзад й с властен глас ми каза, както аз

	се борех с нея (тя ме хвана за косата!):
	„Кажи какво съм?“ Казах: „Смърт.“ Но отговори:
	„Не, смърт не съм, а обич!“ — сребърният глас.


	* * *

	Обичай ме, но не за друго ти —
	единствено заради любовта!
	Не казвай: „Тя е с дивна красота,
	с тих шепот, с поглед, който чист блести,

	а мойта мисъл с нейната трепти
	и сме свободни даже в близостта.“
	Любими, нека бъда от страстта
	измамена във своите мечти

	или пък неизмамена… Души
	да слеем най-подир — но не от жал!
	Лицето ми без сълзи не бърши —

	тъй плахият ни порив би умрял.
	Обичай ме заради любовта
	и тъй ще си любим и след смъртта!
P$
