P>
	Живеел тук рицар мрачен и ням,
	страните му страшно изпити;
	замаян, отчаян и винаги сам
	се губел в света на мечтите.
	Той бил непохватен и спънат, и плах
	цветя и девойки с кикот и смях
	го срещали денем в лъките.

	Но вечер в ъгъла, с тъжно сърце,
	далеч от света и тълпата,
	той, луд от копнеж, простирал ръце,
	безмълвен и глух в тишината.
	Среднощният час като дойдел, отвън
	се чувала песен самотна и звън,
	и лек шум оттатък вратата.

	И ето: девойка му праща нощта
	под було, извезано с пяна;
	цъфти и пламти като розичка тя
	под чудната своя премяна.
	И с къдрици златни до кръшния стан,
	със поглед го стрелва, погалва го с длан
	прегръща го после засмяна.

	И той я прегръща в безумен копнеж,
	и сякаш гори го жарава.
	И бледният рицар става по-свеж,
	и спящият буден става.
	Тя скланя над него уханни уста,
	с елмазното було забулва го тя —
	това я за миг забавлява.

	Внезапно в подводен дворец от кристал,
	замаян, рицарят спира.
	Пред целия този разкош засиял,
	дъхът му почти замира.
	Прегръща го пак русалката тук —
	съпруга е тя, той е съпруг —
	дочуват се песни от лира.

	Русалки свирят и пеят така,
	че танци започват бясно.
	А рицарят мощно протяга ръка,
	прегръща русалката страстно…

	Внезапно дворецът потъва в мрак.
	И ето, мечтателят-рицар е пак
	сам в бедния дом на поета.
P$
