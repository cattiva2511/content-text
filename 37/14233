P>
#	1

	Страстта е странна — зная аз.
	Страстта ще разбере
	тоз, който бил е в нейна власт —
	той само най-добре.

	За да я срещам ден след ден —
	о, роза, беше тя! —
	към къщата й устремен,
	препусках през нощта,

	в луната взрян над тъмен клон,
	в простор далечен взрян.
	Летеше бързо моят кон
	по тоя път желан.

	Градината й щом видях,
	щом хълма изкачих,
	луната слезе с блясък плах
	над оня покрив тих.

	И като в сън, и като в блян
	през нежна тъмнина
	препусках с поглед прикован
	във бавната луна.

	Внезапно спря се моят кон,
	възправи се в искри.
	Над покрива зад тъмен клон
	луната в миг се скри.

	През влюбения ум лети
	капризно мисълта.
	— О господи, над Люси бди!
	Нима издъхва тя!

#	2

	Край девствен път, край извор бял
	далеч-далеч оттук,
	не бе я никой друг видял,
	не бе я любил друг.

	Зад камък с мъх тя сякаш бе
	цветец, прикрит едва.
	Блестеше в голото небе
	като сама звезда.

	О, никой, никой не узна,
	че Люси спи в пръстта.
	Почива тя във тишина,
	във мен почива тя.

#	3

	Пътувах през света голям
	сред чужди, но тогаз,
	родино, можех ли да знам
	как с теб съм свързан аз?

	Отмина тоя сън. Смутен,
	не мога твоя бряг
	да изоставя — всеки ден
	с любов ме свързва пак.

	Дали ще срещна радостта
	сред планините аз?
	С чекрък я виждам през нощта
	преде до късен час.

	В дома й грее твоят ден,
	притулва го твой мрак.
	Тя гледа с поглед вледенен
	към хълмите ти пак.

#	4

	Насън се взирам с буден дух —
	без сън, без страх съм аз.
	Но тя е без очи, без слух
	за моя тръпен глас.

	Тя няма чувства, сили, мощ,
	плътта не я боли.
	Върти се вечно — ден и нощ —
	с дървета и скали.
P$
