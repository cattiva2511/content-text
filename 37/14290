P>
E>
	Сен Валери сюр Сом
E$

	О, колко моряци, какви капитани,
	заминали бодро към цели избрани,
	изчезнаха там — в хоризонта унил!
	Колцина потънаха — участ жестока —
	през нощи безлунни във бездна дълбока
	и слепият стар Океан ги е скрил!

	Животът им тъй — недочетен — остана,
	понесе го с яростен дъх урагана
	и всичките страници пръсна без жал!
	За всяка вълна се намери и плячка:
	една взе моряците, друга пък смачка
	и техния малък несигурен сал.

	Нещастни, съдбата ви никой не знае!
	Из мрачни пространства духът ви витае
	и срещате остри подводни скали.
	О, колко родители чакат с надежда
	и смърт ги заварва, когато поглеждат
	от кея в морето с предчувствия зли!

	Понякога някой за вас споменава —
	край котви ръждиви се сбират в забава
	моряци и чува се спомен за вас
	додето се пее, шуми и говори,
	наред със целувки на ваши изгори,
	а вий сте на дъното в същия час!

	Запитват: къде са? Дали ги привлече
	земя плодородна на остров далечен?
	А после и споменът чезне и мре,
	плътта — във водата, духът — в паметта ни;
	загубва се всичко след дни, изтъкани
	от мрачна забрава над мрачно море.

	Забравят ни всички; едните със плуга
	заети са, с лодки залисват се други.
	Но бури когато се втурват в нощта,
	еднички вдовиците бледи отново
	за вас си припомнят и грохнали, ровят
	в огнища и в своите сърца пепелта!

	След тяхната смърт имената ви даже
	и камък надгробен не може да каже
	и нищо не спомня живота ви прост —
	дори и дърветата голи наесен,
	дори и наивната, тягостна песен
	на просяка, седнал до стария мост.

	Къде са моряците с участ незнайна?
	Вълни, вие пазите страшната тайна,
	пред вас на колене са майките в плач!
	За нея при прилив си шепнете вие,
	затуй безнадеждност в гласа ви се крие,
	когато към нас се насочвате в здрач!
P$
