P>
	И тъй, от бряг на бряг отнасяни, ласкани,
	на тая вечна нощ в света неочертан
	ще можем ли веднъж да хвърлим котва — спряни
		в живота океан?
	О, езеро, една година в скръб изтече…
	Но ето ме: вървя по същите места.
	На камъка студен пак сядам, ала вече
		до мен не сяда тя…
	Под дивите скали ти пак така щастливо
	се пенеше преди; и вятърът така —
	със цветни пръски, с вик — се хвърляше игриво
		във нейните крака.
	А спомняш ли си ти оная нощ, когато
	със лодка из леса се губихме? До мен
	седеше кротко тя и само на веслата
		шумът бе извисен.
	Внезапно странен звук във здрача се изправи.
	Но ехото — и то се вдигна начаса.
	Вълната бе добра — полегна и остави
		на ехото гласа:
	„О, време, не лети! Бъдете вечно млади,
		приятни часове,
	та в късите ни дни най-бързите наслади
		духът да призове!
	Нещастните отвред на теб се молят, време:
		надежда остави!
	Ти бягаш. И от теб надежда кой ще вземе?
		Щастливците, уви!
	Напразно моля миг единствен от съдбата:
		Сатурн в нощта лети…
	И казвам на нощта: не бързай, нощ — зората
		сама ще заблести!
	Но да обичаме! О, радостта ще вземем,
		когато не заспим.
	Пристанище и бряг не знае нашто време —
		лети! — и ний летим.“
	О, време, та нима ще позволи съдбата
	и той миг, изгрял от твоите висини,
	да отлети далеч — по-бърз и от крилата
	на горестните дни?
	Ах, няма ли поне следи да ни оставиш?
	Завинаги ли — да, изцяло ли — кажи,
	ни вземаш радостта, която ни раздаваш
		с най-щедрите лъжи?
	Нищожество и мрак, о, минало и вечност,
	каква е вашта цел към всеки грабнат час?
	Върнете ми поне от тая безсърдечност
		най-нежния екстаз!
	Ах, пещери, вода и бряг, и лес огромен,
	които пролетта закриля — съдник лош
	не е за вас смъртта! Затуй пазете спомен
		от тая чудна нощ!
	Да бъде тя във теб, о, езеро, когато
	гърмиш или мълчиш; и в тъмните ели,
	и в хълмовете там, засмени от луната,
		и в дивите скали.
	И във ветреца, що трепти и отминава
	в шума на твоя бряг, подзет от друг твой бряг,
	дори в една звезда, която в тебе плава,
		да се усеща пак!
	И нека тоя тих ветрец във храста, даже
	и въздухът свенлив, дърветата — и те,
	които все мълчат — о, всичко нека каже:
		„Обичали са те!“
P$
