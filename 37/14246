P>
	Защо се връща вечно утринта?
	Защо властта на земното не свършва?
	Злощастната ни суетня погубва
	долитането дивно на нощта.
	И жертвеникът скрит на любовта
	защо навеки не гори?
	Отмерено е времето
	на светлината,
	ала без време и пространство
	е на нощта властта.
	Сънят ни вечно трае.
	Сън свещен,
	недей ощастливява толкоз рядко
	обреклите се на нощта
	във бурната ни земна делничност!
	Не виждат те едни глупците
	и сън какво е те не знаят.
	Те знаят сянката, която
	във оня здрач
	на истинската нощ
	от жал ти мяташ върху нас.
	Не те усещат те
	на гроздовете в златното море
	и на бадема
	в чудния елей,
	нито на мака в сока кестеняв.
	Не знаят те,
	че ти открай
	облъхваш скрит гръдта
	на крехката, невинна дева
	и в рай утробата превръщаш…
	Не знаят те, че идеш от
	сказания изконни,
	за да отвориш дверите небесни,
	че носиш ключа и отваряш
	чертози преблажени —
	ти, на безбрежни тайни
	носител ням.
P$
