P>
	Който с поглед види красотата,
	той, на смърт обречен, бавно крее,
	безполезен тук е на земята,
	ала пред смъртта все пак бледнее,
	който с поглед види красотата!

	И любовна скръб безкрай гнети го:
	че глупецът с вяра устремен е,
	но — уви, в страстта цел не постига,
	той от красотата уцелен е,
	а любовна скръб безкрай гнети го.

	Ах, той като извор би пресъхнал,
	смърт би пил с мириса на цветята,
	и отрова с всеки дъх би вдъхвал:
	който с поглед види красотата,
	ах, той като извор би пресъхнал!

	* * *

	Потегли ме нещо в нощта —
	аз тръгнах навън без посока.
	Вървях през града, потопен в пустота,
	край тихи къщя
	и в нощта, и в нощта
	минах градската порта висока.
	Клокочеше буен поток в пропастта.
	Опрях се на моста посърнал,
	и гледах водата с болка в гръдта:
	отлиташе тя
	във нощта, във нощта,
	без да може назад да се върне.

	Играеше златен рояк над света:
	ту гасне, ту мигом припламне.
	Цъфтяха звездите на таз висота
	подобно цветя
	във нощта, във нощта,
	нейде там в долините измамни;

	Нагоре очите си вдигнах в нощта
	и после погледнах надоле;
	сърце, как живя толкоз дни в самота!
	Смири си скръбта
	във нощта, във нощта,
	забрави всички свои неволи!
P$
