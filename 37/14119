P>
	Зарязах аз досадните съветници
	и по-добре се чувствам от това.
	Не сте ми нужни! Млъквайте, проклетници!
	Наслушах се на умнички слова:

	„Я стой си в дома! Вън е доста страшно,
	и трудно е за хора като вас.
	Да имаш покрив и храна е важно.
	Добре сте вие. Хранят ви под час.“

	„А ние в напрежение живеем.
	Дори водата вече стана лукс.
	По улиците да вървим не смеем.
	Какво ви е? Кротувайте си тук!“

	„С хуманитарна помощ от чужбина
	обличат ви — не давате пари…“
	„От глад старица вчера се помина,
	а вий на ден ядете гозби три.“

	„На щанда само гледаме месото.
	Не сме го помирисвали дори,
	а сиренето, кашкавала и маслото…“
	„И въздухът ще стане със пари.“

	Готов съм да живея като куче,
	но вън от този душегубец-дом.
	Да съществувам вече се научих.
	Това не е проблем дори за хром.

	Зарязах аз досадните съветници,
	защото вече писна ми от тях.
	Съветвайте оставащите клетници,
	щом ви е нужно. Аз не ви разбрах.

@@	1994 г.
@@	Габрово
P$
