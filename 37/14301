P>
	Във Венеция червена
	спи вода успокоена,
	не потегля с кораб стар
		ни един рибар.

	Сам лъвът е на площада —
	своя поглед, с дързост млада,
	вперил в хоризонта блед,
	вдига крак от мед.

	Долу, сбрани в групи кротки,
	много ладии и лодки —
	сякаш жеравни ята
		с тиха красота,

	спят върху водата сива
	и мъглив воал обвива
	флаговете им безброй,
		сведени в покой.

	Спирайки за миг, луната
	върху челото си мята
	облак, със звезди обшит,
		в мрак полуприкрит.

	Тъй набожна монахиня
	над одеждата си синя
	наметало мята с плах
		и свенлив замах.

	И античните палати
	с орнаменти най-богати,
	стълбите от мрамор бял,
		ярко заблестял,

	и самотните канали,
	мостовете замълчали,
	статуята с тъжен лик —
		всичко в тоя миг

	тръпне; часовите само
	с алебардите на рамо
	не помръдват — всеки бди,
		както и преди.

	Ах! Коя ли с трепет чака,
	щом луната пръсне мрака,
	мил младеж и дебне тук
		жадно всеки звук?

	И коя ли се е взряла
	в огледало, та за бала
	нова маска по-добре
		да си избере?

	На леглото от коприна,
	в сън потъвайки, Ванина
	до любовника си нов
		чезне от любов;

	Нарциса пък до забрава
	на гуляи се отдава;
	във гондолата си тя
		чака утринта.

	Но в Италия така е,
	всеки за любов мечтае,
	зрънце лудост стар и млад
		имат в тоя град.

	А часовникът на дожа
	да ехти — не се тревожа,
	грижите му в тоя мрак
		той отбройва пак.

	Ние да броим, любима,
	колко ли целувки взима
	и ми дава във нощта
		твоята уста.

	Да броим сълзите сладки —
	в своите минути кратки,
	с тях насладата сега
		праща ни тъга.
P$
