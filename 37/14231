P>
	Девица вън ме улови
	подскачах на едно краче.
	Постави ме във своя шкаф
	и врътна златното ключе.

	А шкафът беше от злато,
	блестеше в бисер и кристал
	и мъничък, прекрасен свят
	там в лунна нощ бе засиял.

	И друга Англия видях,
	друг Тауър с йомени на пост
	и друга Темза да влече
	води под Лондонския мост.

	Девица втора зърнах там,
	с прозрачна и ефирна плът,
	бе с три тела, едно в едно,
	смаляващи се всеки път,

	с усмивка тройна… Сетих в страх
	как тръпен пламък в мен гори.
	Целунах дивната мома —
	целувка тройна ми дари

	с три образа, и запленен
	от средния, обзет от страст,
	се хвърлих в нежния кристал,
	но шкафът крехък бе и — прас! —

	като подхвърлено дете
	сега навън пищя от глад.
	Над мен — ридаеща жена
	и пълен с вопли нощен хлад…
P$
