P>
	Светило прелестно, аз ще помня,
	че днес изтича пълната година,
	откакто идвах върху този хълм,
	препълнен с мъка да те съзерцавам:
	ти виснеше тогава над гората
	и я заливаше като сега
	със светлина. Но замъглен и тръпен
	бе твоят образ поради сълзите,
	избликнали в очите ми, че труден
	бе моят път: и все такъв остава,
	о, скъпа моя! Но все пак ме радва
	понякога да си припомням и броя
	летата на скръбта. И колко драго
	е да те срещат в младите години
	възпоминания — че още дълъг
	е пътят на надеждата, а кратка
	пътеката на паметта — макар
	тъй тъжни да са те, макар че още
	не те оставя старата ти скръб.
P$
