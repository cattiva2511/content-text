P>
	На тиха маса за двама
	в едно ъгълче на света
	пием наздравица
	за запознаването ни —
	аз, ти и госпожа Самота.

	Чашите с вино се вглеждат
	в самовглъбените ни лица.
	Крее на дъното крехка надежда.
	Пием бавно, на глътки —
	аз, ти и госпожа Самота.

	Около нас — свят шумен,
	свят — аризонска мечта.
	Плахи, крехки са думите.
	Една прегръдка път ни дели,
	а между нас — госпожа Самота.

	Предизвестена развръзка.
	Закъсняла глътка красота.
	Вятър пустинен блъска,
	руши Вавилонската кула —
	аз, ти и госпожа Самота.

	На тиха маса за двама
	в едно ъгълче на света
	празни нашите столове останаха.
	Сама пие вино замислена
	Нейно Величество Самота…
P$
