P>
	Ти бе кумир приживе. Бе любим
	на хиляди. На хиляди бе рупор.
	И твоят глас хриплив, неумолим,
	разстрелваше неправдите от упор.

	Китарата бе твоят автомат,
	а песните ти — твоите патрони.
	В един объркан, неприветен свят,
	ти искаше злините да прогониш.

	И с глас — камбана, ти донесе смут,
	печелейки любов, но и омраза.
	Не беше дипломат. Не беше шут.
	Ти бе за всички властници проказа.

	А за приятелите беше Божи дар,
	опора и томителна надежда.
	В мъглата на застоя — ярък фар,
	към който заблудените поглеждат.

	Гласът ти днес пак призивно ехти,
	събаряйки представи остарели.
	И днес, като преди, живееш ти
	в сърцата и душите наболели.

@@	1994 г.
P$
