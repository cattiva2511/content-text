P>
#	I

	Ти, млада, незачената невясто на покоя,
	  отгледа те забравата и времето безбрежно;
	ти, горска летописнице, кой в слово, в рима кой е
	  създал сред нас история по-дъхава, по-нежна?
	Каква легенда в теб витае, лавролистен съд?
	  дали за божества, или за хора простосмъртни,
		или за храм в полята на Аркадския простор?
	  Що за герои, богове? И деви непристъпни?
	Що за гонитба, страст и бягство с разтуптяна гръд?
		Какви тръби, дайрета? Що за луд възторг?

#	II

	Пленяват чути песни, ала как е дивна тая
	  нечута песен! Затова свири, тръба, в захлас;
	услаждай не слуха, не сетивата — а в омая
	  със своя химн духа обвей и пей без звук, без глас.
	Прекрасен момко под дъба, запели, твоите устни
	  не ще замлъкнат, нито мраз листата ще пропъди;
		любовнико, а ти — не ще догониш никой път
	  мигът мечтан — целувката, но не жали напусто;
	не ще увехне тя, макар да страда твойта плът,
		ти влюбен ще пребъдеш, тя прекрасна ще пребъде!

#	III

	О, дървеса благословени! О, завидна орис!
	  Безсмъртна пролет разлюлява кичести върхари;
	благословен свирачо — неуморен песнотворец,
	  завинаги ще пееш ти с ликуваща цафара;
	благословена триж любов! Със вечните огньове
	  ти ще даряваш миг след миг изгаряща възхита,
		неизтощим копнеж по теб, задъхан, вечно млад;
	над всяка земна страст си, над тлетворните любови,
	връхлитащи духа с клеймо на горест и пресита —
		с чело изпепелено, с гърло сгърчено от жад.

#	IV

	Какъв народ за жертвата свещена там пристига?
	  О, жрецо тайнствен — чий олтар, кой бог, кому е дан
	юницата, що в небесата жален глас издига
	  и всеки хълбок е обкичен с хвойна и бръшлян?
	Кой град е? Там река или море талази мята?
	  Или сред мирен кът планински градската стена
		напущат тия — стари, млади — в утрин благочестна?
	  Ти, малък град, безлюдна ще е вечно тишината
	на улиците твои; да разкаже ни една
		душа защо си пуст, отнийде тук не ще се веене.

#	V

	Атинска форма! О, непостижим овал! Населен
	  с герои и със деви — ваян в мрамор хоровод;
	с клонаци и треви, под стъпки стръкове навели;
	  тих съд, пред тебе разумът е ням, не дава плод —
	като пред вечността: какъв замръзнал пасторал!
	  Когато свърши времето ни, пътят ни обречен,
		ти ще пребъдеш тук всред нова скръб и суета,
	  ти, спътнице на смъртните — безсмъртен идеал,
	ни казваш: твойта истина — това е красота
		и красотата истина е — запомни, човече!
P$
