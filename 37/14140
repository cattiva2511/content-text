P>
	Ще оцелеем, въпреки застоя,
	и въпреки тях — политиците.
	Издръжлив ни е — види се — соят
	и калени в бедност душиците.

	И преди не познавахме лукса.
	Той дори бе за нас забранен.
	Беше дума и срамна, и гнусна,
	от доволни „борци“ заклеймен.

	Социалната слабост ни люшка
	не от днес, не от вчера дори.
	От рождение тя ни е дружка.
	под ръка все със нея вървим.

	Но сме живи, на пук на съдбата.
	Оцеляхме в най страшния мрак.
	Кой можа, си запази душата,
	който не — Бог е мъдър и благ!

	Та, и в днешния хаос е трудно.
	Безпарични живеем и днес.
	И макар да напредваме мудно,
	все е нещо. Все е прогрес.

	Зная аз: занапред ще ни има!
	Ний сме храбър и силен народ.
	Гордостта ни — во век несломима.
	Ще намерим през времето брод!

@@	1995 г.
@@	Добрич
P$
