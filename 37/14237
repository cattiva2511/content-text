P>
	Дойде часът, когато с мен
		ще се сбогуваш ти, любима,
	и с тръпка след съня блажен
		след малко ще се разделиме.

	Жестока тръпка! Тя е знак,
		че няма да се срещнем вече;
	човекът най-любим и драг
		ще отпътува надалече.

	Щастливи бяхме дълги дни;
		спомни си само радостта ни
	сред кулите развалини —
		приют в годините ни ранни,

	отдето гледахме сами
		към езерото и простора;
	за сетно сбогом се стреми
		към тях през сълзите ни взора,

	към тия полски широти,
		където палаво търчеше
	към сенките, където ти
		върху гърдите ми лежеше;

	забравям там да пъдя аз
		бръмчащите край теб мушици,
	завиждах им, че час по час
		целуват твоите ресници.

	Виж езерния нисък бряг,
		там с лодка спирахме до вчера;
	виж бряста — до върха му чак
		заради тебе се катерех.

	Но щастието отлетя,
		напускаш ти местата родни;
	по тях ще скитам в самота,
		унесен в спомени безплодни.

	Едва ли някой би разбрал
		каква е днешната ми мъка,
	не е ли досега познал
		скръбта пред дългата разлъка.

	Най-страшната беда е тя!
		Виж сълзите неудържими —
	това е краят в любовта,
		о, господи! Прости, любима!
P$
