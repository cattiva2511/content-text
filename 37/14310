P>
	Печална нощ обгръща огромната вселена,
	пресипнал бурен вятър и облаци дъждовни
	неудържимо смесват в мъгла неразличима
		небе, море и суша:
	и сред тях невидим, на хаоса владетел,
	издигаш гордо чело със огнена корона,
	която хвърля вредом отблясъци и пламък
		на мир и на надежда.

	Бучи морето всуе и планини издига,
	в нозете твои пръска, приижда с бяла пяна,
	убежището скрива на каменния пристан
		и в миг го заличава;
	ти със езика огнен на светлините свои
	безгласно „Тук съм“ казваш на плахия кормчия
	и той те обожава подобно бог-закрилник
		и в тебе поглед впива.

	Простира нощ спокойна разкошния си мантел,
	извезан със съзвездия и мънички светулки,
	раздипля го любовно ветрецът и по него
		търкаля се луната;
	и със мъгла прозирна облечен, ти тогава
	оставяш да се види с неясните му форми
	гигантското ти тяло и твойта диадема
		пламти ведно с звездите.

	Спокойно спи морето, ала коварно крие
	подмоли вероломни и канари подводни;
	и върхове далечни със чарове измамни
	моряците привличат.
	Но ти със своя блясък и неподвижна стойка
	показваш им престола на благия владетел
	и ги предупреждаваш като звезда надеждна
	за тяхната измама.

	Така, посред кипежа на яростните страсти
	и ласките коварни на щастие и радост,
	на разума човешки светилникът сияе
		в очите на душата.
	Откак в земята скъдна, която ти закриляш,
	убежище най-сетне от горестната участ
	и хан безплатен също небето благосклонно
		радушно ми отстъпи,
	аз неведнъж съм търсил за моите несгоди
	забрава на мечтата в обятията сладки,
	без поздрав да ги пратя и поглед да обърна
		към челото ти светло.

	А колко, колко хора от скута на морето
	към теб отправят поглед! Едни, кога се връщат
	след тягостна разлъка в любимата родина
		при рожби и съпруга,
	а други, мъченици и бежанци, които
	жадуват като мене убежище далечно
	и стигнали до него, светлика те наричат
		звезда гостоприемна.
P$
