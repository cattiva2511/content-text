P>
	Търново мое,
	есенно-златно,
	с витата Янтра,
	с къщи-усмивки
	по скатовете…
	И при мен есен е,
	но съм далече,
	безнадежно далече —
	под чуждо небе
	тебе сънувам
	в самотните вечери…

	Търново мое,
	епично
	и царствено —
	баладично,
	богоизбрано,
	богопомазано…
	През вековете —
	трън в сърцето
	на варвари,
	кръстоносци
	и османлии…

	Търново мое,
	призрачно-приказно,
	люлка и гроб
	на боили, царе
	и поети …
	Коленича за прошка —
	дълго бродих
	под чуждо небе,
	но само ти остана
	в сърцето ми
	да светиш…
P$
