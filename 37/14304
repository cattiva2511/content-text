P>
	Звезда вечерна, вест понесла отдалече,
	подала светъл лик зад залеза-воал,
	в полята твоя взор върху какво е спрял,
		какво очите ти привлече?

	Отмина буря зла, заглъхват ветрове.
	Над стихнали цветя, след повей на възбуда,
	поплаква си лесът и нощна пеперуда
		над дъхави поля снове.

	Какво за тебе тука има?
	Но над далечен връх навеждаш чело ти,
	с усмивка бягаш ти, приятелко любима,
	и сякаш твоят взор престава да блести.

	Звезда, поела път далече над полето,
	о, сребърна сълза на небосвода блед,
	огряла стар овчар и стадото, което
	полекичка върви след него все навред,

	къде ли твоят път посред нощта отива?
	Не търсиш ли легло в крайречния гъстак?
	Или си перла тук, която, мълчалива,
	в морето ще се свре и ще настъпи мрак?

	Ако ли към смъртта да тръгнеш си решила
	и ще склониш глава сред морските вълни,
	преди това за миг почакай, чуй ме, мила:
	звезда на любовта, в небето остани!
P$
