P>
	Зимни месеци — зимни неволи.
	Зимна приказка, казват. Ами!
	Бели пътища, бели тополи…
	Бял кошмар! И неспирно вали.

	Красота?! А ръцете — подути
	и синеят, лишени от кръв.
	Леден вятър на двора се лута,
	а във къщи е гостенин пръв.

	Ако имах камина — тогава
	да си духа проклетникът стар.
	Огън страшен на сън се явява…
	Не! Нозете изгарят в пожар.

	Тази нощ вледенени букети
	е оставил художникът Мраз.
	Красота за перо на поети,
	ала сляп и премръзнал съм аз.

	Как да видя красивото в зимата,
	хвърлен в треска, останал без глас…
	Може би красотата я има,
	ала беден и болен съм аз.

@@	1995 г.
P$
