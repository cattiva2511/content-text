P>
	Обичам тоя звук на старите камбани
	във твоите градове, където са събрани,
	о, Фландрийо, сега и северът студен,
	и слънчевият лъч на стар кастилски ден!

	Звънът е веселба, минута на наслада —
	явява се в града като испанка млада,
	облечена за танц; пристига сякаш тя
	през някоя за миг открехната врата
	и тръсва изведнъж над стрехи мълчаливи
	престилка от сребро с вълшебни ноти живи;
	сънливците навред разбужда тя без жал;
	подскача — сякаш кос, на слънце заиграл,
	трепти като стрела, в целта забита; ето —
	по стълба от кристал се спуска от небето
	във плах и буен танц; с уши и със очи
	духът долавя как от стъпки ек звучи,
	подет от праг на праг във песен зазвъняла
	по стълбата с безброй невидими стъпала.
P$
