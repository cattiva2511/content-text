P>
	Откъснах стрък за теб от хълма снощи рано.
	Под стръмната скала морето бе простряно —
	единствено орли достигат този връх…
	Цветеца там видях, между скали и мъх.
	А сянка се разстла над камъните бледи
	и както по места на бляскави победи
	големи арки все строят, така и там,
	където сетен лъч догаряше едвам,
	нощта строеше свод от облачни колони.
	В морето рой платна ветрецът лек подгони,
	просветваха едва стрехи в далечен кът,
	като че ли в страхлив стремеж да не блестят.
	Откъснах този стрък за тебе, моя мила,
	цветецът му е блед, дъхът му няма сила,
	а коренът му сбрал на този хълм висок
	от водорасли дъх горчив във своя сок.
	Тогава казах: „Чуй, нещастен стрък! В морето
	очакваше те смърт — във бездната, където
	изчезват и платна, и облаци дори;
	съдбата ти смених; върху сърце умри,
	вехни над женска гръд — над бездна по-голяма,
	където свят е скрит, със свой живот и драма;
	наместо в океан иди при любовта.“

	Шумяха пак вълни, полека заблестя
	последен дневен лъч над буйната им пяна.
	Каква дълбока скръб тогава ме обхвана,
	догдето мислех тъй, и колко чернота
	навлизаше във мен с дъха на вечерта!
P$
