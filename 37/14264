P>
	До изгрев бурята не мина —
	тук сякаш вечно е била!
	Измете улици, комини
	като неканена метла.

	Една девойка мина стройна,
	но колко плахо гледа тя!
	Горят ланити неспокойно —
	от вятър пламнали цветя.

	Насреща иде момък китен,
	той слисан е и възхитен е.
	Очи се срещат със очите —
	тъй радостни и тъй смутени…

	Той сякаш пита я в почуда
	кога е плитките навила —
	нали нощеска буря луда
	разбърка ги с такава сила…

	И още гледа и бленува
	целувките на свойта мила,
	следи я с поглед развълнуван,
	а тя отдавна се е скрила.
P$
