P>
	Отсякоха дървото под прозореца ми.
	Белязали го бяха с кръст зелен —
	каква ирония! —
	и дни наред безмълвно пита
	„защо“ пръстта,
	която ще го погребе…

	А още имаше корона
	дъхава и силна,
	в която птиците гнездяха
	и корените му,
	преливащи от сокове,
	лудуваха във майката — земя.

	Но тялото му бавно се привеждаше
	под непосилния товар
	от страсти и тъга.
	Ах, тялото —
	ковчегът тесен
	за всяка скитница — душа…

	Душата ми, потресена, се свлече
	до шепата трески,
	кървящи на пръстта.
	Господи,
	не позволявай
	и мен така да посекат!
P$
