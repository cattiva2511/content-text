P>
	Дадох на ближния своята риза,
	както ни учи Христос,
	но го видях от Пежо да излиза —
	не бе нито гол, нито бос.

	Беше доволно загладен и лъскав.
	Види се — нов бизнесмен.
	Ако му имах поне вратовръзката,
	сит ще съм, може би ден.

	Мина наблизо. Не ме забеляза.
	Гледаше нейде над мен.
	„Жалко за ближния!“ — тихо си казах
	и се отдръпнах смутен.

	Вкъщи си сипах фалшива ракия;
	за глупостта вдигнах тост.
	Тази, която в мене се крие.
	(Нали е безгрешен Христос!)

@@	1995 г.
P$
