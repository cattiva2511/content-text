P>
	Бях сторил пъклена постъпка аз
	и зло тя нам ще навлече:
	твърдяха, че съм птицата, убил,
	вестителка на ветрове.
	„Нещастнико, ти птицата уби,
	вестителка на ветровете!“

	Ни тъмно, ни червено, с лик на бог
	сияйно Слънцето, изгря:
	те рекоха: Ти птицата уби,
	която носеше мъгла.
	Такива птици заслужават смърт,
	които носят ни мъгла.

	Ветрец и пяна, волната бразда
	зад нас се точеше една;
	и ние първи влязохме в това
	море на вечна тишина.

	Ветрецът спря, видяхме скръбни как
	увисват нашите платна.
	Говорехме си, за да нарушим
	загадъчната тишина.

	В бакъреното пламнало небе
	над мачтата по пладне сам
	висеше слънчевият кървав диск,
	от месеца не по-голям.

	Без вятър корабът ни дни и дни
	стоеше като прикован,
	подобно нарисуван ветроход
	въз нарисуван океан.

	Вода, вода, отвсякъде вода,
	дъските пукат се от пек.
	Вода, вода, отвсякъде вода,
	а жаден ще умре човек!

	Морето гниеше. О, боже мой,
	нима възможно е това?
	Да, лазеха из калното море
	от кал родени същества.

	А нощем огньовете на смъртта
	танцуваха във кръг, в зигзаг;
	горяха с плам зелен и син вълни,
	подобно лампите на маг.

	Кой дух ни мъчеше, един от нас
	можа в съня си да прозре:
	той от страната на мъгли и сняг
	следил ни беше по море.

	От страшна жажда нашият език
	до корен беше изсушен,
	а в гърлото ни глъхнеше гласът,
	от сажди сякаш задушен.

	Ах! Ден проклет! С каква злина
	ме гледаха и стар, и млад!
	Те Албатроса мъртъв вместо кръст
	провесиха на моя врат.
P$
