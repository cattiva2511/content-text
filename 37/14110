	Мечката, глиганът и вълкът чули някога в планински кът, че от тях бил по-смелчак и як тихият домашен котарак.
	— Бре, дали е истина това?
	При котака пратили вълка да го доведе — да проверят, но заръка дали му пред път:
	— Ако е със сила по-юнашка, доближите ли ни — свий опашка, ако по` е слаб от нас — вирни я, и ще ви посрещнем с радост ние.
	Кумчо Вълчо с вид на много смел, с котарака сив към тях поел. Сметнал го за слаб — вървял отдире и опашката си волно вирел. Но по пътя под едни дървета слезли плод да покълват врабчета. Че като задебнал котаракът:
	— Сладичките, мене само чакат!
	Хвърлил се и сграбчил той за миг Врабчо, който пискал чик-чирик!
	— Бре! — си казал Вълчо шепнешком. — Много як е котаракът, щом и хвъркати може да лови!
	И си свил опашката — уви!
	Мечката, това като видяла, заревала като страшна хала, качила се на вековен бук:
	— Няма котка да ме сдави тук!
	А глиганът се заровил в шума и не смеел дума да продума. Мушнал се и скрил се уж умело, но отвън едно ухо стърчело. Мръднало ухото от муха. Котаракът затрептял: А-ха! Сметнал го за мишка и веднага му се метнал, както се полага.
	За ухото от котака хванат, в планината пропищя глиганът. И до смърт уплашен от котака, вихрено се мушнал в гъсталака.
	Котаракът смаян, ококорен, юрнал се към Баба Меца горе:
	— Оле-ле и мене ще ме пипне!
	На вълка да вземе тя да рипне и в дълбока пропаст с него скочили. Не били до днес оттам изскочили!
