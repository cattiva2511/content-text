P>
	Ние ли не сме нещастни?
	Нашата скръб ли не личи?
	Бдим потискани, безгласни
	и с престорени очи.
	Всичките ни вопли скрити
	спят сподавяни в гърдите.

	Наште майки ни говорят,
	ние им се противим,
	Чувствата ни с тях се борят,
	жадни за плода любим,
	А устата ни жадуват
	със момци да се целуват.

	Грях ли е мечта такава?
	Без пазач е мисълта!
	Та нима не ни остава
	само сладката мечта?
	Молят ни да я погубим,
	да не мислим, да не любим.

	След вечерната молитва
	самота ни пак гнети.
	Ала мисълта ни литва,
	в жажда за любов пламти.
	Ах, за чувството едничко
	всичко бихме дали, всичко!

	Строги майки ни внушават
	да вървим с прикрита гръд.
	Но от туй нима престават
	чувствата ни да кипят?
	Пред копнежа за наслада
	всяко земно було пада.

	Да сме хладни, мълчаливи
	като камъка студен,
	пред очи красноречиви —
	безучастни ден след ден,
	нищо да не ни привлича…
	Туй ли се живот нарича?

	Нещо ни тежи в душата,
	вехне свежият ни лик.
	Ах, тежи, а за отплата
	ще ни милва блед старик!
	Бързайте при нас, любими,
	обичта си да делиме!
P$
