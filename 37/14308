P>
	Сега ще си починеш навсегда,
	отрудено сърце. Загина вече
	последната лъжа. И тя бе тленна.
	Умря. От скъпите надежди не остана
	и помен, зная. Угасено
	е днес желанието. Спри навеки!
	Достатъчно туптя. Не струват нищо
	безкрайните ти гърчове. Земята
	не заслужава твоите стенания.
	Горчивина досадна е животът
	човешки. Нищо друго.
	Светът е кал. Сега почивай!
	За сетен път изпитай отчаяние.
	На людете съдбата е дарила
	единствено смъртта. И вече знаеш:
	презряха те природата и злата
	потайна мощ, която всичко води
	към обща загуба; безкрайна,
	презря те суетата на света.
P$
