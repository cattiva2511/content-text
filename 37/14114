P>
	Някой ден, в някой час монотонен
	ти ще дойдеш — красива и бяла.
	Не от плът, а от тягостен спомен,
	съхранил тъжен миг на раздяла.

	И тогава копнеж неугаснал,
	ще ме тласне отново към теб.
	Твоят принц е отдавна пораснал,
	ала ти си остана дете.

	Но все още в душата ми страдна
	има късче от твойта душа.
	Накъдето край мен да погледна,
	аз те виждам в стотици неща:

	в красотата на залеза вечер,
	в неспокойния дъх на нощта…
	Много време, любима, изтече,
	но те има в стотици неща:

	в цветовете, родени напролет,
	в тишината и в птичия хор.
	Необятните сини простори
	съхраниха за мен твоя взор.

	Бих желал в някой час монотонен
	ти да дойдеш — красива и бяла,
	но от плът. Не от тягостен спомен,
	съхранил тъжен миг на раздяла.

@@	1994 г.
P$
