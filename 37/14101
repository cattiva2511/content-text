	Тих ветрец повя и рече:
	— Ясна пролет иде вече!
	Чу го ранното кокиче — мило белокрило птиче, щом го чу — и кукуряка разцъфтя из храсталака. Чу го още минзухара и зашепна на овчаря:
	— Иде пролет разцъфтяла, посрещни я ти с кавала!
	И по пъстрите баири старият овчар засвири.
	Скача бистрото поточе, скача, пее и клокочи, а кавалът му приглася — кръшна песен се разнася.
	Веселушката лисица ситно ситни ръченица, гледа рунтавата мечка и подрусва се полечка. Па се хвана за играта Зайо Байо от гората. Рипа, скача като булка пъргавата невестулка. Катеричката юнашка вири дългата опашка.
	Еква горската поляна от играта разлюляна…
	Надойдоха китни дружки — тъмнооки теменужки, надойдоха минзухари, техни весели другари.
	Радостна от веселбата пъпчици разви гората и от всеки клон надвесен се разнесе птича песен.
	Както с трепет някой гледа сватба в двора на съседа, тъй и Слънчо се навежда и зад хребета поглежда тая веселба в гората — ръченицата, хора`та. Веселбата му хареса, та отиде да калеса по обичаите хорски гости от страни задморски.
	В тоя край така познат щърк пристигна като сват, а под родните стрехи лястовиците-снахи долетяха неусетно, зачирикаха приветно. Кацнала на млада бука, кукувицата закука, сойка се разшета първа като весела свекърва. Славеят — певец чудесен, пък закърши звънка песен и разцъфналата круша го унесено заслуша.
	Нивата си бодна пак китки алени от мак и на слънце за орача почна да пече погача.
