P>
	Не зная какво означава,
	че ме гнети тъга.
	Старинна легенда смущава
	неволно ума ми сега.

	Прохладно е и тъмнее,
	и тихо плиска Рейн.
	Планинският връх светлее
	в залязващия ден.

	Девойка с лице непознато
	висока скала краси;
	облечена с дреха от злато,
	и вчесва златни коси.

	И златен е нейният гребен,
	и песен пее тя.
	Гласът й е глас вълшебен
	и властна е песента.

	С уста от мъките бледа
	лодкарят губи покой;
	нагоре гледа, не гледа
	подводните рифове той.

	Аз знам, че лодкарят потресен
	намира тук своя край.
	Това със своята песен
	направи Лорелай.
P$
