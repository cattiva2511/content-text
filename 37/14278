P>
#	I

	Дън майката се вглежда,
	синът лежи встрани.
	„Процесията, Вилхелм,
	минава — погледни!“

	„Така съм болен, майко,
	че съм й глух, и сляп!
	За мъртвата Гретхен си мисля
	и съм сърдечно слаб.“

	„Да идем, сине, в Кевлар!
	Тук мъката те скоси.
	Там Божията майка
	сърцето ти ще спаси.“

	Хоругвите се веят,
	църковни песни звучат.
	От Кьолн по Рейн към Кевлар
	поклонници вървят.

	И син, и майка тръгват
	с приведени чела
	и в хора заедно пеят:
	„Мария, на теб хвала!“

#	II

	Днес Божията майка
	е в дреха от сребро;
	ще дойдат тук болни хора
	с надежди за добро.

	Тук всеки болен й носи
	с измъчено сърце
	все крайници от восък —
	нозе или ръце.

	Даде й ръка от восък —
	тя ръка му изцери;
	даде й нозе от восък —
	тя здрави му подари.

	Един дотук докуцукал —
	обратно с танц поел;
	пристигнал друг без пръсти —
	с цигулка се заел.

	Взе майката свещица,
	извая сърчице.
	„Предай й го — над тебе
	тя ще простре ръце!“

	Със стон той сърцето взема,
	със стон върви едва;
	очите му ронят сълзи,
	сърцето му — слова.

	„Благословена Дево,
	пречиста Дево, ти,
	царице на небето,
	слез и ме защити!

	В град Кьолн живеем с мама.
	Чуй — моят роден град
	с параклиси и църкви
	открай е бил богат.

	До нас живееше Гретхен,
	но тя склопи очи.
	Вземи сърчице от восък —
	скръбта ми облекчи!

	Сърцето ми излекувай,
	към мен не бивай зла!
	Аз пламенно те моля…
	— Мария, на теб хвала!“

#	III

	И син, и майка заспаха
	в настъпилия мрак.
	И Божията майка
	пристъпи техния праг.

	Над болния се сведе
	и на сърцето му тя
	постави длан и излезе,
	усмихвайки се, в нощта.

	Видя добрата му майка
	и друго нещо насън…
	Тогава се събуди —
	пес лаеше навън.

	Синът бе неподвижен —
	той вече бе умрял
	и бледите му бузи
	лъч розов бе огрял.

	Ръце тя кротко скръсти.
	Макар че я заболя,
	запя благоговейно:
	„Мария, на теб хвала!“
P$
