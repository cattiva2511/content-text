P>
	Привет, гора, с венец, обран от листопада!
	Жълтеят се навред окапали листа.
	Последни ясни дни, привет! Във траур страда
	природата — със мен в съзвучие е тя.

	Минавам замечтан по пустата пътека;
	обичам тъй до мен да се процежда пак
	последна светлина, сподавена и мека,
	на слънчев лъч, огрял през гъстия клонак.

	През късна есен тук природата е бледна
	и аз потръпвам цял пред нейните очи:
	отива си другар, с усмивката последна
	на устни, чийто чар смъртта ще изличи.

	И тъй, със тиха скръб, че млъкнаха в сърцето
	надеждите безброй за бъдещия ден,
	обръщам се назад и виждам туй, което
	в живота е било пропуснато от мен.

	Земя, небе, поля, природа несравнима,
	пред гроба си една сълза дължа на вас!
	В простора — аромат, в светлика нежност има,
	погледнеш ли ги тъй в предсмъртния си час!

	Животът бих изпил съвсем до дъно, боже,
	защото след сместа от жлъчка и нектар
	накрая, утаен, във тази чаша може
	да има капка мед — за мене сетен дар!

	Във бъдещите дни към щастие съдбата
	ме води може би и след безброй тегла
	една душа, до днес за мене непозната,
	със моята душа съзвучна би била!…

	Но всяко цвете мре — за сбогом то тогава
	изпраща аромат на всичко свое тук,
	а моята душа в смъртта си преминава
	като опечален и мелодичен звук.
P$
