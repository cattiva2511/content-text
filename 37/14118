P>
	Кому е нужна моята поезия!?
	Не е салам, ни хляб, ни маргарин.
	Поредица от частни откровения
	на някакъв чудак необясним.

	Кой от душевни трепети се трогва
	в това, до болка, прозаично битие!?
	Любов и страст, копнежи и тревоги…
	„О, браво! Стихосбирка! О, добре!“

	„Благодарим, но просто няма време
	за четене. А няма и пари.“
	„Затънали сме в битови проблеми.“
	„Продавай нещо, дето ще върви.“

	Но аз съм упорит. Крещя отново:
	„Пакет цигари струва моя труд.“
	„Цигари ли, братле? По колко?
	О, Боже, стихосбирка! Ти си луд!“

	И отминават, бързащи, заети
	със свои си проблеми и дела.
	„Купете, моля, стиховете на поета!
	И ден, и нощ той писа ги за вас.“

	И в този миг старица приближава,
	с бастун в ръка и тъжно празен сак:
	„Я прочети, момче. За четене не ставам.
	Не видя веки, пък и иде мрак.“

	Така прочетох цялата си книга,
	доволен на един слушател свой.
	Не каза тя: „Прекрасно!“ или „Стига!“,
	а каза ми: „Пиши и се не бой!“
	След туй ръка целуна ми и тръгна,
	а аз потресен и объркан бях.
	И в полумрака, на душата ми разсъмна:
	„Успях, за Бога! Хора, аз успях!“
P$
