P>
	* * *

	Тъне слънце в далнините
	и замира морний ден.
	Кротко свеждат се върбите
	над кристалний вир студен.
	Любовта си в младините
	насълзен напущам аз,
	тъжно шепнат тук върбите
	и трепти развений саз,
	на скръбта ми в тишините
	ти, далечна, бдиш всегда,
	както тука през върбите
	бди вечерница — звезда.

	* * *

	Тъмно. Облаците скитат.
	Дъжд неспирен зареди,
	и бездомни вихри питат:
	— Вир, де твоите звезди?
	На отблясъци стъмени
	дирят притаени зов.
	Няма да изгрей над мене
	нивга твоята любов.

	* * *

	Сетен слънчев зрак,
	бродят вредом тми,
	а как болно пак,
	близкий лес шуми!
	Мълнии блестят
	лудо всеки миг —
	техний тленен лик
	тръпне в моя път.
	Волний вихър вей
	в тъжни небеса —
	виждам как пилей
	твоята коса.

	Щом над глъхнали падини
	вечер нежна прилети,
	сред пустинните градини
	в моя дух живееш ти.
	А когато се здрачава
	низ потайний горски кът
	и пръстта с печал запява —
	моите сълзи текат.
	Сякаш аз ловя унесен
	всеки звук на твоя глас —
	и замира твойта песен
	там зад разлюлений саз.

	* * *

	Кротък месец отразен е
	от затихнали води
	и до тръстики зелени
	бели рози той реди.
	Горе там елен се вглежда,
	в полумрака на нощта,
	птица прелетя — и свежда
	вейки сребърни тръстта.
	Аз вървя, навел главата.
	А в сърдечни глъбини,
	чист като молитва свята,
	твоят спомен ми звъни.
P$
