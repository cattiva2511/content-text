P>
#	1

	Пламтящата луна бе скрита в сива пара,
	тъй както чезне в дим зарята на пожара,
	и черен бе лесът до хоризонта чак.
	Вървяхме ний без шум през нисък храсталак,
	по целия ни път преплетен със тревите,
	и ето — изведнъж видяхме под елхите
	оставена следа от вълчи крак голям.
	Разбрахме, че вълкът е минал скоро там,
	и затаили дъх, слухтяхме в тишината,
	пристъпвайки едва. Лесът и равнината
	не трепваха дори; дочувах само аз
	понякога едва един проплакващ глас,
	издаван във нощта от ветропоказател —
	далечен вятър бе стрелката му разклатил;
	край мене всеки дъб, във сянка занемял,
	изглеждаше опрян на лакът и заспал.
	Цареше тишина. Отново се наведе
	най-старият ловец и мястото огледа,
	приведен над пръстта; след малко, дъх стаил,
	той, който никой път до днес не бе грешил,
	със шепот съобщи, че е разбрал следите —
	че вълците са два, съвсем наблизо скрити,
	и има при това и две вълчета с тях.
	У всеки мой другар приготвен нож видях;
	блестящите дула на пушките прикрили,
	поехме пак напред със удвоени сили,
	но първите от нас се спряха в своя път
	и две очи видях насреща да блестят:
	на лунна светлина игриви силуети
	се мяркаха пред нас, в боричкане заети.
	Тъй хрътката дома, пред нашите очи,
	на своя господар се радва и квичи.
	Децата на вълка обаче не скимтяха
	и в същата игра съвсем безшумни бяха —
	те знаеха: отвъд, зад градските стени,
	човекът враг не спи и готви им злини.
	Бащата бе нащрек; на малката поляна
	вълчицата встрани сред сянка бе простряна,
	спокойна — сякаш бе изсечена в гранит,
	напомняйки така със гордия си вид
	кърмачката на Рем и Ромул всеизвестна.
	Вълкът приклекна в миг и погледът му блесна:
	той беше заграден отвред със врагове.
	Разбрал, че от смъртта не ще се отърве,
	подскочи срещу нас и челюстта си сключи,
	прегризвайки врата на първото ни куче,
	и жертвата си все тъй стискаше със бяс,
	макар че с дружен залп прострелян бе от нас,
	макар че нож след нож, от всичките посоки,
	във неговата плът се врязваха дълбоко.
	И кучето до смърт бе стискано така,
	догдето се простря в краката на вълка.
	Тогава той към нас извърна си очите;
	до дръжка бяха чак ножовете забити
	и към земята той бе просто прикован
	пред черните дула, във кърви цял облян.
	Със поглед помътнял отпусна се в тревата,
	последна глътка кръв преглъщаше устата —
	презрителен и горд, с окървавен език,
	затвори той очи, умря без стон и вик.

#	2

	Стоях облегнат аз на пушката, която
	изпразнил бях пред миг; да гоня из гората
	вълчицата докрай, не исках аз — разбрах,
	че в гъсталака чер не бяга тя от страх:
	не би останал сам вълкът сред враговете,
	ако със нея там не бяха две вълчета —
	да ги спаси от смърт, тя беше длъжна днес,
	та волно да растат във родния си лес,
	да не търпят с човек приятелство позорно,
	тъй както правят туй животните покорни,
	които своя лай продават всеки ден,
	за да задоволят ловеца настървен.

#	3

	Уви — помислих аз, — „човек“ е гордо име,
	но слабости у нас за жалост много има
	и как да се държа в последния си час,
	животни, аз сега научих го от вас.
	Велико е в света мълчанието само,
	униние и страх у него само няма.
	Разбрах те аз добре, о, скитнико в нощта,
	когато твоят взор пред мене запламтя.
	Той казваше ми тъй: „Духът ти да остава
	спокоен, мълчалив и да не се смущава,
	бъди стоик и горд до крайния предел,
	до който стигнах аз — вълкът свободен, смел.
	Молбата и плачът са равно недостойни —
	преодолявай ти несгоди многобройни,
	за свойта цел докрай безстрашно се бори
	и мълком, като мен, изстрадай и умри.“
P$
