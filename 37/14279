P>
	Лежах на кораба на края
	и гледах замечтан
	във бистрата вода
	и взирах се дълбоко там, все по-дълбоко,
	чак до самото дъно на морето,
	изпърво сякаш във мъгла обвито;
	ала полека-лека в ярки багри
	показаха се куполи и кули
	и в края, като слънце, блесна град,
	старинен, нидерландски
	и многолюден.
	Замислени мъже с наметки черни,
	със бели къдрави яки, с верижки златни
	минават през пазарния площад,
	запътени към общината, гдето,
	изваяни от камък кралски статуи,
	стоят на стража с меч и жезъл.
	А надалеч пред стари къщи
	с излъскани прозорци
	и със липи, подрязани на конус,
	във свилени премени се разхождат
	девойки стройни с гиздави лица,
	затулени под черни капишони
	и с руси къдри.
	Момци в испански пъстри дрехи
	минават важно, кимат със глава.
	И възрастни жени
	в кафяви избелели рокли,
	с молитвеник в ръка и броеница,
	отиват с крачки ситни
	във храма божи,
	позвани от камбанения звън
	и звуците на орган.
	Самият мен затрогва с трепет странен
	далечният камбанен звън!
	Копнеж безкраен и печал дълбока
	облъхват моето сърце,
	това едва закрепнало сърце;
	любими устни сякаш
	целуват неговите рани
	и кръв от тях струи отново —
	червени жарки капки,
	които капят дълго, бавно
	там долу върху стара къща
	в дълбокия подводен град —
	самотна стара къща с остър покрив,
	безлюдна, меланхолна;
	на долния прозорец само
	седи девойка,
	глава на длан подпряла,
	досущ дете забравено, злочесто!

	Познавам те, дете забравено, злочесто!
	Така дълбоко, значи, чак в морето
	от мене си се скрила ти
	в детинска прищявка;
	не си могла отново да излезеш
	и чужда си останала сред чужди
	столетия наред.
	А аз, с душа, изпълнена от скръб,
	по цялата земя те търсех
	и търсех непрестанно,
	теб, вечно любима,
	отколе загубена
	и в края намерена.
	Намерих те и гледам пак
	лика ти сладък,
	очите предани и умни,
	чаровната усмивка —
	и няма нивга пак да те напусна,
	при теб ще сляза долу.
	С разтворени прегръдки
	ще полетя към твоето сърце.
	Ала навреме точно
	ме хваща капитанът за нозете
	и дръпва ме навътре
	и разгневен, със смях, ми вика:
	„Докторе, полудяхте ли?“
P$
