P>
	Поиграхме си с теб на съпрузи.
	Стига толкова. Стига лъжа!
	Любовта в допир с нас се контузи.
	Да ни стопли, уви, не можа.

	И студено е, и ни е тъпо.
	Двама души, а всеки е сам.
	Трябва смелост за следваща стъпка.
	Аз я имам. За тебе не знам.

	Ще приемем ли края спокойно?
	Всичко има начало и край.
	Чувства мъртви и думи без стойност —
	ето нашия приказен рай.

	В него всеки е роб на страха си —
	и от нужна раздяла боли.
	Но боли и от фразите къси,
	и когато се лъжем боли.

@@	1995 г.
@@	Добрич
P$
