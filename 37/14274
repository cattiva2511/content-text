P>
	„Доня Клара! Доня Клара!
	Моя обич от години!
	Безсърдечно и жестоко
	ти на гибел ме обричаш.

	Доня Клара! Доня Клара!
	Все пак сладък е животът!
	Долу в гроба е ужасно,
	в гроба тъмен и ужасен.

	Доня Клара! Утре в храма
	ще застанеш до Фернандо.
	Доня Клара! Мен на сватба
	няма ли да ме поканиш?“

	„Дон Рамиро! Дон Рамиро!
	Твоите думи са горчиви,
	по-горчиви от съдбата,
	мойта воля променила.

	Дон Рамиро! Дон Рамиро!
	Бог ни раздели двамина.
	Не тъжи! Девойки много
	по земята още има.

	Много маври, дон Рамиро,
	победил си, твърд и храбър.
	Победи и свойта мъка!
	Ела утре! Ще те чакам!“

	„Доня Клара! Доня Клара!
	Утре с тебе ще танцувам —
	обещавам и кълна се!
	Лека нощ! Ще дойда утре!“

	„Лека нощ!“ И тя се скрива.
	Дон Рамиро още дълго
	там стоя и сетне тъжен
	тръгна бавно в мрака нощен.

	Утрото прогонва мрака
	и нощта е победена.
	Пъстър като цвят-градина,
	разпрострян лежи Толедо.

	Слънцето изгрява. Блясват
	белокаменни палати,
	а черковните кубета
	светят огнени и златни.

	Като рой пчели отрано
	празнично звънят камбани,
	а молитвените песни
	се издигат кротко в храма.

	Виж там! Храмът на площада
	тежките врати отвори —
	разшумян и развълнуван
	хорският поток се лее.

	Рицари, жени, придворни
	с радостни лица и дрехи.
	Пеят медните камбани,
	органът звучи тържествен.

	С почит място правят всички,
	идва двойката венчана —
	в бели, сватбени премени
	доня Клара с дон Фернандо.

	До палата на Фернандо
	людският поток се стича.
	Там започва сватбен празник
	пищно и по стар обичай.

	Рицарски турнир с награди,
	пълни, весели трапези,
	час след час отлитат бързо,
	идва вечерта несетно.

	И тогава всички гости
	в залата за танц отиват.
	В блясъка на светлините
	пламват дрехите от свила.

	Седнали на лично място,
	доня Клара, дон Фернандо
	тихо си шептят и мило
	се усмихват непрестанно.

	В залата се залюляват
	весели вълни стоцветни.
	Барабаните не спират,
	свирят флейти и тромпети.

	„Но защо, о, господарке.
	все отправяш си очите
	там към онзи ъгъл тъмен?“ —
	пита рицарят учуден.

	„Рицар в черен плащ загърнат
	там стои, о, дон, Фернандо.“
	Той усмихва се и казва:
	„Но това е сянка само.“

	Сянката пристъпва бавно,
	с черен плащ Рамиро идва.
	Клара кимва и смутено
	своя поглед в него спира.

	В блесналата светла зала
	валсът вече е започнал.
	Луди кръгове се сливат,
	тътне и трепери подът.

	„Дон Рамиро! Дон Рамиро!
	С радост ще танцувам с тебе,
	но защо си с плащ наметнат,
	като нощ беззвездна черен?“

	Той със поглед я пронизва
	и промълвя с глас приглъхнал:
	„Обещах ти, доня Клара!“
	И за танца я обгръща.

	В танцовия кръг се вплитат,
	в лудия и пъстър шемет.
	Барабаните не спират,
	свирят флейти и тромпети.

	„Като сняг са пребледнели,
	дон Рамиро, твоите устни!“
	„Обещах ти, доня Клара!“ —
	отговорът трепва глухо.

	През потока от танцьори
	свещите за миг проблясват.
	Барабаните не спират;
	свирят флейти и тромпети.

	„Като лед са ти ръцете!“ —
	тя му шепне ужасена.
	„Обещах ти, доня Клара“ —
	и в потока луд изчезват.

	„Твоят дъх на пръст мирише!
	О, пусни ме, дон Рамиро!“
	„Обещах ти, доня Клара!“ —
	той повтаря й неспирно.

	Свирят флейти и тромпети,
	валсът своя кръг не спира,
	сякаш някакъв магьосник
	изтъкал е тъкан жива.

	„О, пусни ме, дон Рамиро!“ —
	молещ глас се чува в танца.
	И все тия тъмни думи:
	„Обещах ти, доня Клара!“

	„Но върви си ти, за бога!“ —
	Клара рязко му извика.
	Думите едва и рекла,
	и изчезна дон Рамиро.

	Клара втренчва се бездушна,
	смъртнобледа, в нощ обвита —
	тайнствен сън я бе отвлекъл
	в царството на тъмнините.

	Най-накрая се разпръсва
	мракът пред очите мили.
	Тя седи до дон Фернандо,
	уморена и безсилна.

	Откакто започна танца,
	не бе ставала от стола,
	тя седи до дон Фернандо,
	той тревожен й се моли:

	„Говори, защо си бледна
	и очите ти тъмнеят?…“
	„А, Рамиро?“ — пита Клара,
	пак от странен смут обзета

	„Господарко, не ме питай! —
	рицарят прошепна тихо. —
	Кървавата вест е кратка:
	днес убиха дон Рамиро!“
P$
