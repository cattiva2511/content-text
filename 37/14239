P>
	О, що ти липсва, бледен рицар,
	де скръбно твоят взор се рей?
	Повяхнаха треви и птица
		в леса не пей.
	О, що ти липсва, бледен рицар,
	така самин, от скръб терзан?
	Настана есен, всеки плод е
		в полето сбран.
	Бял крин, в роса от страх и треска,
	върху челото ти цъфти,
	А на страните — бледна роза
		без цвят почти.

	Далеч една девойка срещнах,
	тъй хубава — и само чар,
	с коси вълнисти, с лека стъпка,
		очите жар.
	Венец от рози аз й сплетох,
	в сърцето си сградих й трон;
	тя гледаше ме тъй любовно,
		и с нежен стон.
	При себе си на коня взех я,
	и вече глух бях, за света;
	вървях така — вълшебни песни
		ми пейше тя.
	Тя сладки корени ми даде,
	див мед и манна; с нежен глас
	на странен говор тя ми рече: —
		теб любя аз!

	Тя в свойта пещера ме введе,
	и там безумно зарида —
	и там безумно аз целувах
		очи, уста.
	Там с тихи песни тя приспа ме.
	И сън видях — ах, сън проклет!
	И тоз последен сън сънувам
		аз навред.
	Царе, князе и воини бледни
	там видях — страх, лица, омрази;
	те викаха ми: в плен си ти у
	la belle dame sans merci.

	Там видях ледни устни в мрака,
	очи раззинати без звук —
	и аз събудих се — ето
		днес сам съм тук.

	Затуй сега блуждая бледен,
	и в болка погледа тъмней;
	увяхнаха треви и птица
		в леса не пей.
P$
