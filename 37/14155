P>
	Злият човек винаги е чудовище —
	дори да си е присвоил лик на светец.
	Нежно шепти, поглъща те благо със поглед,
	ръцете му — по-гальовни от кадифе.

	Щом открие пролука, се гмурва в душата.
	Отровният му дъх обсебва бавно кръвта.
	Той живее от злото, посято в сърцата,
	щастието му е страхът, смразяващ света.

	С годините се научих да го разпознавам.
	На гърдите си издълбах кръста Христов.
	Кървящи, живите рани не заздравяват.
	До гроб са белезите, не от куршум, от любов…
P$
