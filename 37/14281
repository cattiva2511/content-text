P>
	Не ми пиши! Скърбя и гасна в изнемога,
	без теб добрите дни са ласки без любов.
	Да чезна все така в очакване, не мога;
	сърцето ми е гроб, не чува ничий зов.
		Не ми пиши!

	Не ми пиши! Смъртта да чакам ми остава.
	Попитай бог дали обичах те безкрай…
	Сега да чуя, че ме любиш, означава
	да слушам райски глас от недостъпен рай.
		Не ми пиши!

	Не ми пиши! И тъй тревога в мене има —
	от паметта ми ти до днес не си изтрит.
	Не ми поднасяй съд с вода недостижима.
	Същински жив портрет във почерка е скрит.
		Не ми пиши!

	Недей, не ми пиши словата две, които
	не смея да чета; на моето сърце
	ги шепне твоят глас и сякаш упорито
	с целувка стигат те до моето сърце…
		Не ми пиши!
P$
