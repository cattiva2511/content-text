	Напоследък родните медии модно бъркат коктейли с Белоградчишки скали, Мадарски конник, Смядовска луканка, Булгарикус йогурт, БГ пастърма, Трънска боза и прочие дъхави Родни шкембе чорби с чесън и без, но с розово масло, и шопски салати, напоени с родни вина и ракии от запазени и наблюдавани региони. Това било обликът на Българийката! Визитката!
	В този ред на мисли искам да припомня известни, позабравени факти, както и моя личен принос, може пък да е от ползу роду.
	И така — Рас Тафари Маконен бил син на генерал и регент на императрицата, която му била леля, щото, докато бил жив, дядо му — Менелик Втори, бил император на Абисиния. След леля си той станал император, прекръстил се на Хайле Селасие, а империята — на Етиопия. Царувал четиридесет и четири години и починал по две версии — от операция на простатата или бил убит при комунистически преврат; и двете версии доста неприятни за него. По време на царуването си посети България със съответните почести, а тя от своя страна му построи модерен консервен комбинат-хладилник.
	Иначе Хайле Селасие сащиса света с новината, че наградил капрала от гвардията си Абебе Бикила с жив лъв за златните медали от маратона на две поредни Олимпиади. Абебе Бикила — син на многодетен овчар, нямал и хабер от спорт, мечтал за военна кариера и я докарал до гвардеец. Случайността го пратила да участва на олимпиадата в Рим, като минути преди самолетът на етиопците да излети, заменил титуляра Уами Бирату, контузил се в последния момент. Спонсорът на олимпиадата — „Адидас“, дал обувки на Абебе, отказал ги — не бил свикнал и тичал бос. Предупредили го за най-големия му конкурент — мароканеца Ради Бен Абдесалам, под номер 26. По време на състезанието Бикила изпреварил голям брой бегачи, търсейки номер 26. Когато го открил, били се откъснали от другите с 500 метра и пристигнали на финала почти заедно, като Абебе бил първи. Бикила се върнал в Етиопия като герой и го наградили със специален медал. Месец преди олимпиадата в Токио го оперирали от апендицит. Въпреки това бягал в маратона и отново спазил същата тактика — движил се с лидерите до двадесетия километър; след 35-ия километър имал вече преднина пред втория — цели четири километра.
	Финиширал с маратонки „Асикс“ и с рекордно време; подобрил собствения си световен рекорд с повече от три минути. След финала, щастлив, правил салта и подскоци, докато главните му конкуренти припадали, щом пресекат линията.
	Така Абебе става първият атлет, печелил олимпийския маратон два пъти, и първият тъмнокож със златен медал. Скоро съдбата престанала да го глези, катастрофирал, парализирал се и починал сравнително млад.
	През това време комшията ми Ангел Кабърчето изобрети Лъжица за остъргване на животински скелети, единствени достъпно намиращи се в халите през периода на развития социализъм под името: Набор за супа. Изобрети и съответна технология. Лъжицата беше (още е!) довоенна стоманена ръждавейка, заточена отдолу сърповидно по методика и патент на Солинген, замислена и осъществена като източник на суровина за кайма за суджуци, кюфтета и прочее благини.
	Нали съм си хвалипръцко, не отбирам от Икономическа тайна и по всяко време съм готов да популяризирам разните технологии, които съм заимствал или са ме осенили. Така е и с Технология за правене на суджуци от разнороден материал. Напомниха ми го етиопци, с които съм пътувал с Холандския кралски въздушен превозвач — КЛМ. Път дълъг, скука, как да не споделиш нещо. Помня, че бяхме трима на тройна седалка, поръчвахме бутилки уиски отляво надясно и — обратно. Тогава ще да е изтекла и информацията относно гореспоменатата технология.
	Вече в наше време, в иначе спокойното ми ежедневие, ме споходи неканена двучленна делегация, и то по късна доба. Дотолкова късна, че и караконджулите се прозяваха неадекватно и заразително. Нетърпеливо звънене, да не казвам припряно, уж с мирни намерения.
	Вие ли сте… Аз съм… Вие ли сте пътували с КЛМ на… Аз… Слезте с нас — долу ни чака Нисата с етиопска регистрация…
	Ама… Няма ама…
	За да не досаждам на драгия Читател с излишни подробности, ще предам в телеграфически ред събитията, разиграли се оттам нататък.
	В тоя момент условията в Етиопия се влошавали — инфлация, суша и повсеместен глад моряли методично и педантично народонаселението. Това наложило крути мерки и драстично намаление на много от разходите. Засегнало и наследниците на Абебе Бикила, които спрели лъвския порцион, парчедосали го (самия лъв) на три части: предна, средна и задна, и го съхранявали в гореспоменатия модерен консервен комбинат-хладилник, докато вземат подходящо решение за съдбата му.
	Скоро намерили такова — и то в мое лице, при спазване на пълна конспирация.
	Предложих им технология „Три в едно“, като към техния лъв добавим още катърица и магаре. Ето откъде…
	Манолис Глезос, при ликвидиране на партизанското движение в Гърция, сдал при разоръжаването си Катърицата Партизанка на шестнайсета застава от 13-ти граничен отряд като инвентар, ведно с бъчонката за вода, която обслужвала. Тя служила честно и почтено още дълги години и била продадена на търг именно за такава суровина.
	Едноухото магаре Гошко участвало в разни етапи от разграждането на текезесетата и останало без ухо именно по служба.
	Проведохме транжорни операции на трите компонента по технологията на Ангел Кабърчето и получихме кайма с невиждани качества. Моделирана във форма на кебапчета, тя се оказа силен афродизиак и пробните образци стърчаха на скарата непослушно — колкото и да ги гонеха с дилафа, не можеха да се доопекат нормално, та ги затискаха със съответни тежести. Това наложи и мярката — артикулът да се продава на цени, близки до виаграта, под името „Ай ЛЪВ ю“.
	Каквото зависеше от мене, сторих го за българската марка и — прощавайте, ако съм ви досадил.
@	Искрено ваш: Велимир Петров.
