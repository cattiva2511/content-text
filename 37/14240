P>
#	I

	Боли сърцето, тлеят сетивата,
	  попили бучиниш и притъпени;
	изпит е опият — сега душата,
	  към Лета тъне, сляпа и сломена…
	Щастлива си — не завист ме измъчва,
	  а щастие от щастието твое, —
		затуй че ти, Дриада лекокрила,
		  в кое ли кътче сладкозвучно
	на сенчестото буково усое
	  възпяваш лятото с безгрижна сила.

#	II

	О, глътка упоително вино,
	  лежало в земна хладина дълбока,
	с вкуса на Флора, с мирис на сено
	  и танц на провансалка черноока!
	О, чаша, пълна с топлина от Юга,
	  о ти, пламенобуза Хипокрена,
		с блещукащ ръб от пенести мъниста
		  и устни — влажна теменуга;
	пиян да съм; светът — незрим за мене,
	  и с теб да се изгубя в мрак разлистен.

#	III

	Изгубен и погълнат, да не знам
	  това, що ти в букаците не помниш:
	умора, треска, страх и ужас — там,
	  где хора лазят, тежки вопли ронят,
	белеят власи над чела сковани,
	  где призрак младостта е блед, злощастен,
		где мислите пораждат скръб бездънна,
		  оловнооко отчаяние,
	где Красота не пали взора ясен,
	  не люби Любовта, докато съмне.

#	IV

	Далеч оттук! — ще литна, ще те стигна,
	  не с леопардите на Бакхус славен;
	незрима, бързокрили, ще повдигне
	  Поезията моя мозък бавен:
	най-после с теб! Тъй нежна е нощта,
	  на своя трон Луна щастлива свети
		всред хоровод от звездочели феи;
		  но долу не поглежда тя —
	небесен дъх, в треви и мъх оплетен,
	  едва неясен зрак насам довее.

#	V

	Не виждам аз ни младата поляна,
	  ни сладкото на клоните кадило,
	отгатвам само в тъмнина уханна
	  с какво тъй щедро месецът дарил е
	треви, шубраци и дивачки плодни:
	  млад шипков цвят и алена глогина,
		листати теменужки в цвят последен
		  и роза, рожба първородна
	на Май разцъфнал, пълна с росно вино,
	  жужило от мушици в здрача летен.

#	VI

	Тъй тъмен слушам; нощи, не една,
	  Смъртта обиквах, молех я за отдих,
	наричах я с най-нежни имена,
	  дано в небето моя дъх проводи;
	но тук — сега, по-дивна смърт е таз,
	  да спра в среднощ пречистен и спокоен,
		дорде изливаш ти душа от звуци
		  в такъв екстаз! —
	да пееш ти и аз да съм за твоя
	  тържествен реквием надгробна буца.

#	VII

	Ти няма да умреш, безсмъртна птичко,
	  под стъпките на хищни поколения;
	тъй твоят глас дървото е обкичвал
	  при древни императори и селяни;
	и тъй насред Боазовата ръж
	  си пяла ти за бащин дом на Рут,
		ридала с горест в чуждите имоти;
		  магичен отвор неведнъж
	отключвала си в пенестия скут
	  на тайнствени морета, в край самотен.

#	VIII

	Самотен! — не е дума, а камбана —
	  при себе си, пробуден, идвам с нея!
	Прощавай! Не умеела да мами
	  фантазията ни — лъжлива фея!
	Замира твоят химн, прощавай, сбогом! —
	  покрай върбите, над потока лунен,
		по хълма, после долу, нейде татък
		  погребан е сега дълбоко:
	сега ли спя, или се будя сънен?
	  Ни звук, нима бе сън — и толкоз кратък?
P$
