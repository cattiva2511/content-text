P>
	Дарени с правото да се наричаме —
	защо ли, Господи — разумни същества,
	планетата на бавна смърт обричаме
	и сякаш сме доволни от това.

	Нима такава е великата ни мисия —
	да погребем един прекрасен свят?
	Така ли е земята ни орисана?
	Възможно ли е връщане назад?

	Тревожни сме и толкова ни стига,
	а раснат дупките в озоновия слой.
	За себе си гласим „червена“ книга,
	а съвестта ни бие все отбой.

	А тя, земята, бавничко умира
	под „грижите“ на своите деца.
	Ти, Господи, защо не ни възпираш,
	когато правим свойте „чудеса“?!

@@	1994 г.
P$
