P>
E>
	„Руфинка болна легнала
	на високана планина,
	никой до нея нимеше,
	сал една стара майчица…“
@	Родопска народна песен
E$

	Юлската нощ трополи
	по калдаръма навън,
	топла и дъхава.

	Далече звъни
	изгубен чан —
	търси път в тъмнината.

	Луната-пастирка
	приюти стадата-звезди,
	във родопските пазви…

	До мен
	гайдата плаче,
	нарича, разказва.

	Плаче гайдата —
	На връх планината
	Руфинка умира сама…

	Мурите свеждат
	скръбно глави,
	младостта й оплакват.

	Плаче гайдата,
	акордеонът след нея
	въздиша…

	Сам не може човек
	тази песен
	да понесе!…

	До мен са приятелите.
	Лицата им светят —
	фрески от пламък,

	думи филигранни,
	орфически,
	светлина…

	Пеят, пият, плачат,
	Руфинка сирота
	оплакват…

	Обгръща ни
	вселенска,
	библейска самота.

	Плаче гайдата,
	отеква
	в сърцата ни.

	През сълзи пеем,
	благославяме Родопа,
	тази езическа, магическа планина…
P$
