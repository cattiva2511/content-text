P>
	Знаех, че за Роза не копнея —
	Роза за мен дойде в леса голям;
	разговаряхме тогава с нея,
	за какво ли — вече аз не знам.

	Бях студен — като от мрамор леден,
	и разсеяно мълвях безспир
	за цветя в простора необгледен;
	тя с очи шептеше: „А подир?“

	Перли ни предлагаше росата,
	а чадъри — едрите листа;
	крачех, слушах коса в дървесата,
	в славеите вслушваше се тя.

	На шестнайсет бях, с безстрастна поза,
	тя — на двайсет, с поглед засиял.
	Славеите пееха за Роза,
	косът ме освиркваше без жал.

	Роза, с бузи в плам поруменели,
	нежна длан простря в красив замах,
	за да набере черници зрели,
	аз ръката бяла не видях.

	Бликаше поток и свежа пяна
	по тревата пръскаше роса;
	влюбена, природата засмяна
	дремеше далеч накрай леса.

	Роза се събу и поривиста,
	с трепета красив на онзи час,
	стъпи леко във водата чиста;
	не видях крачето бяло аз.

	Не намирах все какво да кажа;
	следвах я из тихата гора,
	тя ми се усмихваше и даже
	си въздишаше, ала не спря.

	Колко е красива, забелязах
	чак извън заглъхналия лес.
	„Да не мислим за това!“ — ми каза.
	Но за нея мисля и до днес.
P$
