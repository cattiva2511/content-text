P>
	Отломки от времето
	песъчинка по песъчинка
	безвъзвратно
	засипват душата ми
	Господи
	как едрее пустинята в мен

	Бог високо
	край мене миражи
	светят в мрака
	кости на врагове
	и приятели
	тъмен вятър замита
	случайните стъпки
	забравена песен
	жажда
	омагьосва кръвта
	и змията в краката ми
	не е вече заплаха
	а изход жадуван

	Песъчинка по песъчинка
	изтича времето
	заключва душата ми

	Само зелените извори
	очите
	чакат все така този
	който ще коленичи
	за спасителна глътка вода
	в пустинята
	в душата ми
P$
