P>
	— Купи ми, о татко, онези там дрешки!
	Виж колко са хубави, моля те аз!
	— Че как ги хареса! Те много са тежки,
	не можеш ги носи. Не са те за нас.

	— Да купим, о тате, туй малко прасенце,
	я виж колко хубавко, бяло кат сняг!
	— Напротив, то мръсно е, мойто момченце,
	и ще се оцапа от него челяк…

	— Виж, татенце, ябълки, колко червени!
	Да купим и ние, да идем натам…
	— Съвсем ги не бива… горчиви… зелени…
	и четири лева един килограм.

	— Виж, татко, насреща какви шоколади,
	да вземем и ние, едно сал парче!
	— Това са там кремове, пудри, помади,
	жените купуват тях, мойто момче!

	— Да купим едно от онези кончета,
	що гледат тъй мило и нежно насам.
	— Това са играчки за малки момчета,
	а, синко, ти вече си доста голям.

	Виж, татенце, татенце, тез карамели!
	Да влезем да вземем и ние от тех!
	— Не струват те, синко! Виж семчици бели,
	хем същите, дето и вчера ти взех!
P$
