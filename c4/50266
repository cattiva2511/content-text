P>
	Баща ми е жив и във влажната тягостна къща
	все още прозорците търси със скрита надежда.
	И може би вижда — една светлинка се процежда,
	една непотребна сълза, без която е същото.
	И може би чува как вятърът горе катурва
	и влачи по равното ярките есенни листи,
	и бялата манта за тежкото нощно дежурство
	подобно на зъби избити ужасно му липсва.
	И той непреклонен отново опитва нахалост
	неистов и истински тон от нощта да изтръгне,
	но старата вярна цигулка е в тъмния ъгъл,
	в калъф е погребано нейното женствено тяло.
P$
