P>
	Понесохме един и същи куфар
	през времето към хоризонта ясен
	и аз захвърлих белите обувки
	край босите ти стъпки върху пясъка.
	Докато ти ме пазеше от вятъра,
	в прегръдката ти ставах златен лист.
	Извитите контури на телата ни
	напомняха на гръцка вазопис.
	И с полета на птиците се сляхме
	без много суета и много шум.
	Очите ни през утрините бяха
	като очи на фрески от Фаюм.
	Поспирахме се в рамки от картини,
	в които не намирахме платната,
	за да останем там, като отмине
	мигът определен. И непонятен.
	Кога за нашия портрет замислено
	бои ще изберем и грунд ще купим.
	Това, което имаме наистина,
	е само този много тежък куфар.
P$
