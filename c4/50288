P>
	Когато дойдеш, моята тревога
	между стените тесни ще прелива.
	Щурецът, разкривен и изнемогнал,
	от ъгъла хрипливо ще просвирва.
	Когато дойдеш, мрака ще изпълниш
	и дяволчета щури по небето
	луни ще наловят, за да е светло,
	ако наблизо смърт в нощта покълне.
	Когато дойдеш, кой ще ни попречи,
	увиснали на тънък лъч под свода,
	да слушаме звездите как зачеват.
	Когато дойдеш, сова ще изкряска
	и двата ти разнищени пантофа
	на пода срещу мен ще се разрастват.
P$
