P>
	Небето тъмнината си разсипва
	надвечер калдъръмена и късна.
	Виолончело неспокойно цвили,
	обяздено от разгневени пръсти.
	Виновна ли съм, ти ли си виновен,
	че някаква тревога се надига.
	Изтича звънко пясък от часовник,
	а може би и обич не достига…
	И някъде по ветровити дюни
	потръпва кон, извива топла шия
	към раната, вдълбана от седлото,
	пръхти разпенен и с копито рие.
	И искам през пустиня да препусна
	един жребец неоседлан и вихрен
	и с грапави въжета да те вържа
	и да те влача наранен до извор.
	Но в мрака само струните бълбукат,
	от мен на пръсти някой е избягал
	и аз се смея и лъка протягам,
	за да прострелям кървавия изгрев.
P$
