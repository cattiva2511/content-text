P>
	Ние седяхме на белите камъни
	само на миг от морето.
	В близката къща запалиха лампите,
	но на брега беше светло.
	Ние с баща ми се бяхме смълчали,
	всеки — внезапно свободен
	да се засели в пастелното бяло
	като заседнала лодка.
	И да изглежда за малко безмълвен
	като напуснато място.
	После звънът на камбана изпълни
	въздуха с нещо неясно.
	То ни заля и отмина нататък,
	ние останахме заедно
	там, на брега, сред спокойното лято
	и пред живота безкраен.
P$
