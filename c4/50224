P>
	Сега е изравнено със земята,
	но мястото се знае и почита.
	С основите му някогашни слята,
	порутена базилика почива.
	В ателието скулпторът създал е
	величествена статуя на Зевс.
	Била е на изкуството възхвала,
	но огън безвъзвратно я отнесъл.
	Сред чирепи от вази и отломки
	открита е и може да се види
	слепена от парчета проста стомна,
	надписана: „Принадлежа на Фидий“.
	Той в жегата от нея е отпивал,
	докосвал я е с уморени длани,
	в лишените от грация извивки
	съзирал е и преданост, и вярност.
	Завидния си дял да е полезна
	запазила е глинената стомна.
	Голямото в света и да изчезне,
	невзрачното остава да напомня.
P$
