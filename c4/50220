P>
	Шум от боричкане на котки в двора
	накара моя сън да си отиде.
	Застанах до среднощния прозорец,
	но сякаш още виждах пирамиди.
	Бе нереална къщата отсреща
	и странен — силуетът на дървото,
	защото бе задушно и горещо,
	защото бе необясним животът.
	Завръщах се от толкова отдавна,
	че цялото сегашно бе се сбрало
	с небето мрачно, с облаците бавни
	в една прашинка време страшно малка.
	Бях в нея и усетих много ясно
	отминало и идващо към мене,
	ала дори и от безкрайността по-властна
	бе мисълта натрапчива за тленност.
P$
