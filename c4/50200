P>
	Тя стои на брега на морето
	край извитите мраморни стълби,
	като перла блести силуетът й,
	над главата й стрелва се гълъб.

	Осветява я късното слънце
	и със златни лъчи я облива,
	а наоколо фигури тъмни
	запечатват мига с обективи.

	Недалече почиват гондоли
	и се свеждат почтени фенери,
	над водата в канала надолу
	светлината изглежда химерна.

	С бяла маска, загадъчно скрила
	по лицето най-лекия трепет,
	тя разтваря старинно ветрило,
	а очите й сякаш са слепи.

	И когато с немирния кичур
	заиграе полека ветрецът,
	тя се слива с мига магнетичен,
	а под нея потъва Венеция.
P$
