>
#	Действащи лица

	__Меркурий__
	__Нощта__
	__Юпитер__ — в облика на Амфитрион
	__Амфитрион__ — тивански генерал
	__Алкмена__ — съпруга на Амфитрион
	__Клеантида__ — компаньонка на Алкмена и съпруга на Созий
	__Созий__ — слуга на Амфитрион
	__Аргатифонтид__
	__Навкрат__, __Полид__, __Позикъл__ — тивански военачалници


>	Пролог

N	__Меркурий__, върху облак, __Нощта__, в колесница, теглена от два коня.

	__МЕРКУРИЙ__
	О, ти, чаровна Нощ, благоволи да спреш!
	Нуждаем се във тоз момент от помощта ти.
	Сам Юпитер при теб ме прати
	и трябва да се отзовеш.

	__НОЩТА__
5	Меркурий, ти ли си? Във тая
	тъй странна поза как да те позная?

	__МЕРКУРИЙ__
	От непрестанен труд преуморен аз бях,
	че Юпитер почивка не дава ми, та в мрака
	на този облак мек за кратък отдих спрях,
10	дорде да те дочакам,
	__НОЩТА__
	Какъв е този хленч, Меркурий? Според мен
	не бива, щом си бог, да бъдеш уморен.

	__МЕРКУРИЙ__
	Да, бог, но не железен.

	__НОЩТА__
	Но рангът задължава
	на своето достойнство да държиш.
15	А твоите слова обидни унижават
	божествения ти престиж.
	Подобни изрази по` бива да търпиш,
	когато хора ги употребяват.

	__МЕРКУРИЙ__
	Как лесно се изказваш ти,
20	красавице! Нали с два коня разполагаш
	и с колесница, тъй че може тя веднага,
	където си речеш, натам да полети.
	А мен все по` ме притеснява,
	че на поетите, уви, не би могло
25	да им се случи през живота зло,
	каквото всъщност заслужават.
	За боговете таешком
	бил строг кодекс установен
	и всеки бог като че по шаблон
30	отделно бил окачествен,
	а щом дошъл редът до мен,
	те сметнали, че трябва да ходя все пешком
	аз, божият вестител, без да спирам,
	пеш да кръстосвам из всемира!
35	А моят господар товари ме така
	със работа, че аз не виждам
	как без каляска подръка
	ще мога бързо да се движа.

	__НОЩТА__
	Поетите са си такива:
40	все нещо хубаво уж търсят,
	а всъщност непрестанно ръсят
	нелепости. Ала не бива
	от туй да се гневиш! Доколкото аз зная,
	на тях дължиш сандали, със две крила снабдени.

	__МЕРКУРИЙ__
45	Ала след дълъг път краката ми накрая
	не са по-малко уморени!

	__НОЩТА__
	Но да оставим тоз ненужен спор! Молбата
	на Юпитер ми съобщи.
	__МЕРКУРИЙ__
	О, да. Той настоява ти
50	задълго черен плащ да метнеш над земята,
	че той с любовен плам в душата
	за нови приключения ламти.
	А манията му добре ти е позната:
	той пред небето би земята предпочел
55	и няма да се спре пред никакъв предел,
	щом земни красоти примамват му душата.
	Със хитрини той би спечелил и подвел
	и тез, що имат лед в сърцата.
	Алкмена го била опарила веднъж
60	с очи… И докато по фронтовете бойни
	в Беотия* законният й мъж
	[* Беотия — област в Централна Гърция с главен град Тива, която е основен съперник на Древна Атина.]
	Амфитрион командвал свойте войни,
	приемайки лика на нейния съпруг,
	бог Юпитер се радвал на безбройни
65	целувки страстни — тях той търсел тук.
	Тя и Амфитрион били отскоро в брак
	и в страст изгаряли като в жарава,
	но Юпитер не бил забравил
	такива страсти как се утоляват
70	и превъзходно се представил.
	Да, номерът му бил успешен,
	но резултатът би бил друг
	при друга с някой мъж, като съпруг предрешен:
	под облика на нейния съпруг
75	мъжът не става мил, а смешен.

	__НОЩТА__
	По принцип Юпитер извиква в мен възхита,
	но с туй предрешване изглежда ми чудат.

	__МЕРКУРИЙ__
	Той всякакви неща желае да опита,
	не може ход на бог да бъде глуповат.
80	Каквото и да мислим за това,
	той вероятно жалък ще изглежда,
	ако надменно вдигнал е глава
	и към земята нивга взор не свежда.
	Би глупаво било във гръмката си слава
85	досущ като в зандан да се затвори той,
	ала за да гори в любовен зной,
	величието му задръжка се явява.
	Бог Юпитер безброй наслади е познал,
	затуй от своя трон върху земята слиза
90	и за да влезе там, където би желал,
	той сам от себе си излиза,
	така че никой друг не би го разпознал.

	__НОЩТА__
	Простимо е, че той се спуска от небето
	при хората на този пъстър свят
95	да сподели туй, що вълнува им сърцето,
	да се почувства млад,
	увличайки се по човешкото, което
	го прави много по-благат.
	Ала да се превръща в бик,
100	във лебед, във змия и във гадини разни,
	и да се мисли за умник,
	със основание това мнозина дразни.

	__МЕРКУРИЙ__
	Критиците да плещят, както щат,
	щом нямат ум да разберат,
105	че във промените наслада има.
	Бог Юпитер добре разбира тез неща…
	Дори и дивите животни сред степта
	не са тъй диви, щом ги страст обзима.

	__НОЩТА__
	Сега да видим как да стигнем до целта.
110	За да осъществи той свойто намерение,
	какво ще трябва да направя аз?

	__МЕРКУРИЙ__
	Да тръгнат в бавен ход конете ти тозчас,
	та тази чудна нощ да има продължение,
	за да се сбъдне там любовното му щение
115	и да изпита той желания екстаз:
	на воля да се наслади,
	дордето тегне мрак над този небосклон,
	но всичко туй да е приключило преди
	завръщането на Амфитрион.

	__НОЩТА__
120	Да, знае Юпитер отлично
	с какво ще да съм му аз най-необходима.
	Но таз услуга се нарича
	с едно не толкова почтено име.

	__МЕРКУРИЙ__
	Не тачиш този древен занаят,
125	пък си богиня и си млада;
	той само в нисшия човешки свят
	срам носи и със клетви го нападат.
	Щом имаш ранг висок, ще бъде твой светът
	и действията ти ще срещат одобрение.
130	Делата ти ще се ценят
	в зависимост от твойто положение.

	__НОЩТА__
	Признавам, че по тази тема
	ти по` си сведущ, без съмнение.
	Съветите ти ще приема,
135	за да изпълня с чест туй важно поръчение.

	__МЕРКУРИЙ__
	Ти очевидно прекаляваш,
	госпожо Нощ. Отдавна знам,
	че между хората минаваш
	по тази част за спец голям.
140	Афери, колкото си щеш,
	на тебе все са поверени…
	Не би могла да отречеш,
	че с тебе сме добре ешени.

	__НОЩТА__
	Предлагам да прекъснем спора:
145	каквито сме, да си останем,
	че с препирни пред много хора
	за смях и за позор ще станем.

	__МЕРКУРИЙ__
	Е, хайде, сбогом! Ей сега
	аз външния си вид ще изоставя,
150	че на Амфитрион слуга
	ще стана… Трябва с чест да се представя.

	__НОЩТА__
	А пък в туй време аз със свитата си тъмна
	тук ще поспра, та скоро да не съмне.

	__МЕРКУРИЙ__
	До следващия път!

	__НОЩТА__
	На теб — добър ти път!

N	Меркурий слиза от облака на земята, а Нощта остава в своята колесница.


>	Първо действие

>>	Първа сцена

	__СОЗИЙ__
	Хей, кой си ти? Какъв е тоз субект незнаен?
	Кому зло сторих, господа?
	Дали не ме грози беда?
	Кой ме безпокои във този час потаен?
	Дали е номер туй? Нима
160	е моят господар и с мене се шегува?
	Но той ако цени тоз, който му слугува,
	къде го кара в таз тъма?
	Той можеше да ме изпрати у дома
	на съмване — тогаз пътувал бих нормално,
165	за да предам, че се завръща триумфално.
	Ех, Созий, туй си е робия!
	Така мъчителни за теб са дните
	и тъй е тежка твойта орисия,
	когато си слуга на големците.
170	Те претендират този свят
	около тях да се върти
	и всичко — вятър, гръм и дъжд, и сняг, и град —
	където кажат те, натам да полети.
	И двадесет години даже
175	на своя господар ако си предан бил,
	той разгневен ще те накаже,
	щом ти каприза му не си задоволил.
	А ние, простодушни, доверчиви,
	оставаме при тях зарад едната чест,
180	с илюзията, че мнозина днес
	ни смятат за щастливи.
	Да се оттеглим — тъй ни разумът заставя
	и щом изпаднем в гняв, готови сме за бяг.
	Но те прилежността ни насърчават
185	с похвали, с поглед ужким благ,
	тъй че слуги при тях оставаме си пак
	и всичките обети се забравят.
	Но ето че най-сетне в мрачината
	дома на господаря аз съзрях
190	и тъй като не чувствам вече страх,
	ще репетирам как да кажа новината.
	Аз трябва да представя пред Алкмена
	смел воин, както със врага воюва той…
	Но невъзможно ще е туй за мене.
195	понеже не видях изобщо бой.
	Какво пък? Ще говоря, все едно
	че съм участвал в боя лично.
	Един ли баталист рисувал е платно,
	стоейки надалеч от битката епична!
200	Но аз бих изиграл успешно тази сцена,
	ако я тук добре изрепетирам:
	туй стаята ще е, надлежно подредена,
	а тоз фенер ще е Алкмена
	и ето как вестта пред нея ще сумирам.

N	Поставя фенера на земята и любезно се обръща към него.

205	Мадам, Амфитрион, съпругът ви любящ…
	(Съвсем добре звучи!). За вас все мисли той
	и онзи ден реши, че най съм подходящ
	да ви разкажа как се би като герой
	и да ви известя, че скоро ще е тук.
210	_Ах, Созий, тази вест от моя мил съпруг_
	_голяма радост ми достави._
	Госпожо, и на мен тоз случай чест ми прави
	и аз щастлив съм, както никой друг.
	(Чудесен отговор!)._ Ами Амфитрион_
215	_как чувства се сега?_ Като герой безстрашен,
	спечелил слава в сблъсък ръкопашен.
	(Добре се изразих — със приповдигнат тон!).
	_Кажете ми след колко дена_
	_ще се завърне той във своя дом._
220	Със сигурност ще сте ощастливена,
	мадам, веднага щом
	възможност някаква му се отвори.
	_Какво ви каза? Ах, бъдете по-конкретен!_
	Той предпочита, вместо да говори,
225	да всява страх у враговете.
	(Как моят ум роди любезности такива!).
	_Ами бунтарите — как справихте се с тях?_
	Разбихме ги на пух и прах,
	без те да ни окажат съпротива,
230	а Птерелас загина в бой при Тива.
	И пристанът в Телеб* в ръцете ни остава,
	[* Според някои изследователи името Птерелас е заето от Плавт, а Телеб е измислен град, където са се развивали военни действия. Б. пр.]
	и там разнася се победната ни слава.
	_Ах, Созий, разкажи за тоз успех голям._
	_Кой би могъл да го допусне?_
235	Със удоволствие, мадам,
	най-главното сега ще ви предам,
	а пък подробностите ще изпусна.
	Да си представим, че ей тук е разположен
	Телеб, един немалък град —
240	по важност той със Тива може
	да се сравни. А пък отзад
	протича някаква река
	и над водите й върби са клони свели —
	та точно там на стан е нашата войска,
245	а неприятелите са заели
	с пехотата си горе вдясно
	една височина гориста,
	а конницата им намира се натясно
	отдолу в дефиле скалисто.
250	Щом всеки призова на помощ боговете
	и беше даден знак за почване на бой,
	за да разбие здравия ни строй,
	цял вражески отряд се метна на конете.
	Но поривът им бе за миг от нас възпрян
255	и авангардът ни поведе тежка бран,
	а как — сега ще разберете.
	Ей тука са на цар Креон* стрелците,
	[* Креон е цар на Тива. Б. пр]
	а точно срещу тях — вразите…
	Но чакайте… Те май почувстваха уплаха.
260	Шум носи се като че ли насам.


>>	Втора сцена

N	__Меркурий__, __Созий__

	__МЕРКУРИЙ__ (_в облика на Созий_)
	На тоз бъбрив слуга приличам аз дотам,
	че трябва да му кажа да се маха,
	защото, ако пак високо се обади,
	ще им попречи на любовните наслади.

	__СОЗИЙ__
265	Като че ли успокоих се вече.
	Страхът ми май че беше мним
	и тъй като домът не е далече,
	там разговора си ще продължим.

	__МЕРКУРИЙ__
	Не се надявай на успех неоспорим,
270	че ти не си хитрец, от мене по-изпечен.

	__СОЗИЙ__
	Ах, докога таз дълга нощ ще кара?
	Откакто съм на път, измина много време:
	дали Амфитрион взе вечерта за заран
	или в леглото си Феб толкоз дълго дреме,
275	защото до среднощ той пил е вино старо?
	__МЕРКУРИЙ__
	Как може този развейпрах
	безсрамно да обижда боговете?
	Ръката ми със як пердах
	ще му плати за греховете.
280	Под образа му тъй ще се представя,
	че аз за срам и смях ще го направя.

	__СОЗИЙ__
	Ах, Бога ми, не бях сгрешил —
	животът ми, уви, ще свърши тук безславно!
	Край къщата се е стаил
285	човек, чиято външност явно
	вещае ми беда зловеща.
	Но аз вид смел ще си придам
	и ще изтананикам нещо.

N	Той запява и когато Меркурий започва да говори, гласът му постепенно отслабва.

	__МЕРКУРИЙ__
	Че кой негодник рано там
290	се е разпял? Той идва ми насреща
	и с него ще се справя много лесно.

	__СОЗИЙ__
	Тоз мъж изобщо не понася песни.

	__МЕРКУРИЙ__
	Неделя цяла вече изминава,
	а аз не счупих ни един гръбнак.
295	В бездействие ръката отмалява,
	но ако може да се упражнява
	на нечий гръб, тогаз във форма влиза пак.

	__СОЗИЙ__
	Тоз дявол откъде се тук намери?!
	Защо ли ужас пак ме е обзел?
300	Защо душата ми трепери?
	А може би и той не е чак толкоз смел,
	щом тъй предизвикателно се пери,
	навярно със една-едничка цел —
	да скрие своя страх. Нима врабче съм аз?
305	Ако не съм храбрец, на мен не ми остава
	друг избор днес, освен вид храбър да си давам.
	Та той е сам във този час,
	а тоя дом за мен закрила представлява.

	__МЕРКУРИЙ__
	Ти кой си?

	__СОЗИЙ__
				Аз.

	__МЕРКУРИЙ__
					Кой аз?

	__СОЗИЙ__
	Аз. Созий. Не плаши се!

	__МЕРКУРИЙ__
	Какъв си? Що щеш тук?

	__СОЗИЙ__
310	Мъж, който с теб говори.

	__МЕРКУРИЙ__
	Слуга ли си или си господар?

	__СОЗИЙ__
								Зависи.

	__МЕРКУРИЙ__
	Къде така?

	__СОЗИЙ__
			Където ще ми се път отвори.

	__МЕРКУРИЙ__
	Туй отговор ли е?

	__СОЗИЙ__
					Не можеш го оспори.

	__МЕРКУРИЙ__
	Измамнико проклет, с добро или пък силом
315	ще кажеш кой си ти, с какво си се заел.
	Не се е още зазорило,
	а вече си на път… Къде си ти поел?

	__СОЗИЙ__
	Оттам — натам… Един човек ме е наел.
	И лошо, и добро аз правя, твоя милост.

	__МЕРКУРИЙ__
320	Не си лишен от ум и даже се стараеш
	да важничиш пред мен, но стига с тоз брътвеж!
	Навярно най-добре ще ме познаеш,
	ако един плесник от мене изядеш.

	__СОЗИЙ__
	Плесник от теб! Защо?

	__МЕРКУРИЙ__
						Та много да не знаеш!

N	Удря му плесник

	__СОЗИЙ__
	Ох, ох! И таз добра!

	__МЕРКУРИЙ__
325					Аз просто на шега
	и в отговор на твоята насмешка.

	__СОЗИЙ__
	Но със какво засегнах те сега,
	та вдигна срещу мен десница тежка?

	__МЕРКУРИЙ__
	Напротив, ударът бе много лек —
330	обикновен шамар туй беше.

	__СОЗИЙ__
	Но в случай че и аз бях избухлив човек,
	лют бой ни май грозеше.

	__МЕРКУРИЙ__
	Това бе нищо според мен,
	ей тъй — за малко развлечение.
335	Все пак аз имам намерение
	да бъде диалогът продължен.

	__СОЗИЙ__ (_иска да се оттегли_)
	Аз тръгвам.

	__МЕРКУРИЙ__
			Накъде?

	__СОЗИЙ__
					Не ще ти отговоря.

	__МЕРКУРИЙ__
	Но аз държа да знам, недей се инати!

	__СОЗИЙ__
	Ей таз врата желая да отворя,
340	ала не знам защо пред мен заставаш ти?

	__МЕРКУРИЙ__
	Внимавай, че ако се приближиш дотук,
	ще отнесеш куп удари с юмрук.

	__СОЗИЙ__
	Нима, размахвайки юмрук, обзет от бяс,
	ще ме възпреш да вляза днес у нас?

	__МЕРКУРИЙ__
	Как тъй у вас?

	__СОЗИЙ__
					Така.

	__МЕРКУРИЙ__
		345				Защо, лъжецо стар,
	твърдиш, че в този дом се приютяваш?

	__СОЗИЙ__
	Нали Амфитрион е тука господар!

	__МЕРКУРИЙ__
	За мене нищо туй не означава.

	__СОЗИЙ__
	Та аз съм му слуга.

	__МЕРКУРИЙ__
						На него?

	__СОЗИЙ__
								Да.

	__МЕРКУРИЙ__
					Слуга?

	__СОЗИЙ__
	Да, аз му служа.

	__МЕРКУРИЙ__
					Ти?

	__СОЗИЙ__
350						Разбира се, аз лично.

	__МЕРКУРИЙ__
	А кой си?

	__СОЗИЙ__
			Созий съм.

	__МЕРКУРИЙ__
					Кой?

	__СОЗИЙ__
						Созий.

	__МЕРКУРИЙ__
							Ей сега
	ще те науча как да се държиш прилично!

	__СОЗИЙ__
	Защо? Какъв ли бяс те е обзел?


	__МЕРКУРИЙ__
	Но я кажи ми под чие давление
355	такова име си приел?

	__СОЗИЙ__
	Такова си е то от моето кръщение.

	__МЕРКУРИЙ__
	Голям лъжец си, щом твърдиш
	без колебание,
	че винаги си Созий бил.

	__СОЗИЙ__
	Твърдя го, при това със пълно основание,
360	защото с него Бог ме е дарил
	и да го променя не съм във състояние.
	В противното кой би ме убедил?

N	Меркурий го бие.

	__МЕРКУРИЙ__
	Негоднико, със сто тояги здрави
	за своето нахалство ще платиш!

	__СОЗИЙ__
365	На помощ! Вижте с мен какво той прави!

	__МЕРКУРИЙ__
	Мерзавецо, ти смееш да крещиш?!

	__СОЗИЙ__
	Как няма да крещя? Та би ли ме възпрял,
	щом вече сто тояги съм изял?

	__МЕРКУРИЙ__
	Със тази си ръка…

	__СОЗИЙ__
					Недей се с нея хвали!
370	Ако ти вземаш връх над мен,
	то е, защото аз от смелост съм лишен.
	Герой ли си тогаз? Едва ли…
	Не е голяма чест, че някого си бил,
	че слабия си победил,
375	че твоята десница е корава.
	Ако един човек налита тъй на бой,
	добър не може да е той
	и само укор заслужава.

	__МЕРКУРИЙ__
	Е, Созий ли си пак?

	__СОЗИЙ__
					От туй, че ме наби,
380	не станах аз друг индивид;
	промяната в това е може би,
	че пак съм Созий, но съм бит.

	__МЕРКУРИЙ__
	Таз наглост още сто тояги заслужава.

	__СОЗИЙ__
	Ах, милост, няма ли да спреш?

	__МЕРКУРИЙ__
385	А ти защо не спреш с инат да ми додяваш?

	__СОЗИЙ__
	Добре, ще си мълча, щом толкоз настояваш.
	Тоягата в тоз спор те прави триж по-вещ.

	__МЕРКУРИЙ__
	Ще ми твърдиш ли пак, че ти си Созий,
	невернико?

	__СОЗИЙ__
			О, не, сега съм този,
390	когото искаш. Казвам го така,
	защото ме е страх от твоята ръка.

	__МЕРКУРИЙ__
	Та значи, Созий бил си допреди
	таз среща?

	__СОЗИЙ__
			Мислех тъй, но ме разубеди
	тоягата ти страховита
395	и затова си грешката отчитам.

	__МЕРКУРИЙ__
	Сега съм Созий аз и Тива днес признава,
	че на Амфитрион съм лично подчинен.

	__СОЗИЙ__
	Ти? Созий?

	__МЕРКУРИЙ__
		Да! И щом в туй някой се съмнява,
	ще трябва да стои далеч от мен.

	__СОЗИЙ__
400	Как тъй от себе си да се откажа, Боже?
	Как тъй ще ме лиши от име тоз мошеник?
	Гневя се аз, а той доволен е, че може,
	понеже съм страхлив, да прави всичко с мене.
	Но само чрез смъртта…

	__МЕРКУРИЙ__
					Я стига си мърморил
405	през зъби! Изкажи си мисълта на глас!

	__СОЗИЙ__
	За Бога, аз… таквоз… нормално бих говорил
	със теб, ако възможност имах аз.

	__МЕРКУРИЙ__
	Е, хайде, говори!

	__СОЗИЙ__
					Но обещай ми, моля,
	че моят гръб ще бъде пощаден.
	Я да подпишем мир!

	__МЕРКУРИЙ__
410					Да бъде твойта воля
	и нека мине този път от мен!

	__СОЗИЙ__
	Какво спечелил би, ако се сбъдне таз
	прищявка? Я кажи, кой демон ти внуши,
	че Созий аз не съм и че не съм аз?
415	От името ми ти не можеш ме лиши.

	__МЕРКУРИЙ__
	Ти значи дръзваш пак във твоя дух да…

	__СОЗИЙ__
										Стой!
	Нали ми обеща да няма вече бой?

	__МЕРКУРИЙ__
	Ах, ти, обеснико, негоднико проклет!

	__СОЗИЙ__
	А тез обиди пък защо са?
420	Дори да ми крещиш ругателства безчет,
	със тях не можеш ме ядоса.

	__МЕРКУРИЙ__
	На своето държиш.

	__СОЗИЙ__
					Без никаква шега.

	__МЕРКУРИЙ__
	Щом тъй е, не важи мирът ни отсега.

	__СОЗИЙ__
	Какво от туй? Да се самоунищожа
425	заради теб?! Ти таз нелепост как можа
	да кажеш? Как такъв абсурд ти е втълпен,
	че някак би могъл да се превърнеш в мен?
	Във ничия глава до днеска никой път
	не се е раждала подобна мисъл.
430	Сънувам ли? Нима обори ме сънят
	или пък изведнъж съм се сащисал?
	Ами! Изобщо аз не съм се в сън унисал
	и чувствам, че съвсем наред ми е умът.
	Нали Амфитрион изпрати лично мене
435	във своя дом, при своята жена
	и ми заръча да разкажа на Алкмена
	как храбро води той с врага война!
	Нали от пристана дойдох съвсем наскоро
	и във ръката си фенер държах,
440	нали пред тази къща те съзрях
	и най-човешки с теб започнах да говоря?
	Ала отрано ти разбра, че съм страхлив
	и в моя дом да вляза ми попречи,
	след туй, понеже си с характер избухлив,
445	с тояга да ме биеш ти понечи.
	Нима ще отречеш, че туй се случи днес?
	Нали аз нищо не изопачавам?
	Спри да гнетиш един човек злочест,
	защото има дълг да изпълнява.

	__МЕРКУРИЙ__
450	Не мърдай, че с една-едничка крачка твоя
	ти извънмерно ще ме разгневиш!
	Със мен се случи всичко, което ти твърдиш,
	със изключение на боя.
	Да, мен Амфитрион изпрати при Алкмена:
455	от порта в Персия насам поех
	с вестта, че с храброст необикновена
	мъжът й в бой с врага се отличи с успех
	и вожда им срази в атака дръзновена.
	Да, аз съм Созий. Туй не буди колебание,
460	на Дав съм син, а моят брат Арпаг,
	уви, почина във изгнание.
	Със Клеантида съм от доста време в брак,
	но ме вбесява нейното държание.
	Стотици пъти бой със ремък изтърпях
465	във Тива, ала ни продумах, ни простенах.
	Дори и публично дамгосан бях
	за мойта доброта — била тя прекалена.

	__СОЗИЙ__
	Изглежда, че е прав. Ако не бе той Созий,
	отде ще знае туй, което ми изрече?
470	И въпреки че ме съмнение тормози,
	започвам да му вярвам вече.
	Ако се отнеса към своя взор с доверие,
	ще кажа, че досущ е като мен наглед.
	Ще му задам два-три въпроса най-напред,
475	за да си изясня най-сетне таз мистерия.
	Ти знаеш ли какво е взел Амфитрион
	за себе си от плячката богата?

	__МЕРКУРИЙ__
	Бижута от елмаз от двадесет карата,
	с които вождът им е кичел своя трон.

	__СОЗИЙ__
480	А на кого ли с тях ще прави щедър жест?

	__МЕРКУРИЙ__
	На своята съпруга — на Алкмена.

	__СОЗИЙ__
	А знаеш ли къде намират се те днес?

	__МЕРКУРИЙ__
	В ковчеже, за целта предназначено.

	__СОЗИЙ__
	На всеки мой въпрос отвръща идеално…
485	Изпитвам в себе си съмнение…
	Дали пък в Созий той превърна се реално?
	Дали не му отстъпих под давление?
	Опипам ли се и пак се впускам в разсъждение,
	но нещо в мен твърди, че туй съм аз все пак.
490	О, няма ли отде да дойде просветление,
	за да не се държа досущ като глупак?
	Това, що сторих сам, без никой да е с мен,
	не може да го знае някой друг.
	Той от такъв въпрос ще бъде затруднен
495	и ще го хвана аз в измама тъкмо тук.
	А в шатрата какво успя да сториш, точно
	когато боят бе във най-широк размах?

	__МЕРКУРИЙ__
	Съгледах бут…

	__СОЗИЙ__
				Е, и?

	__МЕРКУРИЙ__
					… две-три парчета сочни
	отрязах си, излапах ги с ищах
500	и тъй като там май бе сложено нарочно
	шише със вино, аз си пийнах раз и дваж,
	във моите очи искрици запламтяха
	и бързо придобих кураж
	заради тези, що във битка бяха.

	__СОЗИЙ__
505	И този му ответ доказва туй, което
	повтаряше ми той преди това!
	Сега пък се върти във моята глава
	въпросът да не би той да е бил в шишето!
	След отговора ти съм склонен да те взема
510	за Созий — спорът ни излишен е тогаз.
	Но щом си Созий ти, как би решил проблема
	за мен — все някой трябва да съм аз.

	__МЕРКУРИЙ__
	Не ще ти възразя през времето, когато
	не ще съм Созий аз, да бъдеш Созий ти.
515	Но докато съм аз, недей се инати,
	не туряй си главата във торбата!

	__СОЗИЙ__
	Това ме хвърля пак в голямо затруднение —
	умът ми тоз обрат не иска да приеме.
	Наместо в тежък спор да търсим тук решение,
520	да влизаме в дома, че стана крайно време.

	__МЕРКУРИЙ__
	Тез удари дано да бъдат по-удачни!…

	__СОЗИЙ__
	Ох, той ме бие дваж по-силно този път!
	Цял месец май ще ме боли гърбът.
	Не смогнах да предам заръката, обаче
525	към порта трябва да поема път.

	__МЕРКУРИЙ__
	Замина най-подир. Тояга щом играе,
	и стари грехове човек изплаща.
	Но виждам Юпитер с Алкмена — тя сияе
	от щастие и своя мил изпраща.


>>	Трета сцена

N	__Юпитер__, __Алкмена__, __Клеантида__, __Меркурий__

	__ЮПИТЕР__
530	Алкмена, аз не ща да има факли тук!
	С тях твоето лице изглежда по-омайно,
	ала желая да остане в тайна
	таз среща — да не знае никой друг.
	И слава, и успех, спечелени в сражения —
535	на моята любов те пречат всеки ден.
	Аз мигове крада от свойте задължения
	в стремежа си на теб да бъда посветен.
	На твоя пищен чар тез мигове обричам
	с риск нечии уста да ме упрекнат с яд,
540	защото само таз, която аз обичам,
	ще ме възнагради за моя пламък свят.

	__АЛКМЕНА__
	Амфитрион, и мен ме радва твойта слава,
	спечелена с кураж и с подвизи безброй.
	Сърцето ми се възгордява
545	от твойто мъжество при всеки тежък бой.
	Но аз, уви, разбрах, че тази висша чест,
	любими, те държи от мен все по-далече
	и нежността към тебе не ми пречи
	геройството ти да проклинам днес,
550	да негодувам, че върховно повеление
	издигна те във ранг тивански генерал.
	Военният триумф извиква възхищение,
	когато си се в бой със слава увенчал,
	но неведнъж от риск е съпроводен той.
555	Сърцето ми от страх небивал се сковава,
	щом някой само спомене за бой!
	Дори и мисълта за гибел ме смразява
	и в мен опасността надава страшен вой.
	С какъвто и венец да бъде увенчан
560	героят, победил в една неравна бран,
	едва ли би могъл да заплати надлежно
	за мъката, за трепетната нежност
	на клетото сърце, което все трепери,
	което мир не може да намери.

	__ЮПИТЕР__
565	Как всичко твое в мен разпалва жар незрима,
	тупти във моя взор сърцето ти горещо
	и няма според мен по-чародейно нещо
	от туй да имаш в дар една душа любима!
	Но мене ме гризе сега едно съмнение,
570	Алкмена: нежността, дарена ми в екстаз,
	дали не идва ми от теб по задължение,
	че като твой съпруг представям ти се аз.
	Сърдечната ти жар, ответният ми плам —
	единствено чрез тях съм щастие видял
575	и никога не бих желал да знам,
	че съм без страст получил този дял.

	__АЛКМЕНА__
	Но тъкмо казвайки, че ти си моят мъж,
	разкрила бих таз жар пред всички без стеснение
	и чудя се защо ти хрумна изведнъж
580	да ми говориш със такова подозрение.

	__ЮПИТЕР__
	Защото моят плам и нежността ми, мила,
	не са подвластни на съпружески окови.
	В любовния екстаз ти с по-голяма сила
	привличаш ме, щом виждаш в мен любовник.
585	Любящото сърце напълно се отдава,
	чувствително е то към хиляди неща,
	но винаги се притеснява
	от туй какво ще му сервира любовта.
	Чаровна ми Алкмена, в мене ти
590	свой мъж и свой любовник разпознаваш,
	ала любовникът сумти,
	защото от съпруга се смущава.
	А тоз любовник иска само
	на него своето сърце да отдадеш
595	и ще възбудиш ревността му,
	щом и на своя мъж във вярност се кълнеш.
	Любовникът не ще от извора на брака
	да черпи удоволствия върховни,
	с търпение сърцето му да чака
600	от дълг семеен нежности редовни —
	тез нежности за него са отровни.
	До лудост май ще го таз двойственост докара,
	а той е тъй изтънчен, че държи
	това съмнение да спре да му тежи:
605	за добродетелта в съпруга имай вяра,
	а на любовника сърцето ти дължи
	любов и нежности без мяра.

	__АЛКМЕНА__
	Амфитрион, не знам защо
	говориш ми така, дали не се шегуваш?
610	Ако те слушат други, то
	си биха рекли, че бълнуваш.

	__ЮПИТЕР__
	По-смислена ми е речта,
	отколкото, Алкмена, предполагаш.
	Ала стоейки с теб, ме мъчи съвестта
615	и моят дълг на воин ми налага
	да тръгвам и сама да те оставя тук.
	Ала когато аз от теб ще съм далече,
	не виждай в мене свой съпруг,
	а за любовника мисли най-вече.

	__АЛКМЕНА__
620	Любовник и съпруг обичам с равна сила,
	щом Бог ги е събрал, как бих ги разделила!

	__КЛЕАНТИДА__
	Ах, Боже, на какви милувки
	от твоя мил съпруг сега се радваш ти!
	А моят мъж, уви, отвръща ми с преструвки
625	и туй безспирно ме гнети.

	__МЕРКУРИЙ__
	Ще трябва да предупредя Нощта
	да сгъне своите платна навреме,
	да изгаси звездите сутринта,
	та Слънцето нагоре да поеме.


>>	Четвърта сцена

N	__Клеантида__, __Меркурий__

N	(Меркурий иска да си тръгне).

	__КЛЕАНТИДА__
630	Какво? Нима така ме изоставяш?

	__МЕРКУРИЙ__
	Ами че как? Защо е тоз фасон?
	А ти да не държиш дълга си да забравя?
	На фронта ще вървя с Амфитрион.

	__КЛЕАНТИДА__
	Какъв си груб! Не ме дразни`
635	с престореното си държание!

	__МЕРКУРИЙ__
	Чудесен повод за сръдни!
	След туй ще те зарадвам със внимание.

	__КЛЕАНТИДА__
	Какво? Към своя стан потегляш ти отново,
	без да ме утешиш с едничко нежно слово?

	__МЕРКУРИЙ__
640	Но как измислил бих подобна залъгалка?
	Петнайсет годин брак не бяха никак малко —
	изчерпана ми е словесната наличност,
	пък и за този срок май казахме си всичко.

	__КЛЕАНТИДА__
	Негоднико, виж как Амфитрион държи се
645	с Алкмена, чуй го как говори й със плам!
	А ти си тъй студен към мен и нямаш срам —
	поне за малко изчерви се!

	__МЕРКУРИЙ__
	Ех, Клеантида, те брак още нямат май,
	а всяка възраст своето отрежда:
650	на тях сега това отива им, но знай,
	че сигурно за нас то смешно ще изглежда.
	Я представи си как ще сме на вид, когато
	загукаме, допрели си лицата?

	__КЛЕАНТИДА__
	Мизернико, нима съм стара толкоз чак,
655	че никой отсега по мен не ще въздиша?!

	__МЕРКУРИЙ__
	Не, не с такава мисъл бях…
	Но как въздишал бих аз, смешният дъртак?
	Това едва ли бих могъл да го опиша.

	__КЛЕАНТИДА__
	Ще проявиш ли ти, подлецо, интерес
660	към мене като към почтена дама с чест?

	__МЕРКУРИЙ__
	Не се мисли за прекалено честна,
	такава чест за мен не струва пет пари!
	Не се хвали, че си с достойнства всеизвестна,
	защото туй ме дразни, разбери!

	__КЛЕАНТИДА__
665	Живея с чест! Нима затуй ще ме кориш?


	__МЕРКУРИЙ__
	Мен само с доброта жената ме пленява,
	а пък за свойта чест ти вдигаш толкоз врява,
	че скоро ще ме подлудиш.

	__КЛЕАНТИДА__
	Ти би желал сърца със нежност мнима,
670	изтънчени жени, които се стремят
	с ласкателство неустоимо
	мъжете си по свой лек път да поведат.

	__МЕРКУРИЙ__
	От мене запомни едно, ревнивке:
	_Глупакът упрека навътре взема_,
675	пък аз за свой девиз от днеска ще приема:
	_По-малко чест и повече почивка._

	__КЛЕАНТИДА__
	Така ли? Значи би приел без възмущение
	да тръгна с някой мъж със леко поведение?

	__МЕРКУРИЙ__
	Да, стига да не ми ушите проглушаваш,
680	и с вяра, че това ще ти е за урок.
	Бих предпочел удобния порок,
	а не честта, с която ми додяваш!
	Е, сбогом, скъпа Клеантида,
	че при Амфитрион ще трябва да отида.

	__КЛЕАНТИДА__
685	Защо сърцето ми не се решава
	за този мерзък мъж да търси наказание?
	Неудържимо побеснявам
	при мисълта, че съм с безукорно държание.


>	Второ действие

>>	Първа сцена

N	__Амфитрион__, __Созий__

	__АМФИТРИОН__
	Негоднико, ела! Ти знаеш ли, мръснико,
690	че ще ядеш пердах, отвориш ли уста,
	че само с удари по твоя гръб, дръвнико,
	ще си сподавя яростта?!

	__СОЗИЙ__
	Щом тук говорят силата, властта,
	против тях аз не бих могъл да викам —
695	на вашата страна ще е законността.

	__АМФИТРИОН__
	Измамнико, нима ти искаш да прикриеш
	измислиците си? Не ще ти се размине!

	__СОЗИЙ__
	О, не, аз съм слуга, а господар сте вие —
	от вас зависи всичко, господине.

	__АМФИТРИОН__
700	Добре, ще заглуша гнева си избуял,
	а ти кажи какви известия ми носиш.
	Преди да съм видял жена си, бих желал
	да хвърлим светлина по някои въпроси.
	Ума си събери и си спомни какво си
705	дочул или видял.

	__СОЗИЙ__
	За да не кажа нещо неуместно,
	бих искал предварително да знам
	как вестите да ви предам:
	да отговарям ли чистосърдечно, честно
710	или като пред господар голям;
	дали самите факти да обаждам
	или да ви угаждам?

	__АМФИТРИОН__
			От теб се иска само
	да ми представиш всичко ред по ред.

	__СОЗИЙ__
715	Добре тогаз, пред мене пречка няма
	на всеки ваш въпрос да дам ответ.

	__АМФИТРИОН__
	По мойта заповед какво направи?

	__СОЗИЙ__
	Под черни небеса накъм дома поех,
	задаваше се нощ и аз заповедта ви
720	и вас самия сто пъти проклех.

	__АМФИТРИОН__
	Подлец!

	__СОЗИЙ__
			Щом ваша милост ме застави
	да лъжа, лъгал бих аз, колкото речете.

	__АМФИТРИОН__
	Виж как един слуга усърдност демонстрира!
	Кажи сега, какво се случи с теб, додето
	пътуваше?

	__СОЗИЙ__
725		От страх едва ли не примирах
	при всяко мръдване в крайпътните дървета.

	__АМФИТРИОН__
	Страхливец. Нямаш срам!

	__СОЗИЙ__
						Природата създава
	различни склонности у всички нас:
	едни с безстрашие се отличават,
730	а други — с предпазливост, както аз.

	__АМФИТРИОН__
	Как стигна у дома?

	__СОЗИЙ__
					Преди да вляза в двора,
	реших да пробвам как гласът ми ще звучи
	как репликите си да изговоря,
	та вашият триумф добре да проличи.

	__АМФИТРИОН__
	А после?

	__СОЗИЙ__
735	Някой май да ме възпре целеше.

	__АМФИТРИОН__
	Кой?

	__СОЗИЙ__
		Созий, но не аз, а другият. Той беше
	ядосан, че аз бях изпратен при Алкмена.
	Но тайната май бе и нему известена
	и той безспирно се гневеше.

	__АМФИТРИОН__
	Какви ги дрънкаш?

	__СОЗИЙ__
740					Не, не лъжа, господине.
	Преди мен във дома аз бях се настанил;
	по принцип знам за Созий, че един е,
	след туй установих, че се е раздвоил.

	__АМФИТРИОН__
	Кажи, как може в твоята глава
745	такива глупости да се родят:
	насън ли си видял това,
	размътен ли ти е от пиене умът
	или ме мамиш с тез объркани слова?

	__СОЗИЙ__
	Нима объркани слова това са?
750	Та аз говоря истински неща
	и винаги държа си на честта,
	пък вие вярвайте, ако ви тъй изнася.
	Додето бях на път, бях Созий само аз,
	щом влязох вкъщи, там оказахме се двама
755	и се започна препирня голяма.
	В момента съм и там, и с вас;
	Но тукашния Аз умора го тормози,
	а отпочинал, свеж е тамошният Созий
	и грижи няма той, освен да мисли как
760	да чупи кости със кривак.

	__АМФИТРИОН__
	Ах, кой би изтърпял слуга да му додява,
	ако не е добър и отстъпчив,
	ако търпение не притежава?

	__СОЗИЙ__
	Щом в този случай избухлив
765	показвате се, аз тогава
	ще съм смирен и мълчалив.

	__АМФИТРИОН__
	Добре де, говори, яда си ще сподавя,
	но по-последователен бъди!
	Това, което досега разправя,
770	как може да се потвърди?

	__СОЗИЙ__
	Не може, прав сте. Май неясен бях.
	Едва ли някой вяра ще ми хване,
	защото няма как да стане.
	У всеки може би ще предизвикам смях.
775	Но след като от мен тоз случай изживян е,
	да го прикрия не посмях.

	__АМФИТРИОН__
	В това повярвал би един безумец само!

	__СОЗИЙ__
	Не вярвах го и аз, но, ща не ща, приех,
	че Созиевците са вече двама;
780	единия за самозванец взех,
	обаче силом той доказа ми, че нямам
	друг избор, а след туй, когато се съвзех,
	заключих, че сме лика и прилика —
	изискани, красиви господа,
785	приличащи си, както му се вика,
	като две капчици вода,
	и да не беше му възтежичък пестникът,
	не бих видял аз никаква беда.

	__АМФИТРИОН__
	Май нужно ще ми е чудовищно търпение…
790	Най-сетне ми кажи ти влезе ли в дома?

	__СОЗИЙ__
	Та как бих влязъл там, при положение
	че пълна каша беше ми в ума
	и не си дадох разрешение.

	__АМФИТРИОН__
	Не те разбрах добре.

	__СОЗИЙ__
					Попречи ми кривакът
795	и още ме боли гръбнакът.

	__АМФИТРИОН__
	Набиха ли те?

	__СОЗИЙ__
				Да.

	__АМФИТРИОН__
					Кой?

	__СОЗИЙ__
						Аз.

	__АМФИТРИОН__
							Но как така?

	__СОЗИЙ__
	Ей, тъй. Но не тоз Аз, с когото днес сте вие,
	а онзи там със тежката ръка.

	__АМФИТРИОН__
	Ти брътвиш глупости, дано те Бог убие!

	__СОЗИЙ__
800	Това не е брътвеж — недейте с мене спори!
	Та онзи Аз, с когото имах среща,
	взе връх над този, който с вас говори.
	А онзи е тъй як и с кръв така гореща,
	че по-голямо зло той щеше да ми стори —
805	с тояга кожата ми да отпори…
	За този бой аз дълго ще се сещам.

	__АМФИТРИОН__
	А моята жена видя ли?

	__СОЗИЙ__
						Не.

	__АМФИТРИОН__
							Защо?

	__СОЗИЙ__
	Препятствието ми попречи.

	__АМФИТРИОН__
	Обеснико, кажи, какво бе всъщност то?

	__СОЗИЙ__
810	Нали ви обясних сто пъти вече,
	че онзи Аз изпречи се като
	сатрап пред този Аз и аз далече
	принуден бях да бягам.
	А онзи Аз, твърдейки, че само той е Созий,
815	взе своята тояга
	и се закани яростно на този.
	Тъй як е онзи Аз и тъй ревнив,
	че удари безброй на този Аз стовари,
	а този Аз бе толкова страхлив,
820	че, ще не ще, на бяг удари.

	__АМФИТРИОН__
	Със чашката е той навярно прекалил,
	затуй му е размътена главата.

	__СОЗИЙ__
	Във огън слагам си ръката,
	ако, освен вода, съм друго нещо пил.

	__АМФИТРИОН__
825	Тогава може би заспал си уморен
	и си видял насън кошмари разни
	и тез миражи безобразни
	за истини сега представяш ти пред мен.

	__СОЗИЙ__
	Кълна се, че нормално съм нощувал,
830	че след това не съм изобщо спал
	и че до тоз момент безспирно съм будувал
	и никакъв мираж не съм видял.
	Не е и онзи Созий сън сънувал,
	че иначе как бой от него да съм ял?

	__АМФИТРИОН__
835	Най-сетне замълчи и тръгвай подир мен,
	че вече ми наду главата!
	Нима съм полудял, та изтърпях тоз ден
	нелепостите на слугата!

	__СОЗИЙ__
	Обикновен човек каквото да рече,
840	все за нелепост то се смята,
	а щом е големец, излиза, че
	все мъдрости говори му устата.

	__АМФИТРИОН__
	Да влезем. За друг път пази си мъдростта.
	Я виж жена ми — ах, на вид е тъй приятна!
845	Но тъй като не ни очаква, тя
	ще се учуди вероятно.


>>	Втора сцена

N	__Алкмена__, __Клеантида__, __Амфитрион__, __Созий__

	__АЛКМЕНА__
	Към боговете със възхвала, Клеантида,
	да се обърнем днес, да им благодарим,
	затуй че моят мъж сърцат, неустрашим,
850	спечелил е голям успех завиден.

	__АМФИТРИОН__
	Ах, богове, дано по ваша воля
	Алкмена срещне тук съпруга си герой
	с голяма радост! Аз най-искрено се моля
	предишната любов пак да намери той.
855	Дано ме срещне тя с такъв сърдечен плам,
	какъвто съм готов и аз да й отдам.

	__АЛКМЕНА__
	Я виж, ти пак си тук?

	__АМФИТРИОН__
			Пристигнах, да. Обаче
	не знам дали така посреща се съпруг.
	Най изненада ме това, че
860	чух възгласа: _я виж, ти пак си тук?_
	Какво ли този възглас значи?
	Далече от дома бях дълго време,
	от мислите по теб посърна моят лик,
	неистова тъга обзе ме,
865	безкраен бе за мене всеки миг:
	не е ли редом с мен любимият човек,
	аз чувствам, че денят по-дълъг е от век.

	__АЛКМЕНА__
	Но…

	__АМФИТРИОН__
		Знай, Алкмена, че със свойто нетърпение
	възлюбените времето си мерят.
870	Отсъствието ми за теб не е томление,
	защото в теб любов май няма да намеря!
	Щом своето сърце човек на друг обрича,
	раздялата потиска, угнетява,
	а който истински обича,
875	той все изпитва страх, че закъснява.
	Посрещането ти като с покривка снежна
	любовния ми пламък охлади,
	а аз очаквах радост нежна
	завръщането ми у теб да породи.

	__АЛКМЕНА__
880	Опитвам се да проумея
	защо такъв език държиш сега на мен;
	не знам защо ти аз додеях
	и нямам никаква идея
	какво да сторя, че да си задоволен!
885	Забрави ли какво се снощи случи,
	когато в своя дом щастлив се ти завърна?
	На нежностите ти със нежности отвърнах…
	Каквото пожела, нали си го получи?

	__АМФИТРИОН__
	Е, как?

	__АЛКМЕНА__
		Така! Нали пред твоите очи
890	показах как съпруг посреща се с милувки
	и свойта жар на теб отдадох без преструвки.
	Как по-добре една любов да проличи!

	__АМФИТРИОН__
	Какво говориш?

	__АЛКМЕНА__
				Ах, нали самият ти
	безкрайно бе щастлив от моя прием?
895	А след като в зори се разделихме ние,
	ще отречеш ли, че завръщането ти
	голяма изненада крие?

	__АМФИТРИОН__
	Дали ще е в това, че се прибрах по-рано,
	причината, че ти видяла си нощес
900	насън неща, които стават днес?
	Дотолкова ли чак от плам бе обладано
	сърцето ти в ответ на мъжката ми страст,
	та смяташ, че съвсем задоволен съм аз?

	__АЛКМЕНА__
	Дали от някакво зловредно изпарение
905	не е умът ти замъглен,
	та си във пълно неведение
	за преживяното през тази нощ със мен
	и днес подлагаш на съмнение
	това, че със любов бе ти възнаграден?!

	__АМФИТРИОН__
910	За изпарение зловредно ми подмяташ —
	догадката ти е недопустима.

	__АЛКМЕНА__
	Ами защо съня ти за причина смяташ?
	Нима в това здрав смисъл има?

	__АМФИТРИОН__
	Но ако не чрез сън, какво ли обяснение
915	на твойте думи можем да дадем?

	__АЛКМЕНА__
	А как, освен с едно зловредно изпарение,
	твърденията ти ще разберем?

	__АМФИТРИОН__
	Алкмена, престани със тези изпарения!

	__АЛКМЕНА__
	А ти, Амфитрион, за сън спри да говориш!

	__АМФИТРИОН__
920	По нашия въпрос изказаните мнения
	не са шега и тук шегата зло ще стори.

	__АЛКМЕНА__
	Не бива да се губим във съмнения,
	та аз започнах пак да чувствам плам неземен.

	__АМФИТРИОН__
	Говорейки така, май искаш да замажеш
925	оназ студенина, с която ти прие ме.

	__АЛКМЕНА__
	С това, че нещо на шега ще кажеш,
	не можеш ни развесели без време.

	__АМФИТРИОН__
	Алкмена, моля те с това да спрем
	и сериозно да си поговорим.

	__АЛКМЕНА__
930	Амфитрион, и аз предлагам да не спорим
	излишно, че ще се объркаме съвсем.

	__АМФИТРИОН__
	Но да не искаш да ме убедиш,
	че снощи тук съм се вестявал?

	__АЛКМЕНА__
	А ти ще спреш ли да твърдиш,
935	че снощи тук не си се появявал?

	__АМФИТРИОН__
	Да съм се връщал тук?

	__АЛКМЕНА__
						О, да. И призори
	ти стана и пое към Тива.

	__АМФИТРИОН__
	Алкмена, хайде, не спори.
	Кой би приел твърдения такива?
940	А, Созий?

	__СОЗИЙ__
			Май с ума не е добре… Дори
	на лудост вече я избива.

	__АМФИТРИОН__
	Алкмена, в името на боговете,
	повярвай, таз шега не ще е с хубав край.
	Мери си думите и знай,
945	че само тъй ще се спасиш от бесовете.

	__АЛКМЕНА__
	Аз меря ги и без да ме предупреждаваш —
	ти и от други тук видян си сам.
	Но питам се защо не го признаваш.
	И доказателства могла бих да ти дам.
950	Ако е вярно, че не си бил тук нощес,
	тогава от кого ще знам таз чудна вест,
	че в сетния двубой врага си победил,
	че ти над Птерелас си взел превес,
	че в схватката си го лишил
955	от куп елмази и че си решил
	да са за мен? Какъв по-силен аргумент?

	__АМФИТРИОН__
	Какво? Нима твърдиш, че вече съм ти дал
	от плячката тоз мой тъй ценен дял,
	и знаеш, че за теб е бил предназначен?

	__АЛКМЕНА__
960	Така е, да. И мога лесно
	да го докажа.

	__АМФИТРИОН__
				Как? Кога? Кажи!

	__АЛКМЕНА__
								Тозчас.

	__АМФИТРИОН__
	Созий!

	__СОЗИЙ__
		Шегува се. Сега държа ги аз.
	Преструването й е неуместно.

	__АМФИТРИОН__
	Ами печатът?

	__АЛКМЕНА__
				Виж! Това не е мираж,
965	а доказателство. И то ни стига.


	__АМФИТРИОН__
	О, небеса!

	__АЛКМЕНА__
		Я спри със тоз шантаж,
	Амфитрион, излишно шум се вдига
	и във ума ти всичко е миш-маш.

	__АМФИТРИОН__
	Счупи печата!

	__СОЗИЙ__ _(отваря ковчежето)_
				Ах, но накита го няма!
970	Дали с магия някой го е взел
	и с таз задача сам се е наел,
	понеже знаел за коя е дама?

	__АМФИТРИОН__
	Кажете, богове, които с власт голяма
	владеете света, какво ще е туй чудо?
975	Нима ще стигна до полуда?

	__СОЗИЙ__
	Ако е права тя, туй, господарю, значи,
	че вие също сте със двойник — като мен.

	__АМФИТРИОН__
	Я по-добре млъкни!

	__АЛКМЕНА__
					Учудваш се, обаче
	не зная от какво си тъй озадачен.

	__АМФИТРИОН__
980	О, небеса, смут страшен ме обхвана!
	Разсъдък здрав не би тоз случай обяснил,
	а пък той би честта ми застрашил!
	Умът ми не разбра как всичко стана.

	__АЛКМЕНА__
	Но щом туй доказателство държиш,
985	не казвай, че нощес не си го тук оставил.

	__АМФИТРИОН__
	Тогава моля те да уточниш
	какво след идването си съм правил.

	__АЛКМЕНА__
	Да искаш туй от мене означава
	да казваш, че не си през тази нощ тук бил.

	__АМФИТРИОН__
990	Понеже нещо ме озадачава,
	един твой разказ би го изяснил.

	__АЛКМЕНА__
	Навярно важни грижи те терзаят
	и другото ти е излязло от главата.

	__АМФИТРИОН__
	Възможно е. Но аз все пак държа да зная
995	подробно как протекоха нещата.

	__АЛКМЕНА__
	Добре! Ще ги предам най-акуратно.
	Към теб се приближих с приятна изненада
	и те целунах многократно,
	изпитвайки и радост, и наслада.

	__АМФИТРИОН__
1000	Нима пропуснал съм тоз прием мил?

	__АЛКМЕНА__
	Ти този накит скъп изпърво ми дари,
	защото си го бил за мен предназначил,
	След туй ми каза, че сърцето ти гори
	по мен, тъй както жар разпалена искри,
1005	че войнският ти дълг за него пречка бил,
	че мойта липса ти едва си издържал,
	че с нетърпение си чакал да се върнеш,
	да се усмихнеш, щом ме зърнеш…
	Не знам дали си някога мечтал
1010	тъй пламенно да ме прегърнеш.

	__АМФИТРИОН__
	Убийствен удар! Как ли бих го преживял?

	__АЛКМЕНА__
	С любовния си плам ти ме омая,
	неизразим възторг извика в мен
	и трябва искрено да ти призная,
1015	че моето сърце изцяло бе в твой плен.

	__АМФИТРИОН__
	А после?

	__АЛКМЕНА__
			Хванахме се за ръце
	и мисли разни разменихме,
	вечеряхме лице в лице,
	към спалнята се устремихме…

	__АМФИТРИОН__
	И двамата?

	__АЛКМЕНА__
1020			Та кой би се възпротивил?

	__АМФИТРИОН__
	Тоз удар тъй жесток ме хвърля в изумление
	и моят ум ревнив остава в неведение!

	__АЛКМЕНА__
	Ама защо си се, съпруже, изчервил?
	Да спя със теб — нима това е престъпление?

	__АМФИТРИОН__
1025	Не съм бил аз. За мен е повече от ясно,
	че вчера вечерта в морето бях.
	От всички тез лъжи кажи коя от тях
	е най-недопустима, най-ужасна.

	__АЛКМЕНА__
	Амфитрион!

	__АМФИТРИОН__
			Какво коварство!

	__АЛКМЕНА__
							Този яд…

	__АМФИТРИОН__
1030	Не! Стига благост и учтивост!
	Тоз случай сложи край на мойта отстъпчивост.
	Аз чувствам, че в сърцето ми е ад
	и че жадува то за мъст и справедливост.

	__АЛКМЕНА__
	На мен ли ще мъстиш? Нима ти измених,
1035	та мислиш, че у мене е вината?

	__АМФИТРИОН__
	Не зная, но изпадна ми душата
	в покруса и безкрайно се смутих.

	__АЛКМЕНА__
	Съпруг безнравствен, ти отричаш и самата
	действителност. Защо на теб се доверих?
1040	В безсрамието си дотам отиде чак,
	че ме във изневяра обвиняваш
	и с измишльотини се оправдаваш
	със цел да разрушиш един законен брак,
	брак, който ме към теб закрепостява.
1045	Но хитрините ти не виждам как
	ще продължат. На мен ми друго не остава
	освен да скъсам с теб, да съм свободна пак!

	__АМФИТРИОН__
	Ти, след като успя да ме опозориш,
	сега целиш да си разтрогнем брака.
1050	Към мене ти така обидно се държиш,
	че зле ще е това да се протака.
	Тъй стъпка ми честта, че чувствам се ужасно,
	едва ли любовта ще скрие този срам.
	От случилото се не ми е нищо ясно
1055	и затова държа подробности да знам.
	Аз бях все с твоя брат, преди
	насам да тръгна рано сутринта.
	Ще го потърся, та и той да потвърди,
	че беше с мене вчера вечерта.
1060	С гнева си справедлив аз искам да прозра
	във таз мистерия необяснима.
	Каквото и да разбера,
	горко на който пръст в мистерията има!

	__СОЗИЙ__
	Но, господине, аз…

	__АМФИТРИОН__
					Ти остани
1065	и чакай тук, недей припира!

	__КЛЕАНТИДА__
	Госпожо, трябва ли…

	__АЛКМЕНА__
						Обратно се върни
	и замълчи, че нищо не разбирам!


>>	Трета сцена

N	__Клеантида__, __Созий__

	__КЛЕАНТИДА__
	Не знам какво му е разбъркало главата,
	но брат й ще е тук в най-кратък срок
1070	и край ще сложи на кавгата.

	__СОЗИЙ__
	За моя господар тоз удар е жесток,
	но странни бяха и при мен нещата.
	А може и по-зле да стане… Със жената
	ще поговоря аз при подходящ предлог.

	__КЛЕАНТИДА__
1075	Дано не приближи до мене! Предпочитам
	вълнението си да не издам.

	__СОЗИЙ__
	Щом някои неща за неприятни считам,
	за тях не бих желал да знам.
	Та хубаво ли е отрано да науча
1080	във бъдното каква злина ще ми се случи?
	И все пак важни са нещата, от които
	ще тегли може би и моята глава.
	Човекът има слабостта да пита
	за всичко — даже за това,
1085	което е добре да си остане скрито.
	О, Клеантида, Бог добро ти дал!

	__КЛЕАНТИДА__
									Назад,
	изменнико! До мен недей се приближава!

	__СОЗИЙ__
	Но, Господи, защо обзета си от яд
	и се от нищо възмущаваш?

	__КЛЕАНТИДА__
1090	А я кажи какво ти _нищо_ назоваваш?

	__СОЗИЙ__
	За всеки _нищо_ нищо означава —
	и в проза, и във стих все _нищо_ значи то,
	а щом е _нищо_, то не питай ме защо.

	__КЛЕАНТИДА__
	Какво ли спира мен, жената клета,
1095	да избода и двете ти очи?
	Тогаз ще видиш ти жена, от гняв обзета!

	__СОЗИЙ__
	Защо със толкоз яд днес твоят глас звучи?

	__КЛЕАНТИДА__
	Ах, колко ти бе лесно да забравиш
	как се държа към мене вечерта!

	__СОЗИЙ__
	Е как?

	__КЛЕАНТИДА__
1100		О, значи ти се на наивник правиш.
	Нима и ти ще имаш наглостта
	да казваш, че не си тук снощи бил?

	__СОЗИЙ__
	Напротив, аз бих потвърдил
	обратното и с теб ще бъда прям:
1105	добре си спомням, че бях доста вино пил,
	а след това какво съм правил — туй не знам.

	__КЛЕАНТИДА__
	В пиянството ли ти ще търсиш извинение?

	__СОЗИЙ__
	О, не! Но имам днес към теб молба голяма:
	повярвай ми, че бях в такова положение,
1110	че спомени за станалото нямам,
	но може после да почувствам съжаление.

	__КЛЕАНТИДА__
	А, ти съвсем забравил си, изглежда,
	как вчера се държа към мен?

	__СОЗИЙ__
	Не помня нищо, но… пък храня в теб надежда
1115	да ми го спомниш — аз съм честен и почтен,
	и щом съм съгрешил, глава виновно свеждам.

	__КЛЕАНТИДА__
	Не помниш! Щом като Амфитрион пристигна,
	помислих, че и ти ще дойдеш в този ден
	и дълго снощи аз те чаках, без да мигна,
1120	а ти към мен бе толкова студен,
	че даже не можах да те целуна, щото
	наместо устни ти поднесе си ухото!

	__СОЗИЙ__
	Добре!

	__КЛЕАНТИДА__
		Как тъй _добре_?

	__СОЗИЙ__
					Сега ще ти обадя
	защо към теб така съм се държал:
1125	страхувах се (бях много чесън ял),
	че от дъха ми ще ти се догади.

	__КЛЕАНТИДА__
	Гальовни думички зашепнах ти… Но глух
	и ням май беше ти — досущ като дръвник;
	Аз питах се дали не беше без език,
1130	щом нежна думичка от теб не чух.

	__СОЗИЙ__
	Я виж ти!

	__КЛЕАНТИДА__
			А пък аз обсипах те с горещи
	милувки, но, уви, излъгах се, защото
	ти беше като лед. Нима ще отречеш ти,
	че не поиска с мен да легнеш във леглото?
1135	Нали приключват там съпружеските срещи.

	__СОЗИЙ__
	И аз не легнах с теб?

	__КЛЕАНТИДА__
						Не, пъзльо!

	__СОЗИЙ__
									Вероятно…

	__КЛЕАНТИДА__
	Измамнико, ти точно тъй направи,
	а за жената туй е страшно неприятно,
	но вместо грешката си да поправиш,
1140	ти предпочете да ме изоставиш,
	като ме нагруби и път пое обратно.

	__СОЗИЙ__
	Чудесно!

	__КЛЕАНТИДА__
			Ах, защо, подлецо своеволен,
	ми се присмиваш след туй тежко унижение?

	__СОЗИЙ__
	Защото съм от себе си доволен.

	__КЛЕАНТИДА__
1145	Така ли един мъж изказва съжаление?

	__СОЗИЙ__
	Тоз път най-мъдър бях — без никакво съмнение!

	__КЛЕАНТИДА__
	Не, ти не съжали за своя номер долен
	и грейна твоя лик в победно озарение!

	__СОЗИЙ__
	Спокойно, Бога ми! Усещам аз отрада
1150	в душата и затуй изглеждам тъй щастлив.
	Показах се и днес коректен, предвидлив,
	а не че в случая на теб така се пада.

	__КЛЕАНТИДА__
	Изменнико, май вземаш ме на смях?

	__СОЗИЙ__
	О, не! Чистосърдечно ти говоря.
1155	В началото изпитвах малко страх,
	но след като те чух, успях да го преборя.
	Признавам си, че се боях.
	Със тебе глупост да не сторя.

	__КЛЕАНТИДА__
	Боял си се! Защо? Кажи, че не разбрах.

	__СОЗИЙ__
1160	Според медиците, когато е препил,
	мъжът не трябва със жена си да преспива,
	че ако след това отрок би се родил,
	ще е недъгав той и няма да го бива.
	Затуй сърцето си със лед бях заредил
1165	и не разбрах защо показа се ревнива.

	__КЛЕАНТИДА__
	Не давам пет пари за тез медици долни —
	я нека да вървят със своите съвети
	при тез, които истински са болни,
	и да не си навират носовете
1170	сред читави и здрави хора!
	За страстите ни грижа те да нямат,
	за връзките интимни да не спорят,
	че хитрината им не е чак тъй голяма,
	та да си мислят чрез измама
1175	от всички нас наивници да сторят!

	__СОЗИЙ__
	По-кротко!

	__КЛЕАНТИДА__
			Не, това добро не предвещава.
	Тез мисли се въртят на лудия в главата,
	Въпроси свестният човек не си задава
	за виното или за времето, когато
	съпружеския дълг си изпълнява.
1180	Медиците от разум са лишени…

	__СОЗИЙ__
	Не ги упреквай! Те по принцип са почтени!

	__КЛЕАНТИДА__
	Напротив, ти грешиш, че кротката я караш,
	не хваща място твойто извинение.
	Във всеки случай аз ще търся отмъщение,
1185	че в подигравките си нямаш мяра,
	че с думи върху мен куп удари стовари.
	Щом от сърцето ти получих разрешение,
	ще се възползвам от това си положение.

	__СОЗИЙ__
	Какво?

	__КЛЕАНТИДА__
			Нали ти сам призна, че би приел
1190	да тръгна с друг? Защо така да не постъпя?

	__СОЗИЙ__
	А, не! Отричам се… Това е тъпо.
	И себе си, и тебе съм подвел.
	По този път не тръгвай, скъпа!

	__КЛЕАНТИДА__
	Защо ли, ако моят ум склони,
1195	да не опитам аз поне веднъж?

	__СОЗИЙ__
	Я замълчи. Към нас върви доволен мъж —
	Амфитрион е. Погледни.


>>	Четвърта сцена

N	__Юпитер__, __Клеантида__, __Созий__

	__ЮПИТЕР__
	Аз идвам да успокоя Алкмена
1200	и горестта й да разсея,
	да съживя страстта в душата си пленена
	и удоволствие да изживея.
	Алкмена горе ли се настани?

	__КЛЕАНТИДА__
1205	Да, но тревога стяга й душата,
	тя предпочита самотата
	и каза да стоя от нея настрани.

	__ЮПИТЕР__
	Не зная за кого е таз забрана,
	ала не може тя да е за мен.

	__КЛЕАНТИДА__
1210	От неговата яростна закана
	изглежда няма помен в тоз момент.


>>	Пета сцена

N	__Клеантида__, __Созий__

	__СОЗИЙ__
	Е, Клеантида, виж как ласкаво мъжът
	държи се, след като е минала кавгата.

	__КЛЕАНТИДА__
	Аз виждам, че ако жените се решат,
1215	по дяволите те мъжете си ще пратят.
	И най-добрият мъж лула тютюн не струва!

	__СОЗИЙ__
	Говорите тъй, щом от гняв се затресете,
	но всичките жени ще негодуват,
	щом дяволите вземат им мъжете.

	__КЛЕАНТИДА__
	Така ли?

	__СОЗИЙ__
1220		Да. Но виж, че идват, аз ги чувам.


>>	Шеста сцена

N	__Юпитер__, __Алкмена__, __Клеантида__, __Созий__

	__ЮПИТЕР__
	О, ти ме хвърляш в отчаяние,
	Алкмена, моля ти се, престани!

	__АЛКМЕНА__
	Не, ти ми мъка причини
	и аз ще се държа от теб на разстояние.

	__ЮПИТЕР__
	Прости ми…

	__АЛКМЕНА__
			Махай се!

	__ЮПИТЕР__
					Какво?

	__АЛКМЕНА__
						Ох, остави ме!

	__ЮПИТЕР__
1225	Тоз плач измъчва ме, тъгата й гнети ме.
	Алкмена, нека да…

	__АЛКМЕНА__
					Не тръгвай подир мене!

	__ЮПИТЕР__
	А ти къде…?

	__АЛКМЕНА__
				За теб там пътят забранен е.

	__ЮПИТЕР__
	Алкмена, нас съюз ненарушим
	ни свързва: тъй държа на красотите ти,
1230	че вечно ще вървя все по следите ти
	и нито за момент не ще се разделим!

	__АЛКМЕНА__
	Но аз пък винаги от теб ще бягам!

	__ЮПИТЕР__
	Нима от мен изпитваш страх?

	__АЛКМЕНА__
	И то какъвто ти едва ли предполагаш.
1235	Чудовище във тебе разпознах —
	свирепо, яростно, ужасно;
	ти тъй си груб и тъй чепат,
	че всяка близост с тебе е опасна,
	съвместният живот превърна се във ад.
1240	На толкова тормоз подлагаш ми сърцето,
	че аз едва ли ще открия под небето
	тъй гибелно, тъй страшно нещо,
	което и от теб да бъде по-зловещо!

	__ЮПИТЕР__
	Във твоите слова, уви, тъга напира.

	__АЛКМЕНА__
1245	А в моето сърце по-тежка е тя даже —
	дотолкова, че то днес думи не намира
	неволята си да изкаже.

	__ЮПИТЕР__
	Алкмена, моят плам какво ти причини?
	Та ти чудовище ли виждаш в мене?

	__АЛКМЕНА__
1250	И още питаш! Как не се ти посвени?
	Душата ми къде от мъка да се дене?

	__ЮПИТЕР__
	Дали не можеш глас да понижиш?

	__АЛКМЕНА__
	Не искам да те виждам, да те чувам…

	__ЮПИТЕР__
	Ти имаш ли сърце, щом тъй се с мен държиш?!
1255	Нали те вчера чух да ми твърдиш,
	че нашата любов до гроб ще съществува!

	__АЛКМЕНА__
	Не! Всичко свърши. Ти с измислица ужасна
	завинаги мечтите ми разби.
	Да, ти в оназ любов гореща, нежна, страстна
1260	отвори живи рани и злощастна
	направи я — жестоко я уби.
	И мястото й бе, уви, заето
	от ярост и от гняв неудържим,
	безверие обхвана ми сърцето;
1265	то мрази те зарад греха ти непростим
	и колкото те е обичало преди,
	с триж по-голяма злост ти сам го зареди.

	__ЮПИТЕР__
	Та твоята любов тъй слаба ли бе чак,
	че да я умори такава дреболия?
1270	Нима от таз шега дотолкова боли я,
	че да разтрогнем своя брак?

	__АЛКМЕНА__
	Ти именно с това обида ми нанесе
	и аз във своя гняв не мога ти прости.
	Когато ревността се в любовта намеси,
1275	обидата не ме чак толкова гнети.
	Начесто ревността събужда подозрения,
	които прекомерно ни увличат
	и ни създават огорчения.
	Но щом една душа обича,
1280	все пак надмогва болки и мъчения.
	Човешкото сърце, макар и разгневено,
	успява да смири една душа, ранена
	от него, а пък тя, макар да се терзае,
	все пак склонява то да бъде опростено,
1285	защото животворна любовта е.
	Един несдържан гняв, от ревност накипял,
	в страстта намира извинение
	и аз бих проявила снизхождение
	към който своя гняв не е бил овладял.
1290	Ала когато някак с лекота
	поддаваш се на ярост искрометна
	и безпричинно, с явна острота
	нанасяш удари на нежността
	на таз, която те обича беззаветно,
1295	тоз удар е жесток — зарад жестокостта
	той ще остави в мен горчилка дълголетна.

	__ЮПИТЕР__
	Алкмена, ти наистина си права:
	извърших нещо долно този път
	и аз не ще се оправдавам.
1300	Бих искал твоите очи да се сведат
	над моето сърце, та то да умолява
	за прошка твоето и в мир да затуптят.
	Алкмена, според мойто заключение
	вината пада на съпруга в мен,
1305	той всъщност има провинение
	и няма как да е любовникът вине`н,
	та той не би допуснал прегрешение.
	Сърцето му към теб изпитва толкоз нежност,
	че ако някога би слабост проявило
1310	или пък просто от небрежност
	би твоето сърце ранило,
	самият той ще го накаже неизбежно.
	Ала съпругът се е отклонил
	от своя дълг да те зачита най-почтено
1315	и волности към теб е проявил,
	уверен, че това е в брака позволено.
	Той грубостите си към теб не е спестявал,
	към личността ти действал е престъпно.
	Мрази` съпруга, той го заслужава
1320	и аз съм склонен да ти го отстъпя.
	Върху любовника недей си ти излива
	обхваналия те внезапно яд,
	за чужд грях него да виниш не бива,
	разграничи го от съпруга виноват
1325	и щом държиш да бъдеш справедлива,
	недей наказва ти любовника сърцат.

	__АЛКМЕНА__
	Със тез измислици, които чух,
	ти смяташ да получиш прошка лесно,
	но те за моя превъзбуден дух
1330	изобщо не звучат уместно!
	С увъртането си ти страшно ме нервира…
	Как може във един да виждаш двама!
	Такава разлика, каквато ти съзираш,
	между любовник и съпруг за мене няма,
1335	те слели са се в своята измама.
	И двамата са ми еднакво покорили
	съзнанието и в еднакви цветове
	във моя поглед са се откроили,
	защото те едни и същи грехове
1340	са сторили към мен и са ме отвратили.

	__ЮПИТЕР__
	Щом справедлив е този твой стремеж
	да хвърлиш върху мен вината,
	ти в жертва можеш да ме принесеш
	на свойта жажда за разплата,
1345	ти можеш воля да дадеш
	на яростта, обзела ти душата,
	и мене на тормоз да обречеш.
	Изглежда с право ти от мен страниш,
	сега разбирам, че където да отида,
1350	с гнева си ще ме проследиш,
	защото според теб нанесох ти обида;
	към най-омразните мъже ще ме числиш
	и ще ме прокълнеш добър ден да не видя.
	Засегнах с нещо аз добрите ти очи,
1355	навярно възмутих света и боговете.
	Но за да ми платиш за греховете,
	на своята омраза стрелите наточи
	и ги към мене насочи!
	А моето сърце сега те умолява
1360	за прошка и затуй пред тебе коленича
	във името на живата жарава
	на моята любов, която се обрича
	в душата ми до гроб да не изтлява.
	Ако сърцето ти, чаровна ми Алкмена,
1365	не иска да приеме таз молба,
	тогава да ми бъде покрусата спестена,
	а после злата ми съдба
	да отведе душата ми смирена
	в отвъдното, та там да няма тегоба.
1370	Алкмена, след като съм тъй обезверен,
	кажи ми, как могъл бих да живея,
	пред твоя чуден чар как да благоговея,
	когато знам, че ти изпитваш яд към мен?
	За жалост, всеки миг изглежда ми безкраен
1375	и моето сърце тъй страда,
	че надали ще може да изтрае.
	Да бяха го кълвали лешояди,
	по-слаби болки щеше да познае.
	Алкмена, щом не бива вече
1380	за своя грях от теб да чакам опрощение,
	направо ми кажи да си забия меча
	в сърцето — туй ще е най-простото решение!
	Във клетото сърце, заслужило тоз жребий,
	защото то презря божественото в тебе!
1385	В отвъдното щастлив тогава ще отида,
	щом твоя гняв това ще усмири,
	и няма да горчи в душата ти обида,
	ни спомен от омраза ще гори,
	ако се ти за любовта ми сетиш.
	Алкмена, туй е мойта воля сетна.

	__АЛКМЕНА__
	Ах, колко си жесток!

	__ЮПИТЕР__
1390					Защо спря? Говори!

	__АЛКМЕНА__
	Нима очакваш ти от мене добрини,
	след като толкоз зло ми причини?

	__ЮПИТЕР__
	Ако обидата поражда отвращение,
	нима фатално тя на любовта вреди?

	__АЛКМЕНА__
1395	Любящото сърце премного огорчение
	преглъща, но любимия щади.

	__ЮПИТЕР__
	По-малко ни боли, щом любим всеотдайно.

	__АЛКМЕНА__
	Млъкни, че бих могла да те презра безкрайно!

	__ЮПИТЕР__
	Чак тъй да ме презреш?

	__АЛКМЕНА__
1400					Бих искала, обаче
	до днеска не успях, за съжаление,
	сърцето си да нагодя така, че
	да се стреми към отмъщение.

	__ЮПИТЕР__
	Защо да се стремиш на мен да отмъстиш,
1405	когато аз ти свойта смърт предлагам?
	Щом искаш, до целта ще стигнеш ти веднага.

	__АЛКМЕНА__
	Не мразиш ли, как смърт на друг ще причиниш?

	__ЮПИТЕР__
	Аз пак бих заживял със теб в любов, когато
	смириш си яростта по своя воля
1410	и ме дариш със прошката, която
	на колене пред теб бих искал да измоля.
	Във крайна сметка днес решаваш ти:
	или ме накажи, или пък ми прости!

	__АЛКМЕНА__
	Уви, не мога се реши,
1415	но и да можех, ще ми струва скъпо.
	Аз исках моят гняв да продължи,
	ала сърцето ми отстъпи.
	Да кажа, че у мен омразата престава,
	ще значи, че аз вече ти прощавам.

	__ЮПИТЕР__
1420	Алкмена, с колко радост бих…

	__АЛКМЕНА__
	Млъкни. Горко ми, че пак слабост проявих!

	__ЮПИТЕР__
	Ах, Созий, колко съм щастлив!
	Иди при моите другари във войската,
	от мене поздрав им предай учтив
1425	и тук ги покани — при нас, на веселбата!
	Изпращам Созий там, но тука в това време
	Меркурий мястото му ще заеме.


>>	Седма сцена

N	__Клеантида__, __Созий__

	__СОЗИЙ__
	Е, Клеантида, виж съпружеско държание!
	Я дай по примера им да вървим:
1430	и ние нека да се помирим,
	да си обръщаме един на друг внимание!

	__КЛЕАНТИДА__
	Не виждам как ще мелим с теб брашно!

	__СОЗИЙ__
	Нима не искаш?

	__КЛЕАНТИДА__
				Не.

	__СОЗИЙ__
					За мен е все едно,
	но толкова по-зле за теб!

	__КЛЕАНТИДА__
							Защо? Кажи!

	__СОЗИЙ__
1435	Идеята ми вече не важи.
	И мене нещо би могло да разгневи…

	__КЛЕАНТИДА__
	Невернико, на мен таз грижа остави,
	до гуша ми дойде добра да съм… Дано…


>	Трето действие

>>	Първа сцена

	__АМФИТРИОН__
	Съдбата може би от мене нещо крие,
1440	каквото сторя, все донася ми досада,
	едва ли има по-жестока орисия
	от таз, която ми се пада.
	За жалост, аз не смогвам да открия,
	когото търся, но безспир попадам
1445	на тези, от които нямам нужда.
	Натрапници безброй, които са ми чужди,
	победите ни славни днес празнуват,
	и аз не мога да не негодувам.
	Ликуват те и ме прегръщат,
1450	а аз се мъча да отмина,
	за да отбягна таз ненавистна дружина,
	че всеки мой миг тя в мъчение превръща.
	Приятелството им убива ме направо,
	отвръщам с бегъл жест на техния привет,
1455	а много ми се ще да им отправя
	на глас проклятия безчет.
	Не радват ме похвалите, честта,
	триумфите, добити в бой напрегнат,
	щом е душата ми във плен на горестта.
1460	Победите си аз бих пренебрегнал,
	ако в сърцето ми пак грейне радостта.
	Но ревността ме връща час по час
	към перипетии различни
	и колкото за тях по-често мисля аз,
1465	по-мътни стават те и по-трагични.
	Не се учудвам, че елмазите ги няма —
	крадецът ги е взел, запазвайки печата,
	но как приел бих туй твърдение чудато,
	че снощи съм ги дал аз лично на жена ми?!
1470	Подобни случки се начесто наблюдават
	и куп измамници възползват се от тях.
	Ала ако чужд мъж тъй прави, че минава
	на друга за съпруг, туй е ужасен грях.
	Пък и различното се лесно откроява
1475	и няма как една жена да не го види.
	За тесалийски чародейства разни
	обвеяни с неимоверна слава,
	говорят летописци видни,
	обаче според мен това са думи празни.
1480	Дали пък по прищявка на съдбата
	след подвизите ми в сражения чутовни
	ще трябва да повярвам слепешката
	в измислиците голословни?
	Не, аз ще изясня с жена си таз мистерия,
1485	защото според мене туй химера е,
	макар че смисъл здрав тя няма как да търси.
	О, небеса, обръщам се към вас
	с молба дано сега не бъркам аз,
	дано жена ми е изгубила ума си!


>>	Втора сцена

N	__Меркурий__, __Амфитрион__

	__МЕРКУРИЙ__
1490	Щом любовта не ми доставя радост, цяра
	ще търся в друго развлечение
	и днес Амфитрион, за свое наслаждение,
	от кожата му аз ще го изкарам.
	И от това не се изобщо притеснявам…
1495	Та щедър ли да се показвам, Боже?
	Аз като бог съм си предразположен
	с лукавства да се подвизавам.

	__АМФИТРИОН__
	Защо ли е сега затворена вратата?

	__МЕРКУРИЙ__
	По-леко! Кой си ти?

	__АМФИТРИОН__
					Аз, аз съм.

	__МЕРКУРИЙ__
							Но кой аз?

	__АМФИТРИОН__
	Я отвори!

	__МЕРКУРИЙ__
1500		Но кой тъй чука в този час
	и иска да отворя бързешката?

	__АМФИТРИОН__
	Нима не ме познаваш?

	__МЕРКУРИЙ__
						Не,
	пък и изобщо не желая, знай.

	__АМФИТРИОН__
	Тук всичките са полудели май.
1505	Ей, Созий, ти познаваш ме поне!

	__МЕРКУРИЙ__
	Да, Созий съм, това е мойто име.
	Не може да ме лъже паметта.

	__АМФИТРИОН__
	Ти виждаш ли ме?

	__МЕРКУРИЙ__
					Да. Ала какво ти има,
	та вдигаш толкоз врява сутринта?
1510	Какво те кара тъй да тропаш там?

	__АМФИТРИОН__
	Обеснико, и ти да питаш продължаваш?!

	__МЕРКУРИЙ__
	Но след като тъй много настояваш
	да ти отворя, длъжен съм да знам.

	__АМФИТРИОН__
	Подлец! И да не щеш да ми отвориш,
1515	все пак ще вляза и с кривак
	добре ще те науча как
	е редно с мене да говориш.

	__МЕРКУРИЙ__
	Ти значи с крясъците не престана?
	Тъй хубаво ще те посрещна ей сега!

	__АМФИТРИОН__
1520	Ах, Господи, каква безочлива закана
	и то от моя нагъл, тъп слуга!

	__МЕРКУРИЙ__
	Ти поогледа ме достатъчно… Тогаз
	защо си вперил в мен очи
	и стръв защо във тях личи?
1525	Май ако можеше да хапеш с поглед, аз
	бих станал на парчета подир час.

	__АМФИТРИОН__
	Безсрамни думи! Чак ме хваща яд,
	като говориш тъй, и питам се дали
	представяш си какъв ужасен град
1530	от удари по твоя гръб ще завали!

	__МЕРКУРИЙ__
	Махни се, драги, докато е рано,
	че май без рана ти не ще се отървеш.

	__АМФИТРИОН__
	О, нагъл мой слуга, сега ще разбереш
	как господарят ти ще срещне таз закана!

	__МЕРКУРИЙ__
	Ти — моят господар?

	__АМФИТРИОН__
1535					И още се съмняваш?!

	__МЕРКУРИЙ__
	На мен Амфитрион е само господар.

	__АМФИТРИОН__
	Ти, освен мен, кой друг Амфитрион
	познаваш?
	__МЕРКУРИЙ__
	Не зная друг…
	__АМФИТРИОН__
				Тогаз?
	__МЕРКУРИЙ__
					Кажи, при кой кръчмар
	си ходил и нима не забеляза,
1540	че виното ти е главата завъртяло?

	__АМФИТРИОН__
	Ах, Боже мой!

	__МЕРКУРИЙ__
				С какъв вид вино се наряза?

	__АМФИТРИОН__
	Млъкни!

	__МЕРКУРИЙ__
		Червено ли бе то, или бе бяло?

	__АМФИТРИОН__
	Ха бой, де!

	__МЕРКУРИЙ__
				Новото те бие във главата,
	ако с вода не е то разредено.

	__АМФИТРИОН__
1545	Ах, как ще ти изтръгна езика от устата!

	__МЕРКУРИЙ__
	Чуй, драги, вслушай се във мене
	и си тръгни, преди да се влошат нещата,
	че аз на виното дължимото отдавам.
	Пък и Амфитрион да си се забавлява!

	__АМФИТРИОН__
	Нима е вътре?

	__МЕРКУРИЙ__
1550			Да. Участва в тежък бой
	и след като спечели гръмка слава,
	с красивата Алкмена днес е той
	и се на хубостта й наслаждава.
	Изпърво имаха любовна разправия,
1555	но се разбраха и сега са във екстаз.
	Внимавай да не вдигнеш тупурдия
	и с туй да им попречиш, че тогаз
	Амфитрион ще те направи на пихтия.


>>	Трета сцена

	__АМФИТРИОН__
	Той сякаш нож заби във моите гърди
1560	и във духа ми внесе смут небивал!
	Ако е вярно туй, което ми твърди,
	честта и любовта на вятъра отиват!
	Разсъдъкът ми днес затормозен се мае:
	да търси ли как фактите стоят,
1565	да скрие ли или да си признае,
	че за позор и срам ми е домът?!
	Не, таз обида не допуска двоумение —
	какво да съхраня, щом съм с отнета чест?!
	Един въпрос стои пред мене днес —
1570	как да постигна отмъщение?!


>>	Четвърта сцена

N	__Созий__, __Навкрат__, __Полид__, __Амфитрион__

	__СОЗИЙ__
	Аз всичко нужно сторих, господине,
	и двама господа ви тук доведох.

	__АМФИТРИОН__
	Така ли?

	__СОЗИЙ__
			Да.

	__АМФИТРИОН__
				Изменнико безчинен!

	__СОЗИЙ__
	Какво ви е?

	__АМФИТРИОН__
				Сега ще разбереш, говедо!

	__СОЗИЙ__
	Но, господине…

	__АМФИТРИОН__
1575			Твар нахална, своенравна!

	__СОЗИЙ__
	Ей господа, елате незабавно!

	__НАВКРАТ__
	Но моля, спрете!

	__СОЗИЙ__
					Аз… в какво съм виноват?

	__АМФИТРИОН__
	Сега ще се отприщи моят яд!
	Как още позволяваш си да питаш?!

	__СОЗИЙ__
1580	Изпърво е съдът, а след това въжето.

	__НАВКРАТ__
	В какво е съгрешил, ах, моля ви, кажете?

	__СОЗИЙ__
	Любезни господа, на вас разчитам!

	__АМФИТРИОН__
	Но как?! Та той навънка ме остави,
	вратата под носа ми с ключ затвори,
1585	язвителна закана ми отправи
	и груби ругатни ми наговори!
	Негодник!

	__СОЗИЙ__
			Как загазих!

	__НАВКРАТ__
						Яда си укротете!

	__СОЗИЙ__
	Но, господа…

	__ПОЛИД__
				Какво?

	__СОЗИЙ__
					Нали наби ме той!

	__АМФИТРИОН__
	Не, всъщност, но все пак се съгласете,
	че трябва да плати за ругатните с бой!

	__СОЗИЙ__
1590	За ругатни изобщо аз не знам.
	Нали ми наредихте да намеря
	тез господа, привет от вас да им предам
	и тук да ги поканя на вечеря?

	__НАВКРАТ__
	Да, той наистина намери ни във стана
1595	и ни предаде вашата покана.

	__АМФИТРИОН__
	Повеля от кого получи ти?

	__СОЗИЙ__
							От вас.

	__АМФИТРИОН__
	Кога?

	__СОЗИЙ__
		Когато бяхте се сдобрили
	с Алкмена и яда си бяхте потушили,
	та си говорехте с любезен глас.

	__АМФИТРИОН__
1600	Тук всеки миг и всяка крачка, Боже,
	все по-големи мъки ми докарват!
	При тази безизходица кой може
	да ми даде съвет в какво да вярвам?!

	__НАВКРАТ__
	От разказа на Созий става ясно,
1605	че тук се случва нещо чудновато;
	наместо ти да се гневиш ужасно,
	опитай да си изясниш нещата.

	__АМФИТРИОН__
	На помощта ви се надявам,
	щом Бог изпрати ви при мен.
1610	При таз мистерия какво тук всъщност става,
	умът ми няма ли да бъде просветлен?
	Държа да вникна в неизвестността,
	че тя тревожи ме по-силно от смъртта.


>>	Пета сцена

N	__Юпитер__, __Амфитрион__, __Навкрат__, __Полид__, __Созий__

	__ЮПИТЕР__
	Кой чука тъй, че чак да сляза ме принуди?
1615	Нали друг господар освен мен тука няма?

	__АМФИТРИОН__
	Но кой стои пред мен?

	__НАВКРАТ__
						Та кой не би се чудил,
	щом вижда не един Амфитрион, а двама!

	__АМФИТРИОН__
	Душата ми се вледени,
	надеждата, уви, бе толкова далече;
1620	ала съдбата ми все пак се изясни
	и истината блесна вече!

	__НАВКРАТ__
	Във двамата все по` се вглеждам аз
	и смея да твърдя, че са напълно сходни.

	__СОЗИЙ__
	Но истинският — ето го пред вас,
1625	а другият — той е измамник и негодник!

	__ПОЛИД__
	Но приликата е такава,
	че съм направо поразен!

	__АМФИТРИОН__
	Достатъчно ме е подлецът разигравал —
	туй чудо чака моя меч кален!

	__НАВКРАТ__
	О, не!

	__АМФИТРИОН__
		Пуснете ме!

	__НАВКРАТ__
1630				Какво с тоз меч целите?

	__АМФИТРИОН__
	Да заплатя на тоз коварен гад.

	__ЮПИТЕР__
	Не бива толкоз да се горещите,
	че ако се поддавате на яд,
	туй значи, че сте сбъркали конците.

	__СОЗИЙ__
1635	Той е измамникът — чрез талисман чудат
	представя се под външност чужда.

	__АМФИТРИОН__
	Ти хулиш ме така, защото имаш нужда
	с кривак да си получиш своя дял!

	__СОЗИЙ__
	Но моят господар страх няма от лъжците
1640	и произвола ви не би търпял!

	__АМФИТРИОН__
	Пуснете ме да свърша със този фанфарон,
	обидата с кръвта му да измия!

	__НАВКРАТ__
	Не ще се съгласим сега Амфитрион
	да води бой със себе си самия!

	__АМФИТРИОН__
1645	Та ще търпите ли честта ми да петнят?!
	Приятелите ми подлеца защитават —
	не само че не щат за мен да отмъстят,
	но даже против мен застават!

	__НАВКРАТ__
	Та трудността пред нас е толкова голяма,
1650	че никак не е лесно да решим.
	Когато не един Амфитрион, а двама
	тук виждаме, кого да защитим?
	Ако загриженост към вас днес проявим,
	достатъчна ли ще е тя,
1655	след като знаем как чрез подвиг несравним
	си проявихте в бой при Тива храбростта?
	И в другия личи подобно изражение,
	но кой от тях ще е героят несъмнен?
	Допускаме едно-единствено решение —
1660	измамникът да бъде поразен.
	Но приликата ви ни страшно затруднява
	и ако таз неяснота остава,
	ще бъде рискът прекален.
	Та затова е нужно според мене
1665	подлеца да открием и тогава,
	щом целият въпрос напълно изяснен е,
	да слушаме какво дългът ни повелява.

	__ЮПИТЕР__
	Да, прав сте. Кой от вас не би се двоумил,
	щом приликата ни е толкоз очевидна?
1670	Туй колебание за мен не е обидно
	и затова не бих ви в нищо обвинил.
	Окото разлика така и не намира
	и няма как човек да не сгреши.
	Защо ръката ми меч трябва да държи,
1675	какъв е смисълът да се нервирам?
	Мистерията с меч не може се реши
	и аз на нещо по-надеждно се опирам.
	Ако Амфитрион е той или пък аз,
	но приликата ни не буди спор,
1680	ще се захвана с тоз проблем тозчас:
	ще се представя тъй пред строгия ви взор
	и всичко ще ви стане толкоз ясно,
	че ще се види той натясно
	и мойта кръв не ще постави под съмнение,
1685	не ще изкаже възражение.
	Свидетел ще са ми тиванците — пред тях
	самата истина ще можем да покажем,
	а в нея има фактор толкоз важен,
	че без смущение и страх
1690	ще го разкрия днес на всички пред очите.
	От мен Алкмена чака обяснение,
	честта й е обект на унижение
	и аз съм длъжен да оборя клеветите.
	Обичам я — затуй е мое задължение
1695	да призова на Тива първенците
	и да ви дам пред тях подробно разяснение.
	Но докато тез вождове отбрани
	пристигнат, моля ви, бъдете
	така добри да зачетете
1700	софрата — Созий тук ви най-любезно кани.

	__СОЗИЙ__
	С тез думи, господа, така той увеща ни,
	че аз благодаря му със поклон.
	Същинският Амфитрион
	е този, който на вечеря кани!

	__АМФИТРИОН__
1705	О, небеса, защо така ме унизяват?!
	Нима обречен съм в яда си да изстрадам,
	подобно грешник, пратен в ада,
	това, което тоз измамник ни внушава,
	и моята ръка бездейна да остава?

	__НАВКРАТ__
1710	Излишно е да си терзаете душата,
	изчакайте да се доизяснят нещата,
	за да надмогнете тоз гняв.
	Не знам цели ли той да ви измами,
	но, както повелява съвестта ми,
1715	ще кажа, че изглежда прав.

	__АМФИТРИОН__
	Другари сте ми уж, а хвалите подлеца,
	а в Тива верните приятели стоят;
	аз ще се свържа с тях и те ще подкрепят
	на моя тъй естествен гняв живеца!

	__ЮПИТЕР__
1720	Добре. Така и те ще разберат
	кой е виновникът за спора.

	__АМФИТРИОН__
	Хитрецо, ти не ще избегнеш от позора
	и те от мойта мъст не ще те отърват!

	__ЮПИТЕР__
	На тез обиди неуместни
1725	не чакайте ответ, защото може
	единствено с две думи свестни
	нелепият ви гняв да бъде уталожен.

	__АМФИТРИОН__
	Дори Небето теб не може те спаси,
	ще те преследвам — чак във пъкъла ще влезна!

	__ЮПИТЕР__
1730	Недей се залудо коси,
	оттук аз няма да изчезна.

	__АМФИТРИОН__
	Ще ида да сбера аз своите другари,
	подкрепящи гнева ми справедлив,
	и щом се върна с тях, ще му ударим
1735	такъв бой, че не ще остане жив!

	__ЮПИТЕР__
	С любезностите стига! Приканвам ви учтиво
	да влезем бързо във дома.

	__НАВКРАТ__
	Тук всичко според мен е толкоз причудливо,
	че хич не ми се то побира във ума.

	__СОЗИЙ__
1740	Я стига, господа, със тези препирни
	и нека на софра зората срещнем с радост.
	Сега на мен честта се пада
	да ви предложа новини
	за славни, героични дни,
1745	пък и по хубави софри си падам!


>>	Шеста сцена

N	__Меркурий__, __Созий__

	__МЕРКУРИЙ__
	Защо ти, лакомнико, пак
	безсрамно пъхаш тук носа си?

	__СОЗИЙ__
	По-кротко, де!

	__МЕРКУРИЙ__
				Прекрачиш ли тоз праг,
	ще сетиш сто тояги по гърба си.

	__СОЗИЙ__
1750	Аз, щедрият, добрият Созий,
	си казвам: „Сдържай се, макар и куражлия!
	Че щом си Созий, си и този,
	когото не върви да биеш ти самият.“

	__МЕРКУРИЙ__
	Кажи ми, кой ти даде разрешение
1755	туй име да си присвоиш?
	Предупредих те, че ще си платиш
	със сто тояги, щом отхвърляш мойто мнение.

	__СОЗИЙ__
	Защо и двамата с едно и също име
	да не слугуваме на своя господар?
1760	С туй име мен ме знае млад и стар.
	Тъй, както теб, така и мен боли ме,
	че помежду ни спорът нерешим е.
	Но пък Амфитрионовците нека
	един пред друг от ревност да умират,
1765	а Созиевците довека
	да си живеят в мир и да не се презират!

	__МЕРКУРИЙ__
	Ти няма ли да спреш със този свой инат?
	Туй име само аз ще нося във страната!…

	__СОЗИЙ__
	Я да приемем, че по воля на съдбата
1770	си моят първороден брат.

	__МЕРКУРИЙ__
	Но братът би могъл да пречи. Аз поне
	държа да съм самин… Разбра ли вече?

	__СОЗИЙ__
	Ах, колко си суров и безсърдечен!
	Не може ли да съм пък твоя сянка?

	__МЕРКУРИЙ__
									Не!

	__СОЗИЙ__
1775	Защо не се смили душата ти над мен?
	Ако ти проявиш човечност,
	от мен ще си доволен вечно
	и като сянка аз ще съм ти подчинен.

	__МЕРКУРИЙ__
	Не се допуска милост в този случай.
1780	В дома опитай да проникнеш
	и сто тояги ти ще си получиш!

	__СОЗИЙ__
	О, клети Созий, можеш ли да свикнеш
	с такава безнадеждна участ?

	__МЕРКУРИЙ__
	Забрави ли, че бях ти забранил изрично
1785	с туй име да се назоваваш?

	__СОЗИЙ__
	Но аз не се обръщам лично
	към себе си: сега друг Созий споменавам,
	мой стар роднина — той
	по време на обяд изгонен беше с бой.
1790	Не зная нищо по-трагично.

	__МЕРКУРИЙ__
	Внимавай, че във лудост пак изпадаш
	и неизбежно ще пострадаш!

	__СОЗИЙ__
	Надменен кучи син, по-смел да бях,
	от мене ти би ял такъв пердах!

	__МЕРКУРИЙ__
	Какво чух?

	__СОЗИЙ__
			Нищо.

	__МЕРКУРИЙ__
1795			Пак посмей да ми го кажеш…

	__СОЗИЙ__
	И зъб не съм обелил даже.

	__МЕРКУРИЙ__
	„Надменен кучи син“ — съвсем добре го чух.
	Не си мисли, че като пън
	безчувствен съм и глух!

	__СОЗИЙ__
1800	Изглежда папагал е изкрещял насън.

	__МЕРКУРИЙ__
	Е, хайде, сбогом… Щом те засърби гърбът,
	ще ме намериш лесно ти тъдява.

	__СОЗИЙ__
	О, небеса, как тежък е мигът,
	във който ме от ядене лишават!
1805	Ще трябва, изтерзан, да следвам туй, което
	съдбата ми вмени чрез своя сляп закон.
	Със клетия Амфитрион
	в съюз свържи се, Созий клети,
	в съюз, макар и незавиден.
1810	Я гледай — той насам с другарите си иде!


>>	Седма сцена

N	__Амфитрион__, __Аргатифонтид__, __Позикъл__, __Созий__

	__АМФИТРИОН__
	По-бавно, господа. Назад изостанете.
	Ход можете да ускорите чак
	когато аз реша да ви направя знак.

	__ПОЗИКЪЛ__
	Злодей ви е ранил в душата с удар точен.

	__АМФИТРИОН__
1815	Да, този удар е фатален,
	защото е във мойта чест насочен
	и в пламъка, в сърцето ми запален.

	__ПОЗИКЪЛ__
	Щом приликата е чак толкоз очевидна,
	Алкмена, без да има провинение…

	__АМФИТРИОН__
1820	Но грешката тук става престъпление!
	Невинността, дори грехът при съпротива
	да е допуснат, без вина загива.
	Тез грешки жегват ни в чувствителни места
	и ако разумът за тях прощава,
1825	не ще простят сърцето и честта,
	кой както ще да ги представя!

	__АРГАТИФОНТИД__
	За бъркотията не мисля аз дори,
	за мен компромисът е унижение
	и не приемам мирно разрешение —
1830	туй дейният човек не ще го одобри!
	Ако приятел мой за помощ ме помоли,
	ще трябва всичко нужно да направя,
	аз, Аргатифонтид! Защо ли
	да слушам как врагът го злепоставя?
1835	Така не бих могъл да защитя честта му,
	ще трябва да преследвам отмъщение.
	Във спорове човек прахосва сили само,
	а в случай на съдбовно стълкновение —
	мой дълг е да го кажа прямо —
1840	чрез меч постига се най-сигурно решение.
	Приятели, каквото и да стане,
	днес Аргатифонтид на всичко е решен:
	дано обесникът да не умре отрано,
	та аз да го пронижа с меч кален
1845	и тъй Амфитрион да бъде отмъстен.

	__АМФИТРИОН__
	Е, хайде!

	__СОЗИЙ__
			Чакам, господарю мой,
	на колене пред вас присъда справедлива.
	Не ме жалете хич, смелете ме от бой,
	убийте ме, че аз не бива
1850	сред живите да съм, ако не заслужавам!
	Не ви виня, не се и оправдавам.

	__АМФИТРИОН__
	Стани. Какво ти е?

	__СОЗИЙ__
					Изгонен бях.
	Аз предполагах, че като остана там,
	ще мога да обядвам редом с тях,
1855	и не допусках, че бой само щях да ям.
	Но другият ми аз, тоз, който е слуга
	на другия ви вас, тогаз
	пред всички вдигна страшна олелия
	и мене ме раз-Созиха, а вас
1860	ви раз-Амфитриониха — сега
	и двамата сме със еднаква орисия.

	__АМФИТРИОН__
	Последвай ме.

	__СОЗИЙ__
				Дали не идва друг след нас?


>>	Осма сцена

N	__Клеантида__, __Навкрат__, __Полид__, __Созий__, __Амфитрион__, __Аргатифонтид__, __Позикъл__

	__КЛЕАНТИДА__
	О, Боже!

	__АМФИТРИОН__
			От кого изпитваш страх?
	Нима видът ми страховит е?

	__КЛЕАНТИДА__
1865	Пред мене сте сега, а горе ви видях
	току-що.

	__НАВКРАТ__
		Но защо се тъй безпокоите?
	Той тук е и ще се опита
	да ни разкаже как се случиха нещата
	и да ни вдъхне мир в душата.


>>	Девета сцена

N	__Меркурий__, __Клеантида__, __Навкрат__, __Полид__, __Созий__, __Амфитрион__, __Аргантифонтид__, __Позикъл__

	__МЕРКУРИЙ__
1870	След малко, господа, ще се покаже тук
	един всесилен бог, на боговете цар;
	Алкмена го прие досущ като съпруг,
	защото той доби любим на нея чар.
	А аз, Меркурий, го дотука придружих
1875	и тъй като не знаех що да правя,
	под образа на Созий се явих
	и го натупах здраво.
	Но за утеха бих му казал: „Бих те днес
	със мисълта, че бой от бог е висша чест.“

	__СОЗИЙ__
1880	Всевишни боже, господарю мой,
	аз можех без честта на вашата тояга.

	__МЕРКУРИЙ__
	Съгласен съм сега да си е Созий той,
	че грозният му лик не ми приляга
	и затова отлитам към небето,
1885	с амброзия да си почистя там лицето.
N	Отлита в небесата.

	__СОЗИЙ__
	Ти върху мен изля със бой тъй своя яд,
	че никога дано не стъпиш пак тъдява!
	Сега съм убеден, че няма в тоя свят
	бог като теб — по-черен и от дявол!


>>	Десета сцена

N	__Юпитер__, __Клеантида__, __Навкрат__, __Полид__, __Созий__, __Амфитрион__, __Аргантифонтид__, __Позикъл__.

	__ЮПИТЕР__, _върху облак_
1890	Амфитрионе, виж тоз, който изигра те —
	под твоите черти се Юпитер явява,
	под тях ти май го вече разпознаваш
	и толкоз ясни стават ти нещата,
	че ти ще можеш пак да се надяваш
1895	да имаш мир и радост във душата.
	Днес цялата земя ми името зачита —
	то всеки шум и крясък заглушава.
	Делбата с Юпитер е винаги честита,
	достойнството ти тя не подкопава,
1900	напротив, носи ти доволство и прослава.
	Туй, че съперник твой е царят на небето,
	не е причина ти жена си да ругаеш.
	Макар и да съм бог, какво пък, нека знаеш,
	че аз изпитвам ревност във сърцето.
1905	Алкмена твоя е и твоя плам споделя
	и аз не можех друго да направя,
	за да се доближа до нейната постеля,
	освен за неин мъж да се представя.
	Аз, Юпитер, макар с безсмъртие обвеян,
1910	не мога да твърдя, че съм я покорил.
	Туй, що получил съм от нея,
	тя всъщност го дари на теб — на своя мил.

	__СОЗИЙ__
	Ах, как представя той във розово нещата!

	__ЮПИТЕР__
	От своята покруса ти излез,
1915	опитай се да се отърсиш от тъгата —
	тук син ще се роди на име Херкулес
	и с подвизите си света ще възхити.
	Със хиляди блага ще го дари Фортуна
	и всички ще узнаят, че и ти
1920	чрез мен от нея си целунат.
	И всички ще изпитват завист,
	а ти ще можеш да се славиш
	с туй, че надежди на света си дал.
	Престъпно би било в това да се съмняваш…
1925	И ако Юпитер е с нещо повлиял,
	то е, защото тъй Съдбата повелява.

N	Той отлита в небесата.

	__НАВКРАТ__
	Така съм възхитен от жеста на Съдбата…

	__СОЗИЙ__
	Я чуйте, господа, от мен един съвет —
	недейте се унася слепешката
1930	по благодарности безчет:
	понякога това е вредно даже.
	Която и страна похвали да изкаже,
	от думите голяма полза няма.
	Бог Юпитер на нас направи чест голяма
1935	с това, че тук велик човек ще се роди.
	Чрез него по-добър светът ще стане,
	над хиляди съдби той бди неустрашим,
	та всеки сам дома си да реди.
	Със празнодумството ще трябва да престанем,
1940	а добрините му достойно да ценим.
	Във крайна сметка най-добре ще сторим,
	ако за хорските заплетени истории
	благоразумно си мълчим.
