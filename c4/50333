>
#	Действащи лица

	__Кризал__ — почтен гражданин
	__Филаминта__ — жена на Кризал
	__Арманда__ и __АНРИЕТА__ — дъщери на Кризал и Филаминта
	__Арист__ — брат на Кризал
	__Белиза__ — сестра на Кризал
	__Клитандър__ — поклонник на Анриета
	__Трисотен__ — младеж с претенции за начетеност
	__Вадиус__ — учен
	__Мартина__ — кухненска прислужница
	__Лепин__ — лакей на Трисотен
	__Жюлиен__ — слуга на Вадиус
	__Нотариус__

	_Действието се развива в Париж._


>	Първо действие

>>	Първа сцена

N	__Арманда__, __Анриета__

	__АРМАНДА__
	О, сестро, та нима моминския си чар
	и прелестта си ти на друг би дала в дар?
	Как таз банална цел си в своя ум втълпила
	и да празнуваш брак ти вече си склонила?

	__АНРИЕТА__
	Да, сестро.

	__АРМАНДА__
5		Боже мой, дали добре те чух?
	Туй „да“ като със нож прониза моя слух!


	__АНРИЕТА__
	Женитбата с какво те толкова смущава?

	__АРМАНДА__
	Пфу!

	__АНРИЕТА__
		Моля?

	__АРМАНДА__
			Казах „пфу“! Туй „да“ ме отвращава!
	Не чувстваш ли, че щом се спомене за брак,
10	те лъхва гнусен дъх? Нима не сещаш как,
	щом само изречеш таз дума, като въглен
	те жегва този звук, изтръпваш в ужас пъклен?
	Не те ли хваща страх? Ти с този луд стремеж
	сърцето си сама на риск ще обречеш.

	__АНРИЕТА__
15	Нима? Пък щом до мен достигне този звук,
	представям си деца, семейство и съпруг.
	Не виждам със какво таз дума ще ме жегне
	и страх не би могъл душата ми да стегне.

	__АРМАНДА__
	В това ли, Боже мой, ще търсиш радостта?

	__АНРИЕТА__
20	Какво ли по-добро предлага младостта
	от туй един мил мъж в любов да ми се врича,
	а в отговор със плам и аз да го обичам,
	та брачният съюз да носи всеки ден
	наслада, топлина на него и на мен
25	и да ни прави по-честити и по-близки?

	__АРМАНДА__
	Как може твоят ум да падне толкоз низко!
	Как в тих домашен кръг ще се ограничиш
	и с жалка роля ти ще се задоволиш?!
	Да имаш за кумир съпруг със дечурлига,
30	нима дотам стремежът ти достига?
	Туй удоволствие за други остави,
	та блянът им чрез брак да се осъществи,
	а ти се издигни над паплачта невежа
	със свой изискан вкус, с възвишени копнежи.
35	Веществения свят презри навеки ти
	и нека твоят дух възбог да полети!
	Вземи за образец ти нашта майка родна,
	че тя със своя ум на почит всенародна
	се радва. Дъщеря достойна остани
40	на род, достигнал до научни висини.
	Познай сама вкуса на висшите наслади,
	в науката търси заслужени награди.
	И вместо със деспот капризен и ревнив,
	с философи`ята сключи ти брак щастлив —
45	щом с нея е в съюз, умът всевластен става,
	защото само тя човека възвисява
	над вялата тълпа; със своите закони
	тя властно взема връх над скотските нагони.
	Прекрасният й плам в теб нека да гори,
50	в изискан светски кръг приятели дири,
	за да запълваш с тях тъй ценното си време…
	Днес толкова жени под тежко брачно бреме
	и чувства, и талант погубват час по час
	в духовна нищета, без да надигат глас.

	__АНРИЕТА__
55	Всесилното Небе строг ред е въдворило
	и всекиму свой дял в тоз свят е отредило.
	Сред людския безброй не всеки е скроен
	да стане философ високо просветен.
	Ако с безспорен ум ти, сестро, тук блестиш
60	и към науката безспирно се стремиш,
	за делничен, прост труд е моята глава
	и нищо срамно аз не виждам във това.
	Навлез ти с ум блестящ във сфери философски,
	съобразявайки с тях своите обноски,
65	пък аз с прост ум дано да имам шанс все пак
	да вкуся радостта в желан от мене брак.
	На нас различен път от Бога е отсъден,
	но мама би могла за пример да ни бъде:
	да се захванеш ти със висш мисловен труд,
70	пък аз да въдворя във своя дом уют,
	ти — с цел да стигнеш до идеи гениални,
	пък аз — за да създам блага материални.

	__АРМАНДА__
	Намислиш ли на друг да подражаваш ти,
	вземи за образец добрите му черти
75	и запомни от мен, че не върви, обаче,
	да имитираш как той кашля или храчи.

	__АНРИЕТА__
	Но, сестро, ти нима днес щеше да си тука,
	ако единствено със висшата наука
	на младини се е била заела мама?
80	Без делнични неща философи`я няма.
	На нещо просто ти навеки ще дължиш
	това, че към подем духовен се стремиш.
	Нима ще си против, щом тъй е отредено,
	дете да се роди, с ум остър надарено?

	__АРМАНДА__
85	Непоправима си — умът ти няма как
	да бъде изцерен, щом мислиш все за брак!
	А след като е тъй, то би ли си признала
	дали за свой съпруг Клитандър си избрала?

	__АНРИЕТА__
	Защо не? Лично аз не виждам пречки тук.
90	Със радост взела бих Клитандър за съпруг.

	__АРМАНДА__
	Но ти от друга май да го отнемеш искаш
	и би постъпила коварно, подло, низко…
	Известно ти е, че въздиша той по мен,
	и всеки друг би бил от тебе възмутен.

	__АНРИЕТА__
95	Въздишките му май ответ не получават,
	понеже според теб те долна страст издават.
	Нали заричаш се от брака да страниш,
	философи`ята добре да усвоиш…
	Щом твоето сърце за него не мечтае,
100	защо ли се гневиш, че друга го желае?

	__АРМАНДА__
	Да, има моят ум над чувствата ми власт,
	но туй не значи, че безчувствена съм аз.
	Ако за свой съпруг не бих един мъж взела,
	за обожател аз все пак го бих приела.

	__АНРИЕТА__
105	Не съм му пречила да ти се възхищава
	на красотите. О, недей ме обвинява,
	че просто го приех — за мене е безценен
	тоз пламък, който ти отхвърли с взор надменен.

	__АРМАНДА__
	И ти се довери на тоз поклонник млад,
110	когато той е бил обзет от скръб и яд?
	Не смятай, че за теб тоз плам е избуял
	и че за мене той навеки е изтлял!

	__АНРИЕТА__
	Това го каза той, и аз му имам вяра.

	__АРМАНДА__
	В наивитета си ти, сестро, нямаш мяра.
115	По тез въпроси той, говорейки набърже,
	не мисли въобще и себе си сам лъже.

	__АНРИЕТА__
	Възможно е сега и двете да грешим,
	но трябва тоз проблем най-сетне да решим
	и да си изясним какво реално става.
120	Ах, сестро, виж, че той насам се приближава!


>>	Втора сцена

N	__Клитандър__, __Арманда__, __Анриета__

	__АНРИЕТА__
	Във моята душа сестра ми смут всели,
	Клитандър, и държим да кажете дали
	една от двете ни могла би с пълно право
	на вашата любов от днес да се надява.

	__АРМАНДА__
125	Не, не, аз не държа да знам коя от нас
	поражда или не копнение във вас.
	За тук е нужен такт… Човек се затруднява,
	изправят ли го в миг пред изповед такава.

	__КЛИТАНДЪР__
	В мен искрено сърце, госпожице, тупти
130	и изповед сега не може го смути.
	Не съм изправен аз пред трудности, които
	да ми попречат днес да споделя открито,
	че, жаден за любов, сърдечният ми блян
	във друга е открил свой пристан възжелан.
135	Госпожице, не бих желал да ви засегна,
	принуден бях от вас до тоз ход да прибегна.
	От прелестта ви бях напълно покорен,
	обикнах ви, по вас въздишах ден след ден,
	във моето сърце безсмъртен пламък лумна,
140	но срещна леден взор таз моя страст безумна
	и вашите очи като могъщ тиран
	гнетяха моя дух досущ като в зандан.
	Измъчен, уморен, реших да търся нови,
	по-леки, не така мъчителни окови.
145	И вече ги открих във тези две очи,
	които топлят ме със своите лъчи,
	надеждата у мен те връщат постепенно,
	приемайки туй, що отхвърлихте надменно.
	В тез пранги аз открих такава доброта,
150	че бих ги носил чак до края на света,
	и моята молба към вас, девойко драга,
	е нивга да не се на тоя плам посяга…
	На вас не ще отдам сърцето си във дар —
	то иска да умре във друга, в сладка жар.

	__АРМАНДА__
155	Кой вашето сърце цели да завоюва
	и кой се толкоз чак от вас интересува?!
	Подобна мисъл аз бих взела за шега
	и само груб нахал би казал туй сега.

	__АНРИЕТА__
	Но, сестро, тоз език морала застрашава,
160	а трябва нас да ни над скота извисява.
	С какво да укротим гнева ви избуял?

	__АРМАНДА__
	Защо не замълчиш? Та имаш ли морал,
	щом, непоискала от майка си съвет,
	ти срещаш любовта със лековат ответ!
165	На майка и баща дължиш ти подчинение —
	за своя брак от тях ще искаш разрешение.
	Над твоето сърце те имат висша власт,
	отхвърляйки я, ти извършваш грях тогаз.

	__АНРИЕТА__
	Благодаря за таз загриженост огромна,
170	че в този важен миг за моя дълг ми спомни.
	Ще се съобразя със този твой съвет
	и ще ме води той в живота занапред.
	Клитандър, аз държа днес таз любов голяма
	да се благослови от татко и от мама,
175	да бъде одобрен съюзът ни от тях,
	че да не ни вини нас никой в тежък грях.

	__КЛИТАНДЪР__
	Съгласието ви ми щастие доставя —
	каквото трябва, аз тозчас ще го направя!

	__АРМАНДА__
	О, сестро, твоят лик победен вид доби,
180	но не мисли, че туй в тъга ме потопи!

	__АНРИЕТА__
	Не виждам въобще вината ми къде е.
	В теб разумът нали над чувствата владее?
	А щом от мъдростта поуки усвояваш,
	на разни слабости не ще се ти поддаваш.
185	Съвсем нормално е човек да предполага,
	че ще благоволиш дори да ми помагаш,
	и брака ни ако склониш да подкрепиш,
	женитбата ни ти с това ще ускориш,
	дори поддръжка би могла да ни окажеш.

	__АРМАНДА__
190	Ти с твоя плитък ум на смях ме вземаш даже.
	Гордееш се с едно подхвърлено сърце!

	__АНРИЕТА__
	Подхвърлено било! С треперещи ръце
	ти, поглед завистлив дълбоко в него впила,
	не ще се посвениш и би го похитила!

	__АРМАНДА__
195	С опровержение не ще се унижа —
	това, което чух, е глупава лъжа!

	__АНРИЕТА__
	Ах, колко сдържаност и колко такт показваш!
	Учудвам ти се как тъй смислено приказваш!


>>	Трета сцена

N	__Клитандър__, __Анриета__

	__АНРИЕТА__
	Признанието ви за нея беше шок.

	__КЛИТАНДЪР__
200	Дано искреността й служи за урок.
	Надменният й взор, надутият й вид
	ще срещат всеки път такъв отпор открит.
	Госпожице, сега отивам при баща ви…

	__АНРИЕТА__
	Я първом тоз въпрос пред мама да поставим.
205	Баща ми нашия стремеж ще уважи,
	но мнението му чак толкоз не тежи.
	От Бога е дарен той с доброта голяма,
	но жалкото е, че за всичко слуша мама.
	Решава всичко тя със непреклонен тон —
210	каквото каже, то превръща се в закон.
	И затова у мен се породи идея
	да идеш най-напред при леля и при нея.
	Ако с похвали тях успешно изхитриш,
	съгласието им ще ни осигуриш.

	__КЛИТАНДЪР__
215	Но моето сърце е искрено… Едва ли
	склонило би пред тях да изрече похвали.
	Жена да се стреми към знание — за мен
	похвално би било, но аз съм възмутен,
	когато тя държи да бъде многоука,
220	за да се перчи вред със своята наука.
	Сестра ти и да е всезнаеща, не бива
	познанията си пред всеки да разкрива.
	Защо ли със хвалби цели да знаем ние,
	че много вещина в главата й се крие?
225	Защо цитира тя известни умове,
	прочули се в света с премъдри редове?
	На майка ви дължа дълбоко уважение,
	но странностите й не срещам с одобрение
	и не подкрепям аз таз нейна суета,
230	с която от глупец мъж учен прави тя.
	Със този Трисотен направо ме нервира,
	не знам какво добро в такъв педант намира,
	защо отрежда тя пиедестал висок
	на тоз посредствен ум, на тоз драскач убог,
235	издал творбите си в такъв голям тираж,
	че в халите в Париж е взет за амбалаж.

	__АНРИЕТА__
	Е, да, четейки го, от скука ще умрем.
	Критичния ви вкус споделям аз съвсем,
	ала щом мама е под негово влияние,
240	възнаградете го с престорено внимание.
	Дружиш ли с някоя, със цялата рода
	бъди учтив и мил, за да ти кажат „Да!“
	Отнасяй се така към кучето дори
	и ни един от тях не ще те укори.

	__КЛИТАНДЪР__
245	Но как да бъда аз вежлив към Трисотен,
	щом отвращение поражда той у мен,
	и как на тоз глупак творбите да лаская,
	когато свойта чест с това ще поругая?
	Щом поглед спрях на тез посредствени творби,
250	за автора им в миг представа аз добих.
	Във драсканиците, които той предлага,
	бездарието му си пролича веднага.
	В надменността на тоз несръчен графоман
	личи превзетостта на автор самозван
255	и суетата, със която ежедневно
	осигурява си пресищане душевно.
	В писанията му е неговият мир,
	при всеки свой успех ликува той безспир
	на всеки свой триумф така се наслаждава,
260	като че е маршал, спечелил бойна слава!

	__АНРИЕТА__
	Дарен сте с точен взор, щом тъй сте го разбрал.

	__КЛИТАНДЪР__
	За него образ свой аз сам съм си създал.
	Такива редове е цвъкал стихоплетът,
	че лесно се сдобих с представа за поета.
265	Чертите му така да снадя аз успях,
	че във двореца щом подобен мъж видях,
	повзрях се в миг и си извадих заключение,
	че туй бе Трисотен, без никакво съмнение.

	__АНРИЕТА__
	Така ли?

	__КЛИТАНДЪР__
			Та нима не вярвате на мен?
270	Но ето леля ви. Я нека в тоз момент
	със нея споделя молбата ни каква е,
	та тя на майка ви дано да повлияе.


>>	Четвърта сцена

N	__Клитандър__, __Белиза__

	__КЛИТАНДЪР__
	Ще разрешите ли пред вас един младеж
	да си разкрие днес сърдечния копнеж?
275	Госпожо, спрете тук и чуйте ми молбата.

	__БЕЛИЗА__
	Не си оголвайте чак толкова душата!
	Като поклонник свой приела бих и вас,
	ако в очите ви пламти любовна страст.
	Щом чувство има, то във погледа е видно,
280	да се изрича — туй за мен ще е обидно.
	Въздишайте безспир, обичайте ме с плам,
	обаче аз не бих желала да го знам.
	Ако за този плам очите ви говорят,
	на неразбираща пред вас ще се престоря,
285	но щом устата си отворите, тогаз
	ще ви презра и гръб ще ви обърна аз.

	__КЛИТАНДЪР__
	За моето сърце, госпожо, не мислете,
	че то изцяло е във плен на Анриета.
	За нашата любов говоря ви в тозчас —
290	за бъдещето й разчитаме на вас.

	__БЕЛИЗА__
	Май хрумнало ви е да действате с ход хитър
	и туй извиква в мен похвала и възхита.
	Доколкото аз знам, прилаган е бил той
	в романите с успех от не един герой.

	__КЛИТАНДЪР__
295	Не е туй хитър ход, а изповед, която,
	госпожо, в тоз момент ми идва от душата.
	Със Анриета пред небесния олтар
	се свързах, завладян от дивния й чар.
	Със свойта красота тя тъй ме е пленила,
300	че с нея аз държа да мина под венчило.
	Разчитаме на вас да се осъществи
	желанието ни и да ни провърви.

	__БЕЛИЗА__
	Макар че тъй добре тоз номер е скроен,
	безспорно е все пак, че мислите за мен.
305	В тоз случай няма как да си спестя ответа
	и ще ви заявя, че тази Анриета
	готова е на брак единствено с младеж,
	в чиято гръд гори сърце като във пещ.

	__КЛИТАНДЪР__
	Госпожо, не разбрах тез реплики какви са,
310	твърденията ви лишени са от смисъл!

	__БЕЛИЗА__
	Ах, Боже Господи, млъкнете най-накрая!
	По вашите очи е лесно да гадая.
	Не стига ли ви туй, че проявих учтивост
	и не спестих хвалби за вашта находчивост.
315	По принцип бих от вас приела уважение,
	но при условие, че сте със поведение,
	достойно за това — в любовния екстаз
	да виждам всеки път най-светли чувства аз.

	__КЛИТАНДЪР__
	Но…

	__БЕЛИЗА__
		Сбогом, драги. Туй ви стига. Та нали
320	внимание все пак сега ви отделих.

	__КЛИТАНДЪР__
	Не ме разбрахте…

	__БЕЛИЗА__
					Как? Та аз се изчервявам.
	При моя свян това се трудно изтърпява!

	__КЛИТАНДЪР__
	Обичам, но не вас. Главата си ще дам…

	__БЕЛИЗА__
	Е, стига де! Не ща аз повече да знам.
N	(излиза)


>>	Пета сцена

	__КЛИТАНДЪР__ (_сам_)
325	Защо бълнува тъй? Ах, дявол взел таз луда!
	Безсмислиците й извикват в мен почуда.
	Със някой по-разбран ще трябва да говоря,
	за да разчитаме на сигурна опора.


>	Второ действие

>>	Първа сцена

	__АРИСТ__ (_на Клитандър, който се насочва към изхода_)
	Ще гледам още днес да имате ответ
330	и ще постъпя тъй, че всичко да е в ред.
N	(Клитандър излиза)
	На влюбения все не стигат му слова,
	ала с търпение постига той това,
	което му се ще.


>>	Втора сцена

N	__Кризал__, __Арист__

	__АРИСТ__
				О, брате, Бог с облаги
	да те дари!

	__КРИЗАЛ__
				И теб!

	__АРИСТ__
				А сещаш ли се, драги,
	защо съм тук?

	__КРИЗАЛ__
335	Не знам. Кажи, като на брат.

	__АРИСТ__
	Клитандър според мен добре ти е познат…

	__КРИЗАЛ__
	Да, често пъти той във моя дом гостува.

	__АРИСТ__
	А как като човек тоз момък ти се струва?

	__КРИЗАЛ__
	О, много е учтив, изискан и сърцат.
340	Май няма по-добър във целия ни град.

	__АРИСТ__
	Той има скрит стремеж и туй ме тук довежда,
	а мнението ти изпълва ме с надежда.

	__КРИЗАЛ__
	С баща му аз веднъж пътувах чак до Рим.

	__АРИСТ__
	Така ли?

	__КРИЗАЛ__
		Да, той е с престиж неоспорим.

	__АРИСТ__
	Чудесно.

	__КРИЗАЛ__
345		Бяхме по на двадесет и девет
	и вред оставяхме доволни млади деви.

	__АРИСТ__
	Не бих се усъмнил.

	__КРИЗАЛ__
					Не спирахме да гоним
	и римските моми, и римските мадони.
	Ревнивци — цяла гмеж!

	__АРИСТ__
						А вие — все напук!
350	Но нека споделя защо сега съм тук.


>>	Трета сцена

N	__Белиза__ (влиза тихо и подслушва), __Кризал__, __Арист__

	__АРИСТ__ (_на Кризал_)
	Клитандър влюбен е във твойта щерка скъпа
	и моли ме пред теб за тях да се застъпя.

	__КРИЗАЛ__
	Във Анриета ли?

	__АРИСТ__
					Да. С дивния си чар
	разпалила е тя в сърцето му пожар.

	__БЕЛИЗА__
355	Не, не! Добре ви чух, ала грешите. Тая
	история, Арист, аз най-добре я зная.

	__АРИСТ__
	Нима?

	__БЕЛИЗА__
		О, да! С лъжа си служи тоз младеж,
	а пък към друга той си има скрит стремеж.

	__АРИСТ__
	Шегуваш се. Та той от чара й пленен е.

	__БЕЛИЗА__
	Заблуда е това.

	__АРИСТ__
360				Той сподели го с мене.

	__БЕЛИЗА__
	Е, и?

	__АРИСТ__
		Призна дори, че много би желал
	благословени те да бъдат от Кризал.

	__БЕЛИЗА__
	Чудесно!

	__АРИСТ__
			Според мен тъй трябва да се стори,
	че те да сключат брак и то да стане скоро.

	__БЕЛИЗА__
365	Внушително! Кой друг на Анриета брак
	предложил би с лукав, а уж галантен такт?
	Претекст и хитър ход… Прикрива с реч омайна
	той друга страст, но аз проникнах в тази тайна
	и ще разкрия днес каква е всъщност тя.

	__АРИСТ__
370	Щом, сестро, веща си във толкова неща,
	кажи ни, от коя Клитандър покорен е?

	__БЕЛИЗА__
	Да кажа ли?

	__АРИСТ__
				О, да!

	__БЕЛИЗА__
					От мен.

	__АРИСТ__
							От теб?

	__БЕЛИЗА__
									От мене.

	__АРИСТ__
	Ха, сестро!

	__БЕЛИЗА__
			Но защо с туй „ха“ възкликваш ти?
	В тоз отговор какво чак толкоз те смути?
375	По външния ми вид нима не се разбира,
	че не едно сърце сега по мен примира?
	Нима Дорант, Дамис, Клеонт и Лицидас
	ще отрекат, че с чар пленила съм ги аз?

	__АРИСТ__
	И всички те обичат?

	__БЕЛИЗА__
						Да, с чувство най-горещо.

	__АРИСТ__
	Признаха ли ти го?

	__БЕЛИЗА__
380					До днес подобно нещо
	не чух, защото те възнасят ме дотам,
	че не говорят за любовния си плам.
	С мълчанието си те всичко изразяват
	и затова в любов не ми се обясняват.
	__АРИСТ__
385	Защо не е дошъл Дамис тук ни веднъж?

	__БЕЛИЗА__
	Защото е един почтен, дискретен мъж.

	__АРИСТ__
	Ами защо Дорант по теб обиди лее?

	__БЕЛИЗА__
	Защото ревността го кара да беснее.

	__АРИСТ__
	Клеонт и Лисидас са женени…

	__БЕЛИЗА__
								Към тях
390	през повечето дни студено се държах.

	__АРИСТ__
	Ах, сестро, може ли човек да ти повярва?

	__КРИЗАЛ__
	До път без изход тез химери те докарват.

	__БЕЛИЗА__
	Химери ли? Нима във моята глава
	химери все кръжат? Какво пък от това?
395	Не предполагах, че съм пълна със химери.
	Щом имаш ги, за теб отварят всички двери.


>>	Четвърта сцена

N	__Кризал__, __Арист__

	__КРИЗАЛ__
	Май лудост я обзе…

	__АРИСТ__
					И няма да я спрем.
	Но да се върнем пак на нашия проблем.
	Клитандър иска брак да сключи с Анриета.
400	Как мислиш, таз молба да бъде ли приета?

	__КРИЗАЛ__
	Защо не? Да решим въпроса още днес!
	Аз смятам, че тоз брак за нас ще бъде чест.

	__АРИСТ__
	Но момъкът не е достатъчно богат.

	__КРИЗАЛ__
	Богатството не е най-важно в този свят.
405	Той всъщност е богат със качества безспорни,
	а пък с баща му сме другари най-сговорни.

	__АРИСТ__
	Жена ти да склоним — туй само ни остава.

	__КРИЗАЛ__
	Ще бъде той наш зет, щом аз се съгласявам.

	__АРИСТ__
	Добре! Решен си ти тоз брак да подкрепиш,
410	но редно би било жена си да склониш.

	__КРИЗАЛ__
	Я стига с тез шеги! Това ще е излишно.
	За своята жена аз отговарям лично.

	__АРИСТ__
	Обаче…

	__КРИЗАЛ__
		Стига, де! Не бой се за това!
	Знам как да го втълпя във нейната глава.

	__АРИСТ__
415	Тогаз ще съобщя за туй на Анриета
	и ще се върна тук.

	__КРИЗАЛ__
					Решение е взето
	и на жена си ей сега ще го предам.


>>	Пета сцена

N	__Мартина__, __Кризал__

	__МАРТИНА__
	Какъв бе тоз късмет? От стари хора знам,
	че щом нарочат пес, за бесен той минава,
420	че служейки на друг, човек не преуспява.

	__КРИЗАЛ__
	Мартина, не разбрах. Говориш за късмет.
	Какво туй значи?

	__МАРТИНА__
					Днес ме хвърлиха на смет!

	__КРИЗАЛ__
	На смет ли?

	__МАРТИНА__
				Вече ме изгони госпожата.

	__КРИЗАЛ__
	Как може?

	__МАРТИНА__
			При това твърди, че за отплата
425	тя щяла със кривак да ме възнагради.

	__КРИЗАЛ__
	Не бой се. Всичко тук ще е като преди.
	Жена ми някой път премного горещи се,
	но аз…


>>	Шеста сцена

N	__Филаминта__, __Белиза__, __Кризал__, __Мартина__

	__ФИЛАМИНТА__
		Негоднице, защо си тук?! Махни се!
	От моя дом тозчас, мръснице, изскочи
430	и да не се вестиш пред моите очи!

	__КРИЗАЛ__
	Спокойно!

	__ФИЛАМИНТА__
			Не, не! Край!

	__КРИЗАЛ__
						Защо ли?

	__ФИЛАМИНТА__
								Марш веднага!

	__КРИЗАЛ__
	Какво ти стори тя? Защо се туй налага?

	__ФИЛАМИНТА__
	Подкрепяш я?! Тъй ли?!

	__КРИЗАЛ__
						Във никой случай, не!

	__ФИЛАМИНТА__
	А мен поддържаш ли?

	__КРИЗАЛ__
				Туй видно е поне.
435	Но прояви ли тя престъпно поведение?

	__ФИЛАМИНТА__
	Ще я изгоня ли, щом няма провинение?

	__КРИЗАЛ__
	Не съм твърдял това. Но трябва с доброта…

	__ФИЛАМИНТА__
	Не, не! От този дом ще си излезе тя!

	__КРИЗАЛ__
	По принцип аз, нали, сега, не възразявам.

	__ФИЛАМИНТА__
440	Как някой срещу мен ще се съпротивлява?

	__КРИЗАЛ__
	Не бива!

	__ФИЛАМИНТА__
		Трябва ти, като съпруг почтен,
	към нея да си строг и да подкрепяш мен.

	__КРИЗАЛ__
	О, да!… Нехайнице, жена ми има право,
	на прошка въобще недей се ти надява.

	__МАРТИНА__
	Ама къде сгреших?

	__КРИЗАЛ__
445				Аз, впрочем, не разбрах.

	__ФИЛАМИНТА__
	О, тя с такъв инат отрича своя грях!

	__КРИЗАЛ__
	Навярно, без да ще, е счупила, за жалост,
	скъп порцеланов съд или пък огледало.

	__ФИЛАМИНТА__
	За вещи като тез? Не съм такъв еснаф
450	и няма зарад тях да я изгоня с гняв.

	__КРИЗАЛ__
	Май в случая въпрос за нещо важно става…

	__ФИЛАМИНТА__
	Разбира се! Нима изглеждам ти дребнава?

	__КРИЗАЛ__
	Разсеяна била, та тук неканен гост
	е влизал и е взел бял сребърен поднос?

	__ФИЛАМИНТА__
	Яд за един поднос?

	__КРИЗАЛ__
455					А да не би по пладне
	е дръзнала от нас вещ ценна да открадне?

	__ФИЛАМИНТА__
	По-лошо!

	__КРИЗАЛ__
			От това?

	__ФИЛАМИНТА__
					Сега ще разбереш.

	__КРИЗАЛ__
	Ах, дрипло, как можа нам зло да навлечеш?

	__ФИЛАМИНТА__
	С нечуван произвол таз твар дебелоока
460	засегна моя слух след тридесет урока!
	Говори, като че от село е дошла,
	без грижа за стила, въведен от Вожла*.
	[* Вожла (Vaugelas) — френски граматик (1585 — 1650), който предлага реформа на езика. Б.пр.]

	__КРИЗАЛ__
	В това ли е…?

	__ФИЛАМИНТА__
				Нима след толкоз забележки
	ще трябва да търпим просташките й грешки?
465	Граматиката е със сила на закон —
	и тя важи дори и за самия трон.

	__КРИЗАЛ__
	Представях си далеч по-тежко злодеяние…

	__ФИЛАМИНТА__
	Но ти като че ли намираш оправдание?

	__КРИЗАЛ__
	Е, да…

	__ФИЛАМИНТА__
		Тез грешки ти нима ще й простиш?

	__КРИЗАЛ__
	Е, не…

	__БЕЛИЗА__
470		Но би могъл да ги предотвратиш.
	Сто пъти й кажи какви са правилата
	и в крайна сметка тя за нищо не ги смята.

	__МАРТИНА__
	Не ще ви възразя, но този пуст жаргон
	не би могъл да е за мене еталон.

	__ФИЛАМИНТА__
475	Защо един език със най-изискан вкус
	наричаш ти „жаргон“, глупачке, и то пуст!

	__МАРТИНА__
	Говориме добре, щом другите навреме
	долавят ясно туй, което им речеме.

	__ФИЛАМИНТА__
	_Говориме_, _речеме_ са просто идеал
	за изкривена реч.

	__БЕЛИЗА__
480					О, ум закостенял,
	Положихме за теб усилия значими,
	а грешките ти са все тъй непоправими!
	На някой да внушиш, че грешно е да „мека“ —
	това наистина е работа нелека.

	__МАРТИНА__
485	Та аз не съм могла да учим като вас
	и си говорим тъй, че сякаш съм у нас!

	__ФИЛАМИНТА__
	Не ще я издържа!

	__БЕЛИЗА__
					Ужасен солецизъм*!
	[* Солецизъм — граматическа грешка. Б.пр.]

	__ФИЛАМИНТА__
	За моето ухо това е тероризъм.

	__БЕЛИЗА__
	Как прости правила в ума ти да заклиня?
490	_Аз_ казват за един, а _учим_ за мнозина.
	До днес ти не разбра глаголи как се спрягат.

	__МАРТИНА__
	Защо ми е да знам волове как се впрягат?

	__ФИЛАМИНТА__
	О, Боже!

	__БЕЛИЗА__
			В твоя ум май всичко е мъгла…
	А знаеш ли отде са тези правила?

	__МАРТИНА__
495	Дали са от Шайо или пък от Отьой*,
	[* Шайо и Отьой са квартали в Париж.]
	за мен е все едно…

	__БЕЛИЗА__
				Ах, глупостта покой
	не знае… За какво ни служат субстантивът,
	глаголът; те какъв статут в речта добиват?
	Кажи, де!

	__МАРТИНА__
			С тез лица до днес, госпожо, аз
	не съм се срещала…

	__ФИЛАМИНТА__
500			Ох, май ме хваща бяс!

	__БЕЛИЗА__
	Туй части са в речта и фрази образуват,
	а помежду си те се често съгласуват.

	__МАРТИНА__
	И да се съгласуват, и спор да водят — зная,
	че все ми е едно.

	__ФИЛАМИНТА__ _(на сестра си)_
					Я спрете най-накрая!
N	(на мъжа си)
505	Ти няма ли да я изгониш най-подир?

	__КРИЗАЛ__ _(настрани)_
	Ще я послушам май, за да настане мир…
N	(на Мартина)
	Не я дразни. Излез. Послушай ме, Мартина!

	__ФИЛАМИНТА__
	Какво? Ти имаш страх от някаква слугиня
	и й говориш с глас почтителен и благ!

	__КРИЗАЛ__
	О, не! Излез навън!… Мартина, няма как.


>>	Седма сцена

N	__Филаминта__, __Кризал__, __Белиза__

	__КРИЗАЛ__ _(на Филаминта)_
	Доволна си, че тя току-що си замина,
	обаче аз не съм, защото без Мартина
	тоз дом не ще е в ред и няма да блести,
	а пък претекст дребнав пред нас изтъкна ти.

	__ФИЛАМИНТА__
515	Ти искаш да държа прислужница такава!
	Та тя ухото ми безспирно изтезава.
	С порочно струпване на думи без резон
	тя влиза във разрез с научния закон.
	Нима с неправилни слова ще ни залива
520	и с изрази, дошли по вадата смрадлива?

	__БЕЛИЗА__
	Направо се потя да слушам нейна реч,
	та даже и Вожла подлага тя на сеч,
	от плеоназмите надигат се зловония,
	а за слуха таз реч е пълна какофония.

	__КРИЗАЛ__
525	Какво, че за Вожла нехаела тя, щом
	изряден ред поддържа в моя дом!
	Какво, че нямала представа от падежи,
	нали е майстор на най-вкусните пълнежи!
	Какво, че даден стил не ще тя разбере,
530	щом знае как месо да опече добре!
	Не с издържан език, а с гозби преживява
	човек, а пък Вожла не казва как те стават.
	Един голям поет, вземи Малерб, Балзак*,
	[* Става въпрос за поета Жан-Луи Гез дьо Балзак (1597 — 1654). Б.пр.]
	във кухнята би се държал като глупак.

	__ФИЛАМИНТА__
535	Тоз груб и прост език така ни угнетява,
	че от честта ни май и сянка не остава!
	По земните блага недей се ти мами,
	човече, своя дух нагоре устреми,
	че тялото ти е пачавра най-нищожна
540	и аз се чудя как за някой е възможно
	чак тъй да го цени. Нелепо би било.

	__КРИЗАЛ__
	Дори да беше то пачавра от зебло,
	пак щях да го ценя. Аз съм самото тяло.

	__БЕЛИЗА__
	Но само чрез духа подем би то видяло.
545	Сред учения свят известно е навред,
	че именно духът нас води ни напред,
	че трябва с жизнен сок от висшата наука
	да храним своя дух.

	__КРИЗАЛ__
					Аз възразил бих тука
	и всеки друг човек би казал на ума си,
550	че с калпава храна поддържате духа си.
	Не ви е еня хич, че някои са гладни.

	__ФИЛАМИНТА__
	_Хич_, _еня_, _калпав_! Теб ли чух с тез думи гадни?
	Смърди на старо тоз език твой простоват…

	__БЕЛИЗА__
	Като сюртук, ушит от стар, мухлясал плат.

	__КРИЗАЛ__
555	Уви, принуден съм таз маска най-накрая
	да смъкна и съвсем открито да призная,
	че вас за луди днес ви смятат в този град.

	__ФИЛАМИНТА__
	Какъв нелеп афронт!

	__КРИЗАЛ__
						Но, сестро, твоят брат
	на теб говори! Уж не щете солецизми,
560	а пък и вашта реч е пълна с разни _изми_.
	Аз книгите ви бих изхвърлил като тор,
	освен Плутарх, че той ми служи за подпор,
	защото е дебел. С наука да се перчат
	в Сорбоната, а тук тез книги само пречат.
565	Свалете най-подир тоз ваш далекоглед
	от покрива, че той навява страх навред.
	Как виждате какво върху луната става
	с тез джунджурии? Те не струват кош със плява.
	Към своя дом завчас хвърлете взор поне
570	да видите кое е в ред и кое не.
	Каква е ползата жената да изучи
	какво, къде, защо, как точно ще се случи,
	наместо да следи дали е в ред домът
	и нейните деца дали добре растат?
575	Щом нужен е все пак подход академичен,
	той нека води до живот икономичен.
	Със основание са смятали дедите,
	че много знание не трябва на жените.
	И видимо било, че е умът им в ред,
580	щом те не бъркали наметка със жакет.
	Без книги да четат, те сносно са живели
	и домовете си грижливо са редели.
	Не с книги, а с конци, с напръстник и игли
	за щерките чеиз да нагодят могли.
585	А днешните жени съвсем се различават:
	на тях им дай перо — писатели да стават.
	Тъй плитко е за тях научното море,
	като че всичко те разбират най-добре.
	Във тайните се врат, с начетеност те грабват
590	и знаят всичко, но не туй, което трябва.
	Разбрахте вече как Меркурий, Марс, Луната,
	Венера и Нептун се движат в небесата,
	а все ви е едно ще има ли обяд,
	пък аз във тоз момент изпитвам вълчи глад.
595	Сега във моя дом, със цел да ви се нравят,
	слугите ми дори на учени се правят,
	умуват всички тук, приумици редят
	и тъкмо на ума с това те най вредят.
	Един се тъй зачел, че сосът загорял,
600	друг стих реди, пък аз си чакам изгладнял…
	По примера ви те се водят, вас те слушат
	и уж са ми слуги, ала на мен не служат.
	От вредния бацил предпази се до днес
	една слугиня — тя със преданост и чест
605	ми служеше, но бе прокудена насила,
	защото със Вожла не се съобразила.
	Та, сестро, знай, че туй докарва ме до бяс
	(обръщам се сега към теб най-вече аз).
	Латинският ви дух не ми се никак нрави,
610	а пък от Трисотен съм отвратен направо.
	Той стихове плете и хвали ви със тях,
	а всъщност, вярвай ми, че прави ви за смях.
	Все глупост казва, щом отвори си устата,
	и аз съм убеден, че хлопа му дъската.

	__ФИЛАМИНТА__
615	Не чакай свястна реч, ако умът е низък!

	__БЕЛИЗА__
	От набор атоми какъв дръвник излиза!
	Ум плитък, съчетан от клетки простолюдни!
	Нима такава кръв тече и в мен! Как трудно
	живяла бих със таз убийствена представа!
620	Излизам на простор, че тук се задушавам.


>>	Осма сцена

N	__Филаминта__, __Кризал__

	__ФИЛАМИНТА__
	Спри с упреците си, че вече прекаляваш!

	__КРИЗАЛ__
	Кой, аз ли? Е, добре, щом толкоз настояваш.
	Изниква друг въпрос. От наште дъщери
	голямата за брак не сеща се дори
625	и нейният стремеж към философско знание
	предимно се дължи на твойто възпитание.
	На Анриета май стремежът й е друг —
	в последно време тя мечтае за съпруг
	и ние…

	__ФИЛАМИНТА__
		Вече в мен узря една идея
630	и знам, че туй ще е съвсем добре за нея.
	Най-подходящ жених е явно Трисотен —
	тоз, който в грехове безбройни е винен
	и към когото ти не храниш уважение,
	ала по тоз въпрос е важно мойто мнение.
635	Излишно би било да водиш с мене спор —
	въпросът е решен и не търпи отпор.
	Ти само запомни, че знам какво да сторя,
	че с нашта дъщеря аз първа ще говоря —
	не ще допусна друг да я разубеди,
640	така че ти сега при нея не ходи!


>>	Девета сцена

N	__Арист__, __Кризал__

	__АРИСТ__
	Жена ти, брате мой, замина си. Май вече
	сте разговаряли?

	__КРИЗАЛ__
					Да, разговор протече.

	__АРИСТ__
	Какво се случи? Ти склони ли я все пак
	да се осъществи замисленият брак?

	__КРИЗАЛ__
	Не, не съвсем.

	__АРИСТ__
			Нима против е?

	__КРИЗАЛ__
645						Май че не…

	__АРИСТ__
	Поколеба ли се?

	__КРИЗАЛ__.
					Не. Засега поне.

	__АРИСТ__
	Аз нищо не разбрах.

	__КРИЗАЛ__
						Тя има избор свой.

	__АРИСТ__
	И иска друг за зет?

	__КРИЗАЛ__
						Да, друг

	__АРИСТ__
								И кой е той?

	__КРИЗАЛ__
	Поетът Трисотен.

	__АРИСТ__
					Нима е този, дето
	латински плямпа все?

	__КРИЗАЛ__
650						Да. И реди куплети.

	__АРИСТ__
	И ти прие ли?

	__КРИЗАЛ__
				Как? Та туй било би грях…

	__АРИСТ__
	Какво й рече?

	__КРИЗАЛ__
				Аз нарочно замълчах,
	за да си каже тя, че тайни мисли нямам.

	__АРИСТ__
	Мълча и се сдоби с предимство тъй голямо!
655	А за Клитандър ти отвори ли уста?

	__КРИЗАЛ__
	Не съм. Нали за друг ми заговори тя
	и счетох за добре за него да си трая.

	__АРИСТ__
	На твойта сдържаност не се провижда краят.
	Та как не те е срам, че тъй си мекушав?
660	Така си отстъпчив, че в мен извикваш гняв.
	Та може ли мъжът жена си да остави
	да има пълна власт и както ще да прави!

	__КРИЗАЛ__
	Ти много лесно тъй говориш, но кажи,
	представяш ли си как раздорът ми тежи?
665	Аз искам в моя дом задружност, единение,
	а пък жена ми все е в лошо настроение.
	Най-малкият проблем я кара да ругае,
	а след това тръби, че философка тя е.
	Но правилото й богатството да мрази
670	от изблици на гняв не може я предпази.
	Със хрумването й не се ли съгласиш,
	вилнеенето й навеки ще търпиш.
	Отвори ли уста, като от звяр треперя,
	от страх не бих могъл место да си намеря.
675	Но длъжен съм, уви, на този демон аз
	„душице“ „ангел мой“ да казвам час по час!

	__АРИСТ__
	Разбирам. В твоя страх аз, брате, виждам ясно
	причината, че тя се разпорежда властно.
	Безволев си… На туй крепи й се властта
680	и затова у вас е господарка тя.
	Без ропот ти търпиш житейските несгоди,
	а тя се хвали с власт и за носа те води.
	А трябва, според мен, от теб поне веднъж
	да чуе: „В този дом, госпожо, аз съм мъж!“
685	И глас да повишиш, така че да я сепнеш:
	„Чуй, както искам аз, така ще е насетне!“
	Как щерка си би дал във плен на лудостта,
	царяща в твоя дом? Къде ти е честта,
	щом зестра ще дариш на някой скудоумен,
690	изперчил се тук-там с пет-шест латински думи?
	А твоята жена нарича тоз педант
	ту философ велик, ту несравним талант,
	ту надарен поет със почерк безподобен,
	а всъщност е един драскач най-долнопробен!
695	За смях и срам си ти със тоз характер мек.
	Как може тъй страхлив да е един човек!

	__КРИЗАЛ__
	Ех, брате, ти си прав. У мене е вината.
	Ще трябва да съм смел, да нямам страх в душата.

	__АРИСТ__
	Ти май го осъзна.

	__КРИЗАЛ__
					Да, срам изпитвам аз,
700	затуй че досега съм бил под женска власт.

	__АРИСТ__
	Добре го каза.

	__КРИЗАЛ__
				Бях използван от жена ми.

	__АРИСТ__
	Така е.

	__КРИЗАЛ__
		Явно, че добрякът сам се мами.

	__АРИСТ__
	На прав си път.

	__КРИЗАЛ__
					Но аз ще им докажа с чест,
	че мойта дъщеря е моя и че днес
705	аз лично ще реша кого за мъж да вземе.

	__АРИСТ__
	Това е умен ход. И беше крайно време…

	__КРИЗАЛ__
	Да бе Клитандър тук!… Я в неговия дом
	иди и му кажи при мен да дойде.

	__АРИСТ__
									Щом
	тъй искаш, ще вървя.

	__КРИЗАЛ__
						Достатъчно търпях!
710	Ще се покажа мъж — особено пред тях.


>	Трето действие

>>	Първа сцена

N	__Филаминта__, __Арманда__, __Белиза__, __Трисотен__, __Лепин__

	__ФИЛАМИНТА__
	Е, хайде нека тук сега се настаним
	да чуем стихове и да се насладим.

	__АРМАНДА__
	Как чаках този миг!

	__БЕЛИЗА__
						Ах, той дойде отново!

	__ФИЛАМИНТА__ _(на Трисотен)_
	Извира рядък чар от всяко ваше слово.

	__АРМАНДА__
715	Като балсам е то за нашите души.

	__БЕЛИЗА__
	То е упойващ химн за моите уши.

	__ФИЛАМИНТА__
	Превърнати сме в слух. Затуй не ни мъчете!

	__АРМАНДА__
	Побързайте.

	__БЕЛИЗА__
			И с тях ни радост доставете!

	__ФИЛАМИНТА__

	Дарете ни с куплет вълнуващ, дръзновен.
	__ТРИСОТЕН__ _(на Филаминта)_
720	Предлагам ви един отрок новороден,
	госпожо, и дано ви трогне участта му.
	Родих го тук — у вас — преди минути само.

	__ФИЛАМИНТА__
	Ах, толкова е мил! Та на кого ли син е!

	__ТРИСОТЕН__
	Щом ви харесва, той за ваш отрок ще мине.

	__БЕЛИЗА__
	Находчив ум!


>>	Втора сцена

N	__Анриета__, __Филаминта__, __Арманда__, __Белиза__, __Трисотен__, __Лепин__

	__ФИЛАМИНТА__
725			Е-хей, защо ни отминаваш?

	__АНРИЕТА__
	Защото в тоз момент не ща да ви смущавам.

	__ФИЛАМИНТА__
	Ела и чуй какъв стих духовит кънти
	и заедно със нас наслада усети.

	__АНРИЕТА__
	О, не, аз нямам нюх към този тип наслада,
730	а духовитостта съвсем не ми допада.

	__ФИЛАМИНТА__
	За малко спри все пак, че искам най-напред
	да ти издам един значим за теб секрет.

	__ТРИСОТЕН__ (_на Анриета_)
	Науката във вас не ще разпали жар,
	достатъчно ви е, че имате свой чар.

	__АНРИЕТА__
735	Грешите. Нямам днес аз никакво желание…

	__БЕЛИЗА__
	Но нека зачетем един отрок с внимание!

	__ФИЛАМИНТА__ (_на Лепин_)
	Младежо, бързо тук столове донеси.
N	(Лакеят пада със стола)
	Защо тъй падна? Ах, ах, колко тромав си!
	Нали уж знаеш как да пазиш равновесие?

	__БЕЛИЗА__
740	Не виждаш ли защо, ах, ти невеж обесник,
	навири тук крака? На пода се оказваш,
	когато центъра на тежестта не спазваш.

	__ЛЕПИН__
	Щом паднах, и разбрах защо така било…

	__ФИЛАМИНТА__
	Глупак!

	__ТРИСОТЕН__
			Добре че той не беше от стъкло!

	__АРМАНДА__
	Пак духовитост! Пак!

	__БЕЛИЗА__
745					Та тя безспир извира.

	__ФИЛАМИНТА__
	Духовната храна кога ще се сервира?

	__ТРИСОТЕН__
	Обзети сте сега от щение голямо,
	не ще го утоля с една октава само
	и щом е всеки тук тъй много изгладнял,
750	аз бих я придружил със светски мадригал
	и с порция сонет… Пред мен една принцеса
	призна, че туй било храна деликатесна;
	със сол атическа тя тъй е овкусена,
	че и от вас ще е високо оценена.

	__АРМАНДА__
	Не се съмнявам.

	__ФИЛАМИНТА__
755				Я да чуем най-накрая.

	__БЕЛИЗА__ _(Всеки път, когато Трисотен се накани да чете, тя го прекъсва)_
	Сърцето ми в екстаз изтръпва и не зная
	защо ли чак така обайва ме стихът
	и римите защо тъй галещо звучат.

	__ФИЛАМИНТА__
	Та как ще почне той, ако безспир говорим.

	__ТРИСОТЕН__
	Сонет…

	__БЕЛИЗА__ (_на __АНРИЕТА___)
760			Ш-шт, племеннице!…

	__ТРИСОТЕН__
		_… НА ПРИНЦЕСА УРАНИЯ_
		_(посветен на нейната треска)_

		_С приспаната си предпазливост,_
		_със почести като за цар_
		_приехте като свой другар_
		_жестокия си враг с вежливост._

	__БЕЛИЗА__
	Какъв красив дебют!

	__АРМАНДА__
765					Изкусно извъртян.

	__ФИЛАМИНТА__
	Във всеки стих блести големият талант.

	__АРМАНДА__
	Ах, колко красота в _приспана предпазливост_!

	__БЕЛИЗА__
	Как хубаво звучи да срещнеш _враг с вежливост_!

	__ФИЛАМИНТА__
	_Приет като другар, със почести за цар_ —
770	от тез сравнения направо блика чар!

	__БЕЛИЗА__
	Да чуем по-нататък!

	__ТРИСОТЕН__
		_С приспаната си предпазливост_,
		_със почести като за цар_
		_приехте като свой другар_
		_жестокия си враг с вежливост_.

	__АРМАНДА__
	_Приспана предпазливост_

	__БЕЛИЗА__
	_Приехте враг с вежливост_

	__ФИЛАМИНТА__
	_Като другар, като за цар!_

	__ТРИСОТЕН__
		_Ах, изгонете го веднага_
		_от вашия апартамент_,
		_защото този интервент_
775		_на смърт нелепа ви излага_.

	__БЕЛИЗА__
	По-бавно, моля ви, че дишаме едвам!

	__АРМАНДА__
	Да ви се възхитим възможност дайте нам!

	__ФИЛАМИНТА__
	Тез стихове като напитка непозната
	проникват в мен и те упойват ми душата.

	__АРМАНДА__
		_Ах, изгонете го веднага_
		_от вашия апартамент!_
780	Метафората тук съвсем добре звучи,
	а пък в _апартамент_ конкретика личи.

	__ФИЛАМИНТА__
		_Ах, изгонете го веднага!_
	_Ах, изгонете го!_ Как образен и сочен
	е тоз императив! И извънредно точен!

	__АРМАНДА__
	Ами _веднага_ — чуй как твърдо то кънти!

	__БЕЛИЗА__
785	Това наречие и мене възхити.

	__АРМАНДА__
	Да имах този стил!

	__БЕЛИЗА__
					Тоз стих е цяла драма.

	__ФИЛАМИНТА__
	Въздействието му е толкова голямо!

	__АРМАНДА__ и __БЕЛИЗА__
	Ах, ах!

	__ФИЛАМИНТА__
			_Ах, изгонете го веднага!_
	Тук треската — тоз враг — на мушката е взет.
	Какъв заряд е скрит в един-единствен ред!
		_Ах, изгонете го веднага!…_
790	Туй _изгонете го_ безкрайно много значи,
	като че ще реши огромен брой задачи.
	Ред — сякаш зареден със милион слова.

	__БЕЛИЗА__
	На многозначността е явен връх това.

	__ФИЛАМИНТА__ _на Трисотен_
	Когато сложихте _ах, изгонете Го_,
795	разбирахте ли, че не само едного
	засегнала би таз енергия голяма,
	таз сила на духа, каквато нийде няма?

	__ТРИСОТЕН__
	Хе-хе!

	__АРМАНДА__
		В ума ми е все _този интервент_,
	натрапчив, досадлив, готов в един момент
800	на всеки да вреди, а всеки го приема.

	__ФИЛАМИНТА__
	След тез куплети — те са си една поема —
	и за терцините е време според мен.

	__АРМАНДА__
	Я нека чуем пак за онзи _интервент._

	__ТРИСОТЕН__
		_Ах, изгонете го веднага!…_

	__ФИЛАМИНТА__, __АРМАНДА__ и __БЕЛИЗА__
	_Веднага!_

	__ТРИСОТЕН__
		_от вашия апартамент._

	__ФИЛАМИНТА__, __АРМАНДА__ и __БЕЛИЗА__
	_Апартамент._

	__ТРИСОТЕН__
		_Защото този интервент_

	__ФИЛАМИНТА__, __АРМАНДА__ и __БЕЛИЗА__
	Таз треска, _този интервент_

	__ТРИСОТЕН__
		_На смърт нелепа ви излага._

	__ФИЛАМИНТА__
	_Нелепа смърт…_

	__АРМАНДА__ и __БЕЛИЗА__
	Ах!

	__ТРИСОТЕН__
		_Той ранг и доблест не зачита_
805		_и на кръвта ви с яд налита._

	__ФИЛАМИНТА__, __АРМАНДА__ и __БЕЛИЗА__
	Ах!

	__ТРИСОТЕН__
		_Тормози ви и нощ, и ден._
		_На баните го заведете_
		_и без да бъде пощаден_,
		_в дълбок басейн го удавете_.

	__ФИЛАМИНТА__
	Какъв подем!

	__БЕЛИЗА__
				Възторг!

	__АРМАНДА__
810						Умирам във екстаз.

	__ФИЛАМИНТА__
	Безбройни тръпки ме побиха в онзи час.

	__АРМАНДА__
		_На баните го заведете._

	__БЕЛИЗА__
		_И без да бъде пощаден._

	__ФИЛАМИНТА__
		_в дълбок басейн го удавете_.
		_Във банята го въведете_,
		_в дълбок басейн го удавете_.

	__АРМАНДА__
	Усещам прелестта на всяка ваша стъпка.

	__БЕЛИЗА__
	Във крак със вас и аз изпитвам чудна тръпка.

	__ФИЛАМИНТА__
815	Аз рея се досущ като във райски кът.

	__АРМАНДА__
	Как чудно се върви в осеян с рози път!

	__ТРИСОТЕН__
	Сонетът според вас…

	__ФИЛАМИНТА__
					… е нещо съвършено.
	Едва ли по-добро ще бъде съчинено!

	__БЕЛИЗА__ _(на Анриета)_
	Как, племеннице, тоз шедьовър бележит
820	посрещаш с отегчен и безразличен вид?

	__АНРИЕТА__
	Знам, лельо, че наглед не всеки ни се нрави,
	че голият стремеж голям поет не прави.

	__ТРИСОТЕН__
	Нима ви отегчих със този свой сонет?

	__АНРИЕТА__
	Не слушах.

	__ФИЛАМИНТА__
			Май дойде за епиграма ред.

	__ТРИСОТЕН__
#	ЗА КАЛЯСКА
#	С ШАФРАНЕН ЦВЯТ,
#	ПОДАРЕНА НА МОЯ БЛИЗКА ДАМА

	__ФИЛАМИНТА__
	Заглавията ви са все необичайни.

	__АРМАНДА__
	И ни подготвят те за красоти омайни.

	__ТРИСОТЕН__
	_Продаде ми Амур вериги твърде скъпи,_

	__БЕЛИЗА__, __АРМАНДА__, __ФИЛАМИНТА__
	Ах!

	__ТРИСОТЕН__
		_за тях пари, имот най-щедро му отстъпих._
		_Когато видиш таз каляска,_
		_която тъй от злато бляска,_
		_че храни гордостта на моята Лаис_*
	[* Гръцка куртизанка от V в. пр.Хр. (Б.пр.)]
830		_и буди завистта на не един маркиз,_
		_не казвай ти, че тя е с цвят шафранен —_
		_туй е цветът на моето имане._

	__ФИЛАМИНТА__
	_На моята Лаис_… Безспорен ерудит!

	__БЕЛИЗА__
	Тоз образ е за мен направо знаменит.

	__ТРИСОТЕН__
		_Когато видиш таз каляска_,
		_която тъй от злато бляска_,
		_че храни гордостта на моята Лаис_
		_и буди завистта на не един маркиз_,
835		_не си мисли за туй, че тя е с цвят шафранен_,
		_а че я заплатих със своето имане_.

	__АРМАНДА__
	Ах, неочакван край във безподобен стил!

	__ФИЛАМИНТА__
	Такъв изтънчен вкус кой друг е проявил?

	__БЕЛИЗА__
		_не си мисли за туй, че тя е с цвят шафранен_,
		_а че я заплатих със своето имане_.
	Ах, чуйте как звучат _шафранен_ и _имане_!

	__ФИЛАМИНТА__
	Дали аз още щом със вас се запознах,
840	от вашия талант така пленена бях?
	Със проза и със стих от раз ме завладяхте.

	__ТРИСОТЕН__
	Мадам, и вие сте голям творец. Да бяхте
	прочела някой ред, за да се възхитим.

	__ФИЛАМИНТА__
	Ех, аз не съм поет, но имам план любим,
845	по който се твори във нашта Академия.
	Признавам си пред вас, че там ми е големият
	стремеж… Към шест глави до днеска се събират.
	И Платон в своята _Република_ третира
	отчасти тоз въпрос. Пред мен стои целта
850	да бъде той решен във свойта пълнота,
	защото от мъже със аргументи смътни
	на куп съмнения подложен е духът ни.
	И аз ще отмъстя на тез, които искат
	жените да стоят в позиция по-ниска,
855	отнемат на ума духовните лъчи,
	та в делнични неща да се ограничи.

	__АРМАНДА__
	Във нашите души обида се надига,
	защото те твърдят, че разумът ни стига
	едва дотолкоз, че с успех да изберем
860	пола, манто, жакет и тоалетен крем!

	__БЕЛИЗА__
	Не бива да търпи умът ни срамен гнет,
	а трябва да твори свободно занапред!

	__ТРИСОТЕН__
	Към всички дами аз държа се с уважение
	и ако взорът им в мен буди възхищение,
865	най-много ги ценя, щом имат интелект.

	__ФИЛАМИНТА__
	И затова към вас изпитваме респект.
	Но ред умници днес надменно ни презират
	и полът ни на тях дължи да демонстрира,
	че има много ум и в женската глава,
870	че можем да градим научни общества,
	сами по правила безупречни да съдим
	и да не се делим, а заедно да бъдем;
	с красив, изискан стил, с експерименти, годни
	да вникнем в същността на тайните природни,
875	да си сътрудничим със школи — не с една,
	а с много, ала без да вземаме страна.

	__ТРИСОТЕН__
	За мен най-висш подход е перипатетизмът*.
	[* Идва от гръцкия глагол peripatein (разхождам се). Аристотел е размишлявал, разхождайки се. Оттам идва и този термин. Б.пр.]

	__ФИЛАМИНТА__
	В абстрактните неща връх взема платонизмът.

	__АРМАНДА__
	За мене Епикур е база за прогрес.

	__БЕЛИЗА__
880	За атомите аз чета със интерес
	и вниквам с лекота във фината материя,
	но вакуумът е чудовищна мистерия.

	__ТРИСОТЕН__
	Ценя Декарт, затуй че пише за магнита.

	__АРМАНДА__
	За странни светове…

	__ФИЛАМИНТА__
			И те при нас долитат…

	__АРМАНДА__
885	И за вихрушките… Горя от нетърпение
	да се обезсмъртим с научно достижение!

	__ТРИСОТЕН__
	Природата не ще ви много затрудни
	и вашият успех ще е въпрос на дни.

	__ФИЛАМИНТА__
	Ще кажа без хвалба, че аз видях наскоро
890	върху луната как се движат лунни хора.

	__БЕЛИЗА__
	Там хора не открих, обаче пък съзрях
	камбанарии… И съм сигурна за тях.

	__АРМАНДА__
	Стих, физика, морал, език и политика —
	все по-дълбоко в тях умът ни днес прониква.

	__ФИЛАМИНТА__
895	Аз на морала си отдавам любовта —
	подобно на цял ред таланти в древността.
	Но стоицизмът си остава, без съмнение,
	най-мъдрото и най-прекрасното учение.

	__АРМАНДА__
	Добрите правила в езика ни съвсем
900	не стигат и държим и нови да внесем,
	понеже всички нас, особено мен лично,
	враждебност ни обзе — естествена, логична —
	към множество слова — глаголи, имена,
	звучащи недобре. Във нашата страна
905	ще трябва срещу тях безмилостни присъди
	да издадем и те низвергнати да бъдат.
	На форумите си ще трябва да решим
	от книгите да ги навеки отстраним.

	__ФИЛАМИНТА__
	Най-главният проект на нашата наука,
910	със който са сега съгласни всички тука,
	защото той престиж и слава би ни дал
	и в бъдещето би го всеки оправдал,
	цели да отстрани онези мръсни срички,
	които будят днес презрение у всички.
915	От дълги векове глупаците със тях
	играят си така, че будят блудкав смях;
	те извор са на куп двусмислици, които
	засягат скромността и свяна на жените.

	__ТРИСОТЕН__
	Събужда интерес проектът според мен.

	__БЕЛИЗА__
920	Той с несъмнен успех ще бъде претворен.

	__ТРИСОТЕН__
	И явно ще даде чудесни резултати.

	__АРМАНДА__
	Закони ще ковем, ще станем магистрати
	и стих, и проза нам ще бъдат подчинени!
	Единствено от нас и наши приближени
925	словесните творби ще се претеглят свише,
	ще съдим ние кой по правилата пише.


>>	Трета сцена

N	__Лепин__, __Трисотен__, __Филаминта__, __Белиза__, __Арманда__, __Анриета__, __Вадиус__

	__ЛЕПИН__
	Мъж в черно е дошъл, на вид изискан, чинен
	и да говори с вас би искал, господине.

	__ТРИСОТЕН__
	Приятел ми е той — млад учен преуспял.
930	Да има среща с вас той много би желал.

	__ФИЛАМИНТА__
	Добре ще е дошъл сред нас. В момента даже
	готови сме талант и ум да му покажем.
N	(на Анриета, която се готви да излезе)
	Е-хей, нали на теб ти казах току-що,
	че нужна ще си ми след малко!

	__АНРИЕТА__
								Но защо?

	__ФИЛАМИНТА__
935	Ще разбереш. Ела, че ученият иде.

	__ТРИСОТЕН__
	Ах, ето госта — той изгаря да ви види.
	Представям го пред вас без страх, защото знам,
	че той не е профан, че е талант голям,
	че геният събрат във него ще открие.

	__ФИЛАМИНТА__
940	Не се съмнявам, щом представяте го вие.

	__ТРИСОТЕН__
	Във Франция днес той като класик твори
	и гръцки като грък е овладял дори!

	__ФИЛАМИНТА__
	И гръцки, сестро, да, и гръцки даже знае!

	__БЕЛИЗА__
	Ах, Анриета, да, и гръцки!

	__АРМАНДА__
							Дар това е.

	__ФИЛАМИНТА__
945 На гръцкия език безспирно се любувам,
	затуй не бих могла да не ви разцелувам.

N	Той целува трите дами, но Анриета се отдръпва.

	__АНРИЕТА__
	Простете, моля ви, но гръцки не владея.

	__ФИЛАМИНТА__
	Пред гръцките творци аз тъй благоговея!

	__ВАДИУС__
	В желанието си да ви окажа чест,
950	госпожо, да не би да ви попречих днес
	да разговаряте по свой проблем пореден?

	__ФИЛАМИНТА__
	Не, с нищо гръцкият не може да е вреден.

	__ТРИСОТЕН__
	И в проза, и във стих вълшебства гостът прави
	и радост би могъл сега да ни достави.

	__ВАДИУС__
955	Най-лошо би било, ако един поет
	със своите творби натрапва се навред:
	във кралския дворец, в градини, на банкети
	безспирно да чете омръзващи куплети.
	На всички би могъл безкрай да досади —
960	това е все едно тамян да им кади,
	Особено пък щом си стиховете срича,
	на мъки всеки път слушателя обрича.
	Не съм тъй глупав аз, ни толкоз упорит.
	Във Гърция един мислител бележит
965	вменявал сдържаност и такт на мъдреците,
	за да не си четат до втръсване творбите.
	За млади влюбени поемка аз съставих
	и питам се дали на вас ще се понрави.

	__ТРИСОТЕН__
	От вашите творби не зная по-добри.

	__ВАДИУС__
970	Най-чист девичи чар във вашите цари.

	__ТРИСОТЕН__
	У вас стихът лети с подбор от думи красни.

	__ВАДИУС__
	И патосът при вас, и етосът са ясни.

	__ТРИСОТЕН__
	В еклогите си със стила си знаменит
	засенчвате дори Вергилий, Теокрит.

	__ВАДИУС__
975	А одите ви с дух такъв ни завладяват,
	че кой би дръзнал вас с Хораций да сравнява?

	__ТРИСОТЕН__
	Та кой друг по` блести с любовни канцонети?

	__ВАДИУС__
	Най-хубави за мен са вашите сонети.

	__ТРИСОТЕН__
	Кой друг поет с рондо тъй би ни завладял?

	__ВАДИУС__
980	А кой предложил би по-хубав мадригал?

	__ТРИСОТЕН__
	Безспорен факт е, че сте майстор на балади.

	__ВАДИУС__
	Съзвучията ви са извор на наслади.

	__ТРИСОТЕН__
	Във Франция дано ви всеки оцени!

	__ВАДИУС__
	Дано спечелите престиж в безброй страни.

	__ТРИСОТЕН__
985	Ще ходите навред в каляска златна само.

	__ВАДИУС__
	А вас ще зачетат със статуя голяма.
	Хм, аз балада бих довел до ваше знание.

	__ТРИСОТЕН__
	Ами сонетът за принцесата Ура`ния,
	познат ли ви е той?

	__ВАДИУС__
						Да, завчера го чух —
990	подобно нещо май дойде до моя слух.

	__ТРИСОТЕН__
	А знаете ли кой написал е творбата?

	__ВАДИУС__
	Не знам, но според мен е доста простовата.

	__ТРИСОТЕН__
	Пък у мнозина тя извиква възхищение.

	__ВАДИУС__
	А пречи ли това да имам свое мнение?
995	Ако го бяхте чел, съгласен ще сте с мен.

	__ТРИСОТЕН__
	Не бих могъл в това да бъда убеден.
	Та на такъв сонет малцина са способни.

	__ВАДИУС__
	Ах, да не дава Бог да съчиня подобни!

	__ТРИСОТЕН__
	Твърдя, че по-добър не е познат у нас,
1000	а доводът ми е, че авторът съм аз.

	__ВАДИУС__
	Нима?

	__ТРИСОТЕН__
		Да.

	__ВАДИУС__
			Как така? Тук явно има грешка.

	__ТРИСОТЕН__
	От мнението ви ми стана много тежко.

	__ВАДИУС__
	При слушането май разсеян аз съм бил
	или четящият го е изопачил.
1005	Но нека прочета аз своята балада.

	__ТРИСОТЕН__
	Баладата на мен съвсем не ми допада.
	Не е на мода тя, излъчва мирис стар.

	__ВАДИУС__
	Ала мнозина днес откриват в нея чар.

	__ТРИСОТЕН__
	И въпреки това на мен не ми се нрави.

	__ВАДИУС__
1010	Но мнението ви не я по-лоша прави.

	__ТРИСОТЕН__
	Педанти като вас въздигат я до Бога.

	__ВАДИУС__
	А хора като вас намират я убога.

	__ТРИСОТЕН__
	Приписвате на друг вкуса си извратен.

	__ВАДИУС__
	Дефекта си защо прехвърляте на мен?

	__ТРИСОТЕН__
1015	Я стига бе, цапач, прахосващ мастилата!

	__ВАДИУС__
	А ти, драскач неук, си срам за занаята!

	__ТРИСОТЕН__
	Словесен вехтошар си ти и плагиат!

	__ФИЛАМИНТА__
	Но, господа, какъв е тоз език зъбат?

	__ТРИСОТЕН__
	На Атина и Рим — на техните поети —
1020	върни туй, дето им безскрупулно отне ти!

	__ВАДИУС__
	Ще трябва от Парнас да искаш прошка ти,
	че на Хораций тъй стиха осакати!

	__ТРИСОТЕН__
	Последният ти том бе истински провал.

	__ВАДИУС__
	Издателят ти май от теб се разболял.

	__ТРИСОТЕН__
1025	На мойто реноме не можеш нищо стори.

	__ВАДИУС__
	Май ти при сатирик попаднал бе наскоро.

	__ТРИСОТЕН__
	И ти.

	__ВАДИУС__
		Но аз все пак съм удовлетворен,
	че той почтително отнася се към мен.
	Един път редом със писатели прочути
1030	и мен засегна той, но не с нападки люти.
	А тебе те е взел на прицел — та нали
	насочва все към теб той своите стрели!

	__ТРИСОТЕН__
	Нападайки все мен, той всъщност чест ми прави,
	а знае, че със теб най-лесно ще се справи,
1035	използвайки стрела един-единствен път,
	че да те удря пак не чини си трудът.
	А в мене вижда той все пак голям съперник
	и преценява сам, че сили извънмерни
	му трябват срещу мен за сетния двубой,
1040	без да е убеден, че той ще е герой.

	__ВАДИУС__
	От моя стих личи, че аз не съм любител.

	__ТРИСОТЕН__
	А пък от моя стил — че аз съм ти учител.

	__ВАДИУС__
	Ти с проза и със стих как би се мерил с мен?

	__ТРИСОТЕН__
	Ответ ще ти даде издателят Барбен.

N	(Вадиус излиза)


>>	Четвърта сцена

N	__Трисотен__, __Филаминта__, __Арманда__, __Белиза__, __Анриета__

	__ТРИСОТЕН__
1045	Понеже гневен бях, госпожо, извинете:
	в подкрепа бях на вас във връзка със сонета,
	заради който чух такива остроти.

	__ФИЛАМИНТА__
	О, нека занапред туй да не ви гнети!
	Но напоследък друг проблем ме занимава.
1050	Аз, Анриета, със тревога си задавам
	един въпрос: защо умът ти не блести?
	Ала измислих как да блеснеш с ум и ти.

	__АНРИЕТА__
	От грижите ви аз не се нуждая днес,
	тоз разговор у мен не буди интерес.
1055	Излишно ще да е ума си да напрягам,
	щом на душата ми по-прост живот приляга.
	Да блесна с ум — такъв план нямам във главата.
	Какво, че някои за глупава ме смятат?
	С по-прости думи бих желала да си служа
1060	и педантичен стил съвсем не ми е нужен.

	__ФИЛАМИНТА__
	Признавам, че афронт по-тежък аз не знам!
	Та как да понеса тоз незаслужен срам?
	Красивото лице е крехко украшение,
	привременен цветец, моментно озарение
1065	за кожата ти — то е само външен вид.
	Единствено духът е траен, вековит.
	Държах да ти придам изтънченост такава,
	с каквато свойте дни човекът надживява,
	към знанието в теб стремеж да се роди,
1070	научни образци умът ти да гради —
	туй, към което цял живот съм се стремила.
	И тъкмо затова аз вече съм решила
	тоз учен господин да стане твой съпруг —
	най-подходящ за теб е той и никой друг.

	__АНРИЕТА__
	За мен ли?

	__ФИЛАМИНТА__
1075			Да. Ах, как ти глупостта личи!

	__БЕЛИЗА__ (_На Трисотен_)
	Навярно за съвет ме питате с очи.
	Добре! Отдайте й сърцето си, което
	на мен принадлежи. Дано ви е късметът
	във този брак, дано да бъде сполучлив!

	__ТРИСОТЕН__
1080	Как мога да предам доколко съм щастлив!
	Наистина е туй голяма чест за мен.

	__АНРИЕТА__
	Но, господине, тоз въпрос не е решен.
	Не бързайте…

	__ФИЛАМИНТА__
				Защо така ти реагираш?
	А знаеш ли, че аз?… Я засега на мира
1085	да я оставим… Все ще поумнее тя.


>>	Пета сцена

N	__Анриета__, __Арманда__

	__АРМАНДА__
	Ти трябва да цениш добре грижливостта
	на мама — виж с какъв младеж те тя сгодява.

	__АНРИЕТА__
	Щом толкоз е добър, вземи го ти тогава!

	__АРМАНДА__
	За мене не мисли, по теб му е меракът.

	__АНРИЕТА__
1090	Отстъпвам го на теб, нали си моя кака.

	__АРМАНДА__
	Ако желаех брак тъй, както ти, веднага
	приела бих — защо е нужно да отлагам?

	__АНРИЕТА__
	По учени глави ако си падах аз,
	тоз избор и за мен добър би бил тогаз.

	__АРМАНДА__
1095	Различни сме, без спор, ала това не значи
	родителите си надлежно да не тачим.
	Дотолкоз силна е на майка ни властта,
	че ти напразно си показваш дързостта…


>>	Шеста сцена

N	__Кризал__, __Арист__, __Клитандър__, __Анриета__, __Арманда__

	__КРИЗАЛ__
	Я, щерко, тук ела, свали таз ръкавица,
1100	на този господин ти протегни десница,
	за него отвори душата си и тук —
	пред всички приеми да бъде твой съпруг!

	__АРМАНДА__
	Към него ти била симпатията значи…

	__АНРИЕТА__
	Родителите си налага се да тачим,
1105	а от баща си чух уместно предложение.

	__АРМАНДА__
	Но и на майка ни дължиш ти подчинение!

	__КРИЗАЛ__
	Какъв е този спор?

	__АРМАНДА__
					Изпитвам опасение,
	че вие с майка ни сте на различно мнение,
	защото друг съпруг…

	__КРИЗАЛ__
						Млъкни, глупачко! Доста!
1110	При майка си иди, щом тъй ще философстваш,
	и в работите ми не се намесвай ти!
	За плановете ми все пак й съобщи,
	но да не идва тук — не ща да ми опява!
	Е, хайде!

	__АРИСТ__
			Явно, че неща чудесни стават.

	__КЛИТАНДЪР__
1115	Ах, колко съм щастлив! Излезе ми късметът!

	__КРИЗАЛ__
	Сега се за ръка хванете и идете
	във стаята й. Как опива нежността!
	И моето сърце дори се разтуптя.
	Усещам как във мен напират сили нови
1120	при спомените ми за първите любови.


>	Четвърто действие

>>	Първа сцена

N	__Арманда__, __Филаминта__

	__АРМАНДА__
	И за момент дори не колеба се тя,
	показвайки си уж пред нас послушността.
	Баща ни своя план едва-едва изрече
	и в същия миг тя сърцето си обрече,
1125	за да даде отпор на твоето решение,
	а не че татко й внуши туй поведение.

	__ФИЛАМИНТА__
	О, тя ще разбере зарад това деяние
	на кой от нас дължи респект и послушание
	и кой командва тук. В човешките дела
1130	духът по-важен е от тленните тела.

	__АРМАНДА__
	Тя трябваше все пак до теб да се допита.
	А този господин как може да разчита
	твой зет да стане, щом е груб и неумел?

	__ФИЛАМИНТА__
	Фактически далеч е той от свойта цел.
1135	Аз мислех, че на теб харесва поначало,
	а той излезе прост, невеж и недодялан.
	Макар да знае, че стихът е моя страст,
	не пожела и ред да му цитирам аз.


>>	Втора сцена

N	__Клитандър__, __Арманда__, __Филаминта__

N	(Клитандър влиза и слуша, без да е забелязан от другите)

	__АРМАНДА__
	На твое място аз не бих във никой случай
1140	приела с нея той законен брак да сключи.
	Мен някой може би упрекнал би ме днес,
	че аз говоря тъй от личен интерес,
	че гоня мъст, затуй че той ми изигра
	лош номер с помощта на моята сестра.
1145	Бидейки с крепък дух, на никаква уловка
	не ще се аз поддам — нали съм философка
	и философски път ще следвам в този свят.
	Но се оказва, че той прави ти на яд
	и ти на този план ще трябва да попречиш,
1150	че той и без това не ти харесва вече.
	А мен ме хваща яд, защото тоз субект
	не се държи към теб със нужния респект.

	__ФИЛАМИНТА__
	Глупак!

	__АРМАНДА__
			Макар че ти се увенча със слава,
	той всеки твой успех от завист премълчава.

	__ФИЛАМИНТА__
	Нахал!

	__АРМАНДА__
1155		Аз твоите поеми превъзходни
	чета за двайсти път, а тоя за негодни
	ги смята.

	__ФИЛАМИНТА__
			Чист простак!

	__АРМАНДА__
						Начесто досега
	със тоя дебелак сме имали кавга.

	__КЛИТАНДЪР__
	Госпожо, моля ви, бъдете милостива,
1160	признайте, че не сте към мене справедлива!
	Нима ви сторих зло и бях ли непочтен,
	та с тъй цветист език говорите за мен?
	Защо е тоз стремеж да ме унищожите,
	а и на други яд към мене да внушите?
1165	Това, което чух, е пълно с гняв злоблив —
	бъдете съдник мой, но съдник справедлив!

	__АРМАНДА__
	О, щом твърдите, че изпитвам гняв към вас,
	то много лесно бих го оправдала аз.
	В нас първата любов с такъв свещен плам грее
1170	и нашите души тъй силно тя владее,
	че жертвал би човек живота си дори,
	ала не би желал в друг пламък да гори.
	Невярното сърце е урод неморален,
	а леката любов — порок маниакален.

	__КЛИТАНДЪР__
1175	Защо невярност ми приписвате, госпожо?
	Надменността ви таз промяна ми наложи.
	Не виждах изход друг — затуй се примирих;
	вината е във вас, ако ви огорчих.
	От прелестта ви бе сърцето ми пленено
1180	и две години плам по вас гореше в мене.
	Заради този плам със себеотрицание
	на вас си посветих аз цялото внимание.
	Желанията ми не срещнаха ответ
	във вашата душа, студена като лед.
1185	Отблъснахте ме… Аз към друга се обърнах.
	Та имам ли вина, че ви така отвърнах?
	Сърцето ми само` не тръгна си от вас:
	изгонен бях — затуй отдалечих се аз.

	__АРМАНДА__
	Какъв ответ да дам на вашето желание,
1190	когато всъщност то било би поругание
	на мойта чест? Та аз очаквам чистота
	в сърдечния стремеж към любовта-мечта.
	Възможно ли ви е да мислите за мен,
	но да ви е духът от страст освободен?
1195	Търсете елексир в съюза на сърцата,
	но не допускайте намеса на телата!
	Защо при вас е все тъй груба любовта,
	защо обвързва се с материята тя?
	Защо, за да гори любовен плам в сърцето,
1200	на вас е нужен брак и всичко туй, с което
	ще ви обвърже той? Нали ще пресуши
	пожарът на плътта красивите души!
	Сърцата свързват се от чист любовен пламък,
	разпаленост и страст в копнежите им няма
1205	и този плам е чист като небесен огън.
	Останалото е противно и убого.
	При този пламък ти въздишаш с облекчение
	и той предпазва те от всяко низко щение.
	В теб ражда се любов заради любовта
1210	и място няма там за скверните неща.
	Копнежът към духа така се устремява,
	че плътското съвсем остава във забрава.

	__КЛИТАНДЪР__
	Госпожо, явно съм създаден поначало
	не само със душа, а също и със тяло;
1215	и въобще не знам как бих ги разделил.
	На туй изкуство аз не съм се посветил,
	с таз философия не съм от Бог дарен
	и тяло, и душа са неразделни в мен.
	Най-висши според вас са чувствата, които,
1220	пречистени от страст, стремят се към душите.
	Тез свързани сърца, от нежност окрилени,
	и тези пориви, от сласт освободени,
	са твърде фини — те не са за моя свят.
	Нали твърдите ми, че бил съм грубоват.
1225	Аз цял съм в любовта, напълно се раздавам
	и бих желал любов в ответ да получавам.
	Кой някаква вина във мене би открил?
	За чувствата ви аз не бих ви укорил,
	ала светът върви по моята метода
1230	и бракът и сега е все така на мода.
	Та аз за тоз съюз безкористен и драг,
	госпожо, мислех си и ви предложих брак.
	Постъпих честно с вас и въобще не виждам
	във случая това защо ще ви обижда.

	__АРМАНДА__
1235	Е, господине, щом чак толкоз се стремите
	таз груба сластна жад чрез мен да утолите,
	щом трябва според вас яремът на плътта
	да бъде сигурен гарант за верността,
	и щом получа аз от мама разрешение,
1240	умът ми би приел това ви предложение.

	__КЛИТАНДЪР__
	Не, късно е, Мадам, местото е заето
	и аз не ща да си развалям реномето.
	Не бих обидил таз, която най-учтиво
	спаси ме в свой приют от вашта горделивост!

	__ФИЛАМИНТА__
1245	Разбирам, че на вас брак с друга обещан е,
	ала без мене той не би могъл да стане.
	Не знаете ли кой се разпорежда тук?!
	За Анриета аз предвиждам друг съпруг.

	__КЛИТАНДЪР__
	Но този избор ваш, това ви намерение,
1250	госпожо, са за мен голямо унижение.
	Обидно ще ми е драскачът Трисотен
	във случая да си съперничи със мен.
	Възторгва ви един мъж, уж със ум висок,
	ала той всъщност е мой конкурент убог.
1255	Тоз век с вкуса си лош за гении представя
	мнозина под предлог, че с ум голям се славят,
	но Трисотен таквиз е строфи наредил,
	че аз не знам кого с какво би заблудил —
	освен вас, всеки друг го точно преценява.
1260	Десетки пъти аз учуден съм оставал,
	че негови творби обсипвате с похвали.
	Да бяха ваши те, май бихте си мълчали.

	__ФИЛАМИНТА__
	Ако с това око днес виждате го вие,
	по друг, по свой модел за него съдим ние.


>>	Трета сцена

N	__Трисотен__, __Арманда__, __Филаминта__, __Клитандър__

	__ТРИСОТЕН__
1265	Дойдох да ви предам голяма новина —
	избягнахме таз нощ най-страшната злина:
	един друг свят покрай земята е преминал
	и скоро след това във вихър се е сринал.
	Да бе се срещнал той със нашата планета,
1270	тя щеше на мига да стане на парчета!

	__ФИЛАМИНТА__
	О, нека за това да не говорим днес,
	у господина туй не буди интерес;
	невежеството май над всичко той най тачи
	и явно го гнусят научните задачи.

	__КЛИТАНДЪР__
1275	Това, което чух, изисква уточнение,
	госпожо. Да, у мен извикват отвращение
	науката, духът — та те вредят дори.
	По същността си те остават си добри,
	но аз за себе си избрах да съм невеж,
1280	а не да се числя към учената гмеж.

	__ТРИСОТЕН__
	Но аз не виждам как със своите въпроси
	една наука нам вреда и зло ще носи.

	__КЛИТАНДЪР__
	Не ща да водя спор, но фактът си е факт,
	че не един умник превръща тя в глупак.

	__ТРИСОТЕН__
	Това е парадокс.

	__КЛИТАНДЪР__
1285				Дали е интересно
	не знам, но бих могъл да го докажа лесно.
	И основания не трябват този път,
	понеже дните ни от примери гъмжат.

	__ТРИСОТЕН__
	Със примери не се постига обобщение.

	__КЛИТАНДЪР__
1290	Но аз ще подкрепя с тях своето твърдение.

	__ТРИСОТЕН__
	Съмнявам се, че те мен днес ще убедят…

	__КЛИТАНДЪР__
	Нима? Та те ще ви очите избодат.

	__ТРИСОТЕН__
	Невежеството е родило на земята
	глупаци, а не е в науката вината.

	__КЛИТАНДЪР__
1295	Да си невеж глупак е зле във всеки случай,
	но най-голям глупак е глупавият учен.

	__ТРИСОТЕН__
	Твърденията ви са лесно оборими —
	та глупав и невеж за мен са синоними.

	__КЛИТАНДЪР__
	Но глупав и педант така се доближават,
1300	че във един контекст се те употребяват.

	__ТРИСОТЕН__
	Но при глупака най изпъква глупостта.

	__КЛИТАНДЪР__
	А според мен тя най личи в учеността.

	__ТРИСОТЕН__
	Науката все пак безспорна стойност има.

	__КЛИТАНДЪР__
	В главата на глупак тя става нетърпима.

	__ТРИСОТЕН__
1305	В невежеството чар ли има според вас,
	та браните го чак с такава силна страст?

	__КЛИТАНДЪР__
	Откакто с учени глави във близост бях,
	в невежеството аз безспорен чар видях.

	__ТРИСОТЕН__
	За тези учени човек установява,
1310	че те са над онез, които приближават.

	__КЛИТАНДЪР__
	Да, тези учени все нещо утвърждават,
	но ето че онез не се с тях съгласяват.

	__ФИЛАМИНТА__
	Но, господине, май…

	__КЛИТАНДЪР__
						Госпожо, господинът
	във доводите си е явно ненадминат.
1315	Атаките му са тъй силни, че спасение
	все пак намерил бих, уви, чрез отстъпление.

	__АРМАНДА__
	Но репликите ви са пълни със обида.

	__КЛИТАНДЪР__
	Щом меси се и друг в тоз спор, ще си отида.

	__ФИЛАМИНТА__
	Такива спорове нерядко се налагат,
1320	ала те личността не бива да засягат.

	__КЛИТАНДЪР__
	Но аз не знам какво обижда го сега —
	французите все пак разбират от шега.
	Към него неведнъж са пускали стрели
	но с лаврите си той парира ги, нали?

	__ТРИСОТЕН__
1325	Не чудя се, че в таз напрегната разправа
	тоз дързък господин свой възглед защитава.
	Той в дворцови среди е свикнал да кръжи,
	понеже на духа там никой не държи.
	Невежеството там от хора най-отбрани
1330	подкрепя се — затуй и той безспир го брани.

	__КЛИТАНДЪР__
	Защо е тази злост към бедния ни двор?
	Той толкоз е злочест, защото вие в хор
	нападате го със куплети ядовити;
	за лошия му вкус безсрамно го вините
1335	и го упреквате (в туй търсите утехи),
	че уж виновен бил за ваште неуспехи.
	И тъй като, сеньор, респект дължа ви аз,
	съвети ще ви дам, и то с най-искрен глас:
	към двора занапред си тона посмекчете
1340	и с остротите си най-сетне престанете;
	недейте смята, че от разум са лишени
	придворните среди със свойте приближени;
	със своя дворцов дух те винаги държат
	с изискан вкус да се пред всички отличат.
1345	Със светския си ум придворните таланти
	не ще отстъпят пред уж учени педанти.

	__ТРИСОТЕН__
	Изискан вкус!… Какви ефекти той постига?

	__КЛИТАНДЪР__
	Но кой пък би твърдял, че нещо не му стига?

	__ТРИСОТЕН__
	А кой ще отрече, че в знанието днес
1350	Балдус и Разиус* за Франция са чест;
	[* Въображаеми учени, които, следвайки тогавашната мода, са латинизирали имената си. Б.пр.]
	макар да имат куп заслуги тези хора,
	напук на тях, уви, не ги зачита дворът,

	__КЛИТАНДЪР__
	От скромност ли не си признавате, че страда
	и вашата душа, че нямате награда?
1355	Щом тези учени са толкова умели,
	то Франция от тях какво ли ще спечели?
	Кажете, кой каква е ценност сътворил,
	та кралят им е крив, че бил ги подценил?
	Талантът им уж бил признат нашир и длъж,
1360	а дворът не ги бил похвалил ни веднъж!
	Нуждае ли се той от техните писания
	и нашата страна — от техните познания?
	Защо си мислят те със своя ум оскъден,
	че опусът им щом подвързан с кожа бъде,
1365	ще станат на мига влиятелни персони,
	ще упражняват власт над кралските корони,
	че дарове безброй към тях ще завалят,
	щом страниците им едва прошумолят,
	че работата им ще е възвеличена
1370	и че ще впери взор в тях цялата вселена,
	че те в науката ще блеснат с лъч неземен,
	щом знаят кой какво е казал преди време,
	щом тридесет лета напрягали са взор
	по цели нощи те, за да си дават зор
1375	латинския да си набият във главите,
	пролуки да съзрат на гръцкия в мъглите,
	та в прашните книжа богатства да откриват…
	Те в знанието си се шеметно опиват
	и с туй се славят тез бъбривци безподобни:
1380	те нямат светски ум и май не са способни,
	освен да вдигат шум, да дрънкат за наука,
	да предизвикват смях и да насаждат скука.

	__ФИЛАМИНТА__
	Каква несдържаност! Защо се горещите?
	Природния си гняв защо не укротите?
1385	Нима съперникът във вас е уязвен?


>>	Четвърта сцена

N	__Жюлиен__, __Трисотен__, __Филаминта__, __Клитандър__, __Арманда__

	__ЖЮЛИЕН__
	Госпожо, учен млад при вас бе този ден
	(за мене чест е, че в дома му съм слуга),
	та с негово писмо пристигам тук сега.

	__ФИЛАМИНТА__
	Каквото и да е писмото, туй нахално
1390	нахълтване при нас съвсем не е похвално.
	Дискусията ни така се наруши.
	Тук гости влизат, но ако им разреши
	слугата. Да не се туй случва втори път!

	__ЖЮЛИЕН__
	Ще си запиша, че такъв е тук редът.

	__ФИЛАМИНТА__ _чете:_
	_Госпожо, Трисотен се е похвалил, че ще се ожени за дъщеря ви. Уведомявам ви, че неговата философия е насочена единствено към вашите богатства, и смятам, че не бива да се сключва този брак, преди да сте прочели стихотворението, което пиша срещу него. Преди да сте получили неговия портрет, в който той ще бъде представен във всичките му краски, ви изпращам книги на Хораций, Вергилий, Теренций и Катул, в полетата на които ще видите отбелязани всички пасажи, които той е откраднал._

	__ФИЛАМИНТА__ _продължава_.
1395	Не знам защо с тоз брак, тъй сгоден според мене,
	спечелих врагове, които са решени
	да сторят всичко, но да ме разубедят
	и моя хубав план с това да провалят.
	Гнети ги завистта. Но нека знаят вече,
1400	че тъй ще ускорят туй, на което пречат!
	Приятелю, сега обратно се върнете
	при своя господар и го уведомете,
	че тъй като държа на неговото мнение,
	без колебание взех твърдото решение
1405	да стане Трисотен мой зет до тази вечер.
	А вие господин Клитандър, сте ни вече
	добър приятел и затуй ви каня аз
	на тоз тържествен акт да бъдете със нас.
	Нотариус тозчас, Арманда, поканете
1410	и вашата сестра за всичко известете.

	__АРМАНДА__
	На своята сестра не трябва вест да нося;
	за този господин тъй важен е въпросът,
	че щом й извести какво тоз ден ще става,
	ще й даде съвет да бъде твърдоглава.

	__ФИЛАМИНТА__
1415	Ще видим скоро кой над нея има власт,
	ще я предупредя, че има дълг към нас.

N	Излиза.

	__АРМАНДА__
	Изпитвам страх голям аз, драги, че едва ли
	ще стане днес това, което сте желали.

	__КЛИТАНДЪР__
	Госпожо, ще вървя да сторя туй, което
1420	не ще ви капка страх остави във сърцето.

	__АРМАНДА__
	Ще ми е жал, ако на вас не провърви.

	__КЛИТАНДЪР__
	То с жал или без жал ще се осъществи.

	__АРМАНДА__
	Разбира се, че не.

	__КЛИТАНДЪР__
					И аз съм убеден,
	че в случая от вас ще бъда подкрепен.
	__АРМАНДА__
1425	Подкрепа без проблем ще ви окажа аз.

	__КЛИТАНДЪР__
	И цял живот ще съм признателен на вас.


>>	Пета сцена

N	__Кризал__, __Арист__, __Анриета__, __Клитандър__

	__КЛИТАНДЪР__
	Ах, господине, ах, каква съдба ужасна!
	С предвиждания брак, уви, не е съгласна
	съпругата ви. Тя на Трисотен държи.

	__КРИЗАЛ__
1430	Но откога тоз план в главата й кръжи?
	Защо ли Трисотен за зет тя предпочита?

	__АРИСТ__
	Дали понеже той латински рими сплита,
	тя смята, че това решаващ плюс е вече.

	__КЛИТАНДЪР__
	И иска този брак да стане тази вечер.

	__КРИЗАЛ__
	Как? Тази вечер?
	__КЛИТАНДЪР__
					Да.
	__КРИЗАЛ__
1435					Таз вечер аз, напук
	на нея, като зет ще ви приема тук.

	__КЛИТАНДЪР__
	За сключването му нотариус тозчас
	ще кани.

	__КРИЗАЛ__
			Всъщност той по-нужен е на нас.

	__КЛИТАНДЪР__
	И от сестра си тя ще трябва да научи,
1440	че майка й държи брак още днес да сключи.

	__КРИЗАЛ__
	Но тук командвам аз и дъщеря ми друг —
	по-свестен кандидат ще вземе за съпруг.
	Щом те напук на мен решения ще взимат,
	ще ги науча аз кой в този дом власт има!
1445	Ти, щерко, чакай тук, а ти, мой скъпи брате,
	и вие, зетко мой, навън със мен елате!

	__АНРИЕТА__
	Във работите му сега не се месете.

	__АРИСТ__
	На всичко съм готов за вас, не се косете.

	__КЛИТАНДЪР__
	И да ми вдъхва друг надежда във сърцето,
1450	единствено на вас разчитам, Анриета!

	__АНРИЕТА__
	Сърдечният ви плам поддържа вяра в мен!

	__КЛИТАНДЪР__
	От вашите слова се чувствам окрилен!

	__АНРИЕТА__
	Но за сърцето ми днес готвят клопка долна!

	__КЛИТАНДЪР__
	Щом то за мен тупти, го чака радост волна!

	__АНРИЕТА__
1455	Ще сторя тъй, че с вас в любов да заживея,
	но стане ли така, уви, че не успея,
	за своята душа аз знам един приют
	и няма никой друг да всява в нея смут!

	__КЛИТАНДЪР__
	Дай Боже този ден тъй всичко да се случи,
1460	че нашата любов най-сетне да сполучи!


>	Пето действие

>>	Първа сцена

N	__Анриета__, __Трисотен__

	__АНРИЕТА__
	Аз, господине, знам, че майка ми за нас
	брак готви, и държа да поговоря с вас.
	Понеже всички тук са в смут и във вълнение,
	предлагам ви едно разумно разрешение.
1465	Навярно този брак очаквате със вяра,
	че тлъста зестра той след туй ще ви докара.
	Но никой философ по принцип не се блазни
	от зестрата при брак и от богатства разни.
	А щом не мамят ви пари и празна слава,
1470	не в думи, а в дела това се проявява.

	__ТРИСОТЕН__
	Блага, пари, имот — те нямат чар за мен,
	от погледа ви мил навеки съм пленен,
	богатството ми е във вашта красота,
	която ражда в мен копнежа, нежността
1475	и тя е моето съкровище голямо.

	__АНРИЕТА__
	За любовта към мен, за щедрия ви пламък
	признателна съм ви, ала, за съжаление,
	не чувствам спрямо вас днес никакво влечение.
	Отнасям се с респект към вас, не го отричам,
1480	обаче аз не бих могла да ви обичам.
	На двама няма как сърцето си да дам,
	то у Клитандър е и ще остане там.
	По доблест с вас не бих могла да го сравня,
	избрах го за съпруг, но как да обясня
1485	тоз избор? Вие сте по-талантлив безспорно.
	Причината е в мен, но няма що да сторя,
	защото моят ум сега не ме оставя
	набързо, слепешком тоз избор да направя.

	__ТРИСОТЕН__
	На вашето сърце ще бъде ли владетел
1490	Клитандър, щом на мен ръката си дадете?
	А после знам какво е нужно да се прави
	и с много грижи ще спечеля любовта ви.

	__АНРИЕТА__
	На първия копнеж отдадох се изцяло
	и грижите към мен ще идат май нахалост.
1495	Свободно бих могла да ви говоря днес,
	не смятам, че с това засягам вашта чест.
	В човешките сърца копнеж любовен бликва,
	но никой път не го заслуги предизвикват,
	Случайност има тук. Любовното влечение
1500	не бива във ума да търси обяснение.
	Прост избор осъзнат да беше обичта,
	тогаз на вас си бих отдала нежността.
	Не следвайте онез, които се стремят
	сърцето ми на вас сега да подчинят!
1505	О, оставете ме със мойта слепота,
	защото собствен път си има любовта.
	Един почтен човек не бива да разчита
	на туй, че имали права над дъщерите
	родителите им. Сърцето се отдава
1510	само`, щом люби, но то в жертва не се дава.
	Защо устроихте в свой интерес нещата,
	та майка ми над мен налага си правата?
	Не ща ви любовта. На друга подарете
	туй, дето е за вас най-скъпо на сърцето.

	__ТРИСОТЕН__
1515	Но как това сърце на вас да се понрави?
	Кажете ми, какво е нужно да направи?
	Ще ви обича то до свойта смърт, освен
	ако не бъда аз от вас опозорен,
	ако навеки се от мен отдалечите.

	__АНРИЕТА__
1520	Досаден ухажор! Защо не замълчите?
	Ириди с вас дружат, Филиди, Амаранти*,
	[* Конвенционални имена, които галантните поети използват, за да назоват любимите жени. Б.пр.]
	във стиховете си ги кичите с брилянти,
	кълнете се в любов пред своите изгори…

	__ТРИСОТЕН__
	Там не сърцето ми, а моят ум говори
1525	за страсти и любов, защото съм поет,
	но любя само вас, прекрасна Анриет.

	__АНРИЕТА__
	Ах, милост!

	__ТРИСОТЕН__
				Ако туй обида представлява
	за вас, и занапред в тоз дух ще продължавам.
	Любовният ми плам, таз моя жар сърдечна,
1530	те нас ще поведат към благодат всевечна
	и нищо не ще спре копнежа ми по вас.
	Ала защо отпор враждебен срещам аз?
	От майка ви аз чух подкрепата й ясно,
	тя всячески държи тоз плам да не угасне.
1535	Щом щастието е постигнато все пак,
	не ме е грижа кой ще пита точно как.

	__АНРИЕТА__
	Които се решат сърцето да потискат,
	да не забравят, че е неизбежен рискът.
	За щастие не си мечтайте въобще,
1540	щом вземате жена, която не ви ще!
	Добре ще е мъжът да знае отпреди,
	че у жената туй вражда ще породи.

	__ТРИСОТЕН__
	Не ще се променя от тези ви слова,
	не съществува риск за мъдрата глава;
1545	спасява ме умът от слабости и страх
	и затова сега стоя над всички тях,
	а от бедите, без значение какви са,
	не се страхувам, щом от мен те не зависят.

	__АНРИЕТА__
	От вас съм във възторг! Не знаех аз, уви,
1550	че с философия към слава се върви,
	че в трудно време тя съвети ценни дава
	на хората, та те с бедите да се справят.
	Щом вашето сърце е толкоз устойчиво,
	чудесни бъднини пред него се откриват
1555	и заслужава то да бъде наградено
	със женска топлота и с обич споделена.
	А аз не бих могла да ви отдам във дар
	ни слава, нито чест, ни всеотдайна жар.
	Заклевам се пред вас, че никога съпруга
1560	не ще съм ви. Затуй си потърсете друга!

	__ТРИСОТЕН__
	Ще разберем какво ще стане вечерта —
	нали нотариус ще дойде за целта!


>>	Втора сцена

N	__Кризал__, __Клитандър__, __Мартина__, __Анриета__

	__КРИЗАЛ__
	Ах, колко съм щастлив, че ти си, дъще, с мен,
	за да изпълниш днес тук своя дълг свещен
1565	и да се подчиниш на бащината воля.
	На своята жена аз няма да се моля,
	а ще я вкарам в ред… Доведох и Мартина,
	тъй че на майка ти не ще й се размине.

	__АНРИЕТА__
	Решението ти похвала заслужава.
1570	Каквото кажеш ти, дано то, татко, става!
	На думата си дръж, до края твърд бъди,
	че добротата ти понякога вреди.
	Щом нещо почнеш, ти завършвай го навреме,
	та майка ми превес над тебе да не вземе!

	__КРИЗАЛ__
1575	Нима ти смяташ ме за мекушав слабак?

	__АНРИЕТА__
	Да ме опази Бог!

	__КРИЗАЛ__
					Или пък за глупак?

	__АНРИЕТА__
	Не, не! Не бих могла.

	__КРИЗАЛ__
						Или навярно считаш,
	че се огъвам аз досущ като ракита?

	__АНРИЕТА__
	Не, татко! Не!

	__КРИЗАЛ__
				Нима неук младок съм аз,
1580	та никой да не ще да чуе моя глас?!

	__АНРИЕТА__
	Напротив.

	__КРИЗАЛ__
			Тъй ли съм безволев, че жена ми
	ме води за носа, като мъник ме мами?

	__АНРИЕТА__
	Не е тъй, татко, не!

	__КРИЗАЛ__
						Но аз съм изумен,
	че таз обида бе изказана за мен.

	__АНРИЕТА__
1585	Идеята ми днес съвсем не бе такава.

	__КРИЗАЛ__
	В дома си отсега аз всичко ще решавам!

	__АНРИЕТА__
	Чудесно би било!

	__КРИЗАЛ__
					И да се знае: тук
	ще повелявам аз!

	__АНРИЕТА__
					Ти, татко, никой друг!

	__КРИЗАЛ__
	На туй семейство аз, аз лично съм главата!

	__АНРИЕТА__
	Разбира се.

	__КРИЗАЛ__
1590			И аз ще ти реша съдбата!

	__АНРИЕТА__
	Е, да.

	__КРИЗАЛ__
		Та Бог над теб ми дава пълна власт.

	__АНРИЕТА__
	Че кой би възразил?

	__КРИЗАЛ__
						И както искам аз,
	въпросът с твоя брак, ще бъде тъй решен!
	Затуй ще слушаш ти не майка си, а мен!

	__АНРИЕТА__
1595	Та как ще възразя, щом твойто предложение
	открило би простор за моето копнение!

	__КРИЗАЛ__
	Ще видим майка ти какво сега ще стори!

	__АНРИЕТА__
	Но виж, че вече тя с нотариус говори.

	__КРИЗАЛ__
	Ах, помогнете ми!

	__МАРТИНА__
					Нали аз също може
1600	в подкрепа да съм ви, щом случаят наложи?


>>	Трета сцена

N	__Филаминта__, __Белиза__, __Арманда__, __Трисотен__, __Нотариусът__, __Кризал__, __Клитандър__, __Анриета__, __Мартина__

	__ФИЛАМИНТА__
	Дали не би могло не на език невзрачен,
	а във изискан стил да бъде актът брачен?

	__НОТАРИУСЪТ__
	Стилът ми си е в ред. Ако промени вметна,
	тогава за глупак мнозина ще ме сметнат.

	__БЕЛИЗА__
1605	Какво невежество! Това е срам за Франция!
	Науката ще е във случая гаранция,
	че зестрата ще се даде като константа
	не в лири и в екю, а в мини и таланти,
	и по календите ще бъде всяка дата.

	__НОТАРИУСЪТ__
1610	Госпожо, ако аз изпълня ви молбата,
	ще стана за резил пред всеки мой събрат!

	__ФИЛАМИНТА__
	Защо ли с тоз простак берем напразно яд!
	Добре! Седнете тук удобно и пишете.
	Безсрамнице, а ти кога се пак домете?
1615	Кризал, кажи защо и нея си довел?

	__КРИЗАЛ__
	След туй ще разбереш. Преследвам важна цел,
	която тези дни ми мисълта владее.

	__НОТАРИУСЪТ__
	Аз вече съм готов, но булката къде е?

	__ФИЛАМИНТА__
	Ей там. Излиза днес на малката късметът.

	__НОТАРИУСЪТ__
	Добре.

	__КРИЗАЛ__
1620		Да, тук е. Тя се казва Анриета.

	__НОТАРИУСЪТ__
	А младоженецът?

	__ФИЛАМИНТА__, _показвайки Трисотен_
					Аз за съпруг избрах
	ей този господин.

	__КРИЗАЛ__
			Пък аз й обещах
	да се омъжи днес за господин…

	__НОТАРИУСЪТ__
								За двама?
	Във практиката ми такова нещо няма.

	__ФИЛАМИНТА__
1625	Пишете _Трисотен_, да, _Трисотен_ впишете.

	__КРИЗАЛ__
	Клитандър ще е той, на мен се доверете.

	__НОТАРИУСЪТ__
	Как тъй? Нима не сте решили отнапред
	кого от двамата ще вземете за зет?

	__ФИЛАМИНТА__
	Но, господине, аз ви казах и повторих.

	__КРИЗАЛ__
1630	Ами че аз нима на вятъра говорих?

	__НОТАРИУСЪТ__
	Ще кажете ли кой в тоз дом се разпорежда?

	__ФИЛАМИНТА__
	Не чувате какво ви казвам — тъй изглежда!

	__КРИЗАЛ__
	Как мойта дъщеря сега жена ще стане
	на който се стреми към моето имане!

	__ФИЛАМИНТА__
1635	Добре, че спомена` за своите имоти…
	Та те ли най важат на мъдрия в живота?

	__КРИЗАЛ__
	Клитандър става днес мой зет и никой друг!

	__ФИЛАМИНТА__
	Обаче аз открих по-подходящ съпруг
	и ще държа докрай на своя избор личен!

	__КРИЗАЛ__
1640	И даже го твърдиш със тон категоричен?

	__МАРТИНА__
	В един нормален дом мъжът, а не жената,
	решава точно как да стават там нещата.

	__КРИЗАЛ__
	Е, да.

	__МАРТИНА__
		На всички вас внимание обръщам,
	че редно е петел да пее в тази къща!

	__КРИЗАЛ__
	Безспорно.

	__МАРТИНА__
1645			А където жена командва, там
	под чехъл е мъжът и е за смях и срам!

	__КРИЗАЛ__
	Съгласен съм.

	__МАРТИНА__
				Ако аз взема си съпруг
	той вкъщи господар ще бъде, никой друг.
	Та ще го тача ли, престилка ако сложи,
1650	ако капризите търпи ми, не дай Боже?
	А пък във случай че развикам се, тогаз
	с плесници трябва да сподави моя глас.

	__КРИЗАЛ__
	Така е.

	__МАРТИНА__
		Според мен разумен е бащата
	и с подходящ жених си свързва дъщерята.

	__КРИЗАЛ__
	Та кой ще отрече?

	__МАРТИНА__
1655				Клитандър е напет
	и строен — затова избрал го е за зет.
	Нали й трябва мъж, не учен педагог,
	от който всеки ден да слуша нов урок
	и който да тръби, че знае и реч чужда.
1660	Не, тя от Трисотен изобщо няма нужда!

	__КРИЗАЛ__
	Разбира се.

	__ФИЛАМИНТА__
				Кога ще спре да лае тази?

	__МАРТИНА__
	От учените ти очаквай гръмки фрази.
	Сто пъти се заклех и казвам за път сетен,
	че няма за съпруг да взема мъж начетен.
1665	С четмото си в дома той полза ще ли носи,
	как с книги ще реши семейните въпроси?
	Държа, ако до брак ще трябва да се стига,
	да си намеря мъж, за който аз съм книга;
	та А-то, Бе-то — да прощава госпожата —
1670	защо са, щом мъжът не си цени жената!

	__ФИЛАМИНТА__
	Изказа ли се тя? Наслушах ли се вече
	на твоя адвокат?

	__КРИЗАЛ__
					Тя истини изрече.

	__ФИЛАМИНТА__
	Но аз ще сложа край на тоз безсмислен спор,
	решението ми не ще търпи отпор:
1675	днес сключва Трисотен със Анриета брак
	и е безсмислено да ти го казвам пак!
	А щом си се разбрал с Клитандър преди време
	за брак, той за жена сестра й нека вземе.

	__КРИЗАЛ__
	Тук всеки чу каква спогодба се предложи…
1680	Как мислите, дали тоз изход е възможен?

	__АНРИЕТА__
	Но, татко, как така?!

	__КЛИТАНДЪР__
						Но как тъй, господине?!

	__БЕЛИЗА__
	Да, всичко би могло съвсем добре да мине.
	Откриваме й днес път към любов, която
	със слънцето да си сравнява красотата.
1685	Тя за мисловната субстанция ще бъде
	открита, а далеч телесната ще пъдим.


>>	Последна сцена

N	__Арист__, __Кризал__, __Филаминта__, __Белиза__, __Анриета__, __Арманда__, __Трисотен__, __Нотариусът__, __Клитандър__, __Мартина__

	__АРИСТ__
	Прощавайте, че аз веселието днес
	ще наруша с една тъй неприятна вест.
	Вземете тез писма и нека всеки сам
1690	да прочете какво написано е там.
	От твоя адвокат това писмо пристига,
	а туй е от Лион, за тебе…

	__ФИЛАМИНТА__
							Ох, я стига!
	Какво ли буди смут във тези две писма?

	__АРИСТ__
	Щом твойто прочетеш, ще разбереш сама.

	__ФИЛАМИНТА__
	_Госпожо, помолих Вашия девер да Ви предаде настоящето писмо, което ще Ви съобщи това, което аз не посмях да ви кажа лично. Поради голямата небрежност, която проявявате към своите дела, писарят на вашия съдия-докладчик не ме предупреди и Вие загубихте окончателно делото, което можехте да спечелите._

	__КРИЗАЛ__
	Загубихте! Как тъй?

	__ФИЛАМИНТА__
1695					Не се коси! Не може
	днес моето сърце таз вест да разтревожи.
	Та кой посочил би в тоз свят душа, която
	посреща като мен стрелите на съдбата.

	_Недостатъчните грижи, които полагате, Ви струват 40 хиляди екю и Вие трябва да платите тази сума заедно с разноските по делото съгласно произнесената от съда присъда._

	Присъда ли? Защо? Престъпница ли бях?
	Кому направих зло?

	__АРИСТ__
1700					Вината е във тях
	и ти на своя гняв със право даваш воля.
	А редно е било да пише, че те молят
	въпросните пари да предадеш веднага,
	ведно с разноските, които се налагат.

	__ФИЛАМИНТА__
	Я твойто прочети.

	__КРИЗАЛ__ _чете:_
	_Господине, приятелството, което ме свързва с Вашия брат, ме кара да проявя интерес към всичко, което Ви засяга. Знам, че сте поверили богатството си в ръцете на Аргант и на Дамон, и ви уведомявам, че те в един и същ ден банкрутираха._

1705	О, Боже, изведнъж се виждам разорен!

	__ФИЛАМИНТА__
	Я засрами се! Туй е нищо според мен.
	При никакви щети мъдрецът не унива,
	богатството си той във себе си открива.
	Най-важно е сега да бъде сключен бракът,
1710	щом зетят е богат, нас бедност не ни чака!

	__ТРИСОТЕН__
	Госпожо, моля ви, с прибързаност не бива!
	Щом среща този брак всеобща съпротива,
	то аз не бих желал да стане той насила.

	__ФИЛАМИНТА__
	Таз мисъл май ви е току-що осенила —
1715	веднага след вестта за нашата беда!

	__ТРИСОТЕН__
	Във погледите им аз срещах все вражда
	и тъй като не ща това да продължава,
	не бих приел сърце, щом то не се отдава.

	__ФИЛАМИНТА__
	Във вас откривам туй (нима ви прави чест?),
1720	което аз не бях допускала до днес.

	__ТРИСОТЕН__
	Откривайте, мадам, това, което щете,
	за мен е все едно какво ще си речете.
	Щом аз сега и тук с обиди съм приет,
	не мисля, че ги бих търпял и занапред.
1725	Като маймуна кой тук мен ще разиграва?
	Тоз, който не ме ще, да има много здраве!

	__ФИЛАМИНТА__
	Най-сетне той разкри, че е с душа продажна,
	че философското изобщо не е важно!

	__КЛИТАНДЪР__
	Със философски ум не се гордея аз,
1730	ала ще споделя съдбата ви — в тозчас
	отдавам в дар на вас, на моята любима,
	това, което съм, и туй, което имам.

	__ФИЛАМИНТА__
	Таз щедрост вдън душа ме трогна, господине,
	Любовният ви плам не бива да изстине —
1735	с вас Анриета брак ще сключи тази вечер.

	__АНРИЕТА__
	Не, мамо, този брак аз не приемам вече,
	не ще ме подчини родителската власт.

	__КЛИТАНДЪР__
	И щастието ми отхвърляш ти тогаз,
	когато всички са съгласни той да стане!

	__АНРИЕТА__
1740	Клитандър, знам добре, че твоето имане
	е скромно, но за мъж желаех те все пак:
	аз вярвах, че щастлив ще бъде този брак
	и че ще подобри и твойто положение.
	Ала Съдбата е със друго намерение —
1745	враждебна е на нас… Аз толкоз те обичам,
	че на нещастие не ща да те обричам!

	__КЛИТАНДЪР__
	Съдбата ми без теб ще бъде нетърпима,
	а щастието ми — с теб само постижимо.

	__АНРИЕТА__
	Любовният екстаз говори все така,
1750	но няма смисъл да изпадаме в тъга.
	Две влюбени сърца със мъка устояват
	на грижите за хляб и дом — те изхабяват.
	И търсят след това един във друг вина
	за всякоя беда, за всякоя злина.

	__АРИСТ__
1755	Но само туй ли е причина в този случай,
	та толкоз се боиш с Клитандър брак да сключиш?

	__АНРИЕТА__
	Ако не беше тя, сърцето ми, преляло
	от обич, би тозчас към него полетяло!

	__АРИСТ__
	Понеже тез писма, за радост, са фалшиви,
1760	свържете се сега с веригите красиви
	на брака. Нужно бе това да се направи
	веднага, за да не пострада любовта ви.
	И майка ти сега дано да осъзнава,
	че този философ за твой съпруг не става!

	__КРИЗАЛ__
	О, слава Богу!

	__ФИЛАМИНТА__
1765				Ах, ах, колко съм щастлива,
	затуй че тоз подлец напълно справедливо
	наказан бе! Сега дано се полюбува,
	следейки с поглед как таз сватба се празнува.

	__КРИЗАЛ__
	Аз твърдо вярвах, че ще дойде този час!

	__АРМАНДА__
1770	На тяхната любов днес жертва станах аз.

	__ФИЛАМИНТА__
	Не се коси. Това не ще ти навреди.
	По философски ти спокойно проследи
	как те ще сключат брак, от щастие обзети.

	__БЕЛИЗА__
	Но да внимава той, че аз съм му в сърцето!
1775	Щом брачния ярем прибързано надяваш,
	ти после цял живот горчиво съжаляваш.

	__КРИЗАЛ__
	Е, господине, туй становище вземете
	за окончателно и акта подпишете!
