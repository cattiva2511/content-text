P>
	Ще се стопим ли, сняг, ще се стопим ли,
	когато от безсилие и болка
	простене уязвимата ни същност,
	а хлябът мре и мъртъвците голи
	протягат вкочанените си пръсти
	да го завият със саван от преспи.
	Снежинките къде са, сняг, къде са.
	Не е било по-тягостно небето,
	от край до край така не е висяло.
	Дано да заискри и да просветне,
	премрежено от шемет и от бяло,
	защото ни очаква тежка зима.
	Ще се стопим ли, сняг, ще се стопим ли.
P$
