P>
	Всяка стъпка е писък на мрака и знак, че се връщам
	към светлика на детството — малка утеха в тъмата,
	и един розов храст ми напомня, че тук си е същото
	в запустялата къща, при своите, с вечния вятър.
	Избуява на воля тревата и никой не идва
	да постегне сломения зид, натежалата стряха.
	Колко искам да бдите над мен, мои ангели свидни,
	да сме заедно тук, у дома, както някога бяхме.
	Остаряваха дните, полека ръждясваха бравите,
	само борът отсреща порасна високо нагоре.
	Вместо хора — стени ме посрещат и нещо остава
	неизказано, сякаш било е таено за хората.
	Става страшно сега да се взирам навътре до нищото,
	да намирам самотния смисъл на няколко стиха.
	Ала те са ми светла опора, изпратена свише,
	за да бъде в началото словото, в тъмното, в тихото.
P$
