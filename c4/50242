P>
	След последната буря помръкна реката
	и заля посивелите камъни.
	Те притихнаха сякаш са стари познати
	с тая ледена малка измамница.
	Тя край техните темета ловко изнизва се,
	щом игриво отгоре се спусне.
	Откъде — те не знаят. Закотвени в ниското
	са изгубили всякакъв устрем.
	Но когато се вие в спокойните кътчета
	и в поройните дни тя им носи
	онова, за което са жадни и бръчките
	се заглаждат, щом тя ги докосне.
	А загуби ли своята сила реката
	и лениво се спре да отдъхне,
	те стоят на колене в пръстта цяло лято
	и се молят дано не пресъхва.
P$
