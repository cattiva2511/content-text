P>
	И отново едреят смокини по крехките клони,
	безразборно нахвърляни женски тела по дървото.
	Млечна гръд и листо. А презрелите в миг се отронват,
	сбръчкан пада стремглаво плодът, а след него — листото.
	И оголени гният без свян и без болка, полека
	черни мравки браздят изкълваните сухи руини.
	Тъй откакто се помня дървото, преди да олекне,
	все ме учи на някаква мъдрост, която проклинам.
P$
