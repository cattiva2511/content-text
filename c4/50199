P>
	На площада Сан Марко камбаните бият тържествено
	и разнася се щедрият звън до самата лагуна,
	съпровожда по целия път карнавалното шествие
	и заглъхва, потъвайки в своя следобеден унес.

	И пристъпват в магично мълчание странните фигури,
	същества от друг свят с бледи маски и пищни костюми
	и сред този разкош и изтънченост в няколко мига
	постепенно се стапя и губи се всичко разумно.

	Тържествуват сега кринолини, ефирни воали,
	шапки, взети от някой халиф, украшения, перли,
	най-изящни дантели от черна до бисерно бяла
	и пера в лекомислени тонове — цяла феерия.

	Колко много цветя, ветрила, причудлива суетност!
	Сдържан жест, театрална целувка, безгрижна походка…
	Тези хора не крият охолството, чак до небето
	разточително славят и празнично честват живота.

	Докато край Двореца на дожите шестват безшумно
	и излъчват готическа строгост и източен блясък,
	там, в музея Корер парцалива египетска мумия
	безучастна към всичко отдавна лежи. И тя с маска.
P$
