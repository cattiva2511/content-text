P>
	Веднъж убих една оса. Жестоко
	измъчвах я с неосъзната злоба.
	Защо му трябва на човек да мокри
	очите си, препълнени от обич.
	Тя беше ме обгърнала с жужене,
	с невидим дъх на пролетни дървета
	и бе зашеметена от кръжене,
	безплодно и тревожно под небето.
	Но нямаше вина, че доверчиво
	към мен се стрелна в снопче от лъчи.
	Понякога мечтата си убива
	човекът сам. А после премълчи
	и тича цял живот по пътя земен
	след нея с отмалели колене.
	А за осата съвестта гризе ме.
	Да беше ме ужилила поне.
P$
