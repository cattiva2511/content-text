P>
	Далеч отлитат птиците на дните
	и като мравка от брега познат
	ще ме поемат някой ден водите
	на времето и ще ме отнесат.

	Усещам вече как се приближава
	реката тъмна, но не ме е страх.
	И ще я срещна, както подобава,
	защото досега така живях.

	И не за мен е думата, копнея
	спокойно от живота да си ида,
	да отнеса безличните трофеи
	на делника като безценни идоли.

	И да ги съхраня в света извечен
	до своята душа поизвехтяла,
	до свободата си недоизречена,
	до режещата болка от раздялата…

	Ала не съм сама и има друго:
	не мога да оставя тая къща
	сред някаква незнайна черна угар.
	Аз просто трябва вечер да се връщам.
P$
