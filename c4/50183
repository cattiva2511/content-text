P>
	Все това запотено стъкло, мразовитото утро
	в изтрития край, откъдето се вижда полето,
	и една неподвижна луна, и небе неуютно,
	сред което тя с някаква мижава делничност свети.

	И притисната грубо от чужди тела и враждебност,
	в тоя въздух запарен, противен дори да го вдишаш,
	изпълнявам дълга си — живея живот непотребен
	и наум нещо свое повтарям и после го пиша.

	Оголели дървета отвън се явяват в сумрака
	и отнякъде птици внезапно изникнали литват,
	а когато се мерне познатият схлупен параклис,
	аз прошепвам набързо все същата кратка молитва.

	Ала никой не чува. И няма къде да избягам,
	и едно зло джудже стиска в шепа сърцето ми свито,
	и дърветата тъмните клони грабливо протягат.
	А пък аз пак се взирам навън и за нищо не питам.
P$
