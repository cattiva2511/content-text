P>
	Той е само един Пиеро, толкова тъжен,
	върху каменен мост е застанал съвсем неподвижно.
	Перилото е място, където едва се задържа,
	но отвсякъде виждат го там, а и той всичко вижда.

	Малка лаврова вишна наблизо е спуснала клони,
	на шега някой път къса нейните плодчета с устни,
	от едната страна на лицето му бяло на клоун
	откроява се черна сълза, очертана изкусно.

	Ако някой се спре или вгледа се някак потайно,
	той прикрива онази събрана в сърцето горчилка
	и разперил ръце, прави няколко стъпки нехайни,
	хвърля вишна във въздуха, лапва я, плюе костилката…

	И отново застива на място, за нещо се чуди
	и се пита дали паметта този път не го лъже,
	и от време на време повтаря на глас едва чуто:
	Аз съм само един Пиеро, толкова тъжен.
P$
