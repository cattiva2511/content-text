P>
	Така ще е през всичките години,
	които от живота ми остават.
	Ще връхлети вълната, ще премине,
	а аз след нея пак ще се изправя.

	Загадката на земната ми участ
	полека ще се стеле като пяна,
	ще се загнездва в мидите беззвучно,
	а водораслите ще й се кланят.

	Морето набраздено ще приижда,
	ще ме събаря сред солени пръски,
	повърхността му ще ми се привижда
	като лице, което някой бръсне.

	Душата ми — ни риба, нито птица,
	ще се диви при всеки следващ удар
	и ще се свива в миг като зеница,
	докосната от слънчевото чудо.

	Вълните тя сама наподобила,
	с извивката и гребена отгоре,
	ще търси в тях дълбочина и сила
	и пак ще се отправя към простора.

	Навярно все така ще е до края.
	Когато някой дойде да ме види,
	ще бъда сбръчкана старица в стая
	със сухи водорасли, с празни миди.
P$
