P>
	Това е скала, откъдето съвсем безразсъдно
	политах навремето и не помислях за нищо,
	безсмъртна била съм тогава и исках да бъда
	най-волната птица до сетния миг, в който дишам.

	И исках, тъй както под мен си шумеше морето,
	с една крачка само да стъпя напред в свободата
	и цяла сияех от смях, от безгрижие светех,
	когато я правех… И после се връщах обратно.

	Катерех се дълго нагоре, достигах скалата,
	откривах, че нови пространства в душата ми има,
	и там, сред самото небе, над морето разлято
	опитвах дори да достигна до неуловимото.

	Отново на тази скала съм. На същото място
	попивам простора на морския залив и гледам
	как долу се блъскат вълните… И става ми ясно,
	че най-съкровеният полет ще бъде последен.
P$
