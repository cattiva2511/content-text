P>
	Пронизана от тънките стрели на минарета,
	отвън изглежда като наранена плът.
	И с мириса на въздуха солен откъм морето
	проникваш в нея като в скъпоценен съд.
	А вътре в синкавата й мистична необятност
	изгубваш се за миг и търсиш ясен знак.
	И може някъде да шества екзотично лято,
	но тук в ъглите се прокрадва строго мрак.
	Под купол величав, от вечното небе увиснал,
	пъстреят мраморни колони и мозайки,
	в златист отблясък, в скута младенец притиснала,
	седи високо Божията майка.
	В сърцевината на това изстрадало пространство,
	реликви и останки съхранило,
	се чувстваш като някакъв отдавна чакан странник,
	поклонник, огласен от висша сила.
	И в тебе се събужда нещо неизказано,
	просветват в малките прозорчета лъчи.
	А колосалната базилика не те премазва,
	издига те към висините и мълчи.
P$
