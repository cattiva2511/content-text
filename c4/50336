>
#	Действащи лица:

	__Жеронт__, вуйчо на Ераст.
	__Ераст__, любовник на Изабела.
	__Госпожа Аргант__, майка на Изабела.
	__ИЗАБЕЛА__, дъщеря на г-жа Аргант.
	__Лизета__, прислужничка на Жеронт.
	__Криспен__, слуга на Ераст.
	__Господин Клисторел__, аптекар.
	__Господин Скрюпюл__, нотариус.
	__Господин Гаспар__, нотариус.
	__Лакей__

	_Действието се развива в Париж в дома на г-н Жеронт._



>	Първо действие

>>	Сцена І

N	__Лизета__, __Криспен__

	__ЛИЗЕТА__
	Добре дошъл, Криспен.

	__КРИСПЕН__
						Добър ти ден, Лизета.
	Днес моят господар от грижи пак обзет е
	и ме изпраща тук със цел да разбере
	как вуйчо му Жеронт е спал.

	__ЛИЗЕТА__
								О, не добре.

	__КРИСПЕН__
5	Горкият! С болести, със старческото бреме
	се бори тоз добър човек от доста време.
	Избягва на смъртта фаталната стрела,
	но как би се спасил от докторска игла?
	От доктора това болнаво, слабо тяло
10	зависи — то му е обречено изцяло,
	че някой инцидент, дори и да е лек,
	уви, могъл би да простре Жеронт в ковчег.
	Но за наследник щом признае господаря,
	ще се със всичките разноски натоваря.

	__ЛИЗЕТА__
15	По препоръката на близък аптекар
	му дадох току-що един особен цяр.
	Уверена съм, че ефектът несъмнен е,
	понеже дважди той се строполи край мене.

	__КРИСПЕН__
	Отпред, отзад с илач си служиш и така
20	цериш го…

	__ЛИЗЕТА__
	Вярва той на моята ръка.
	Във този занаят с наука не боравя,
	но от царкиня по-добре ще се оправя.


	__КРИСПЕН__
	Я стига! Дявол взел тоз твой талант, щом ти
	се грижиш с мисълта, че той ще ти плати.

	__ЛИЗЕТА__
25	Не ми е нищо дал, обаче за награда
	говоря му с език, какъвто ми допада.
	От пет години аз нецензурни слова
	му казвам, без да ме упреква за това.
	Такъв пинтия е, какъвто в този свят
30 поне до този ден едва ли е познат.
	Със своя остър ум навсякъде успява
	той свойта стиснатост безспир да проявява.
	А бих добавила, че за лечител свой
	наел е аптекар като джудже на бой
35	и слаб като щиглец — той очевидно смята,
	че дребният на ръст ще иска малка плата.

	__КРИСПЕН__
	По-дребните на ръст са с дълга мъжка чест.

	__ЛИЗЕТА__
	Но господарят ми с великодушен жест
	ще възмезди и мен във свойто завещание
40	и затова си го обгрижвам със старание.

	__КРИСПЕН__
	Подготвя ли го?

	__ЛИЗЕТА__
			Да. Надявам се след час
	във него да съзря и свойто име аз.

	__КРИСПЕН__
	Живея си и аз с мечти съвсем понятни:
	и мойто име там да блесне с букви златни.

	__ЛИЗЕТА__
45	Приятелю мой, чак тъй алчен не бъди!
	Как от наследството ще искаш дял и ти?
	Наследници сега премного се намират,
	защо държиш и ти сред тях да се навираш.
	А колко са — не знам кой би могъл да каже.
50	Такъв е броят им, че срам ме хваща даже.
	Мъжете са над сто — наскоро ги броих.

	__КРИСПЕН__
	Ами жените?

	__ЛИЗЕТА__
				О, при тях се уморих.

	__КРИСПЕН__
	Пък моят господар за лъвски пай бленува.
	А след като съм му тъй предано слугувал,
55	очаквам дял и аз от негова страна.

	__ЛИЗЕТА__
	Ти?

	__КРИСПЕН__
	Колко мила бе ми първата жена!
	Бе родом от Бретан, кокетна, но изрядна,
	на господаря ми особено допадна,
	хареса го и тя… Навярно оттогаз
60	чрез своята жена сродих с него аз.
	А щом като Ераст е вече мой роднина,
	на господин Жеронт за племенник ще мина.

	__ЛИЗЕТА__
	Е, да, щом заедно на слънце хляб сте яли
	и щом сте през нощта на месечина спали.

	__КРИСПЕН__
65	О, я не си прави шеги! В наш интерес
	е завещание той да направи днес,
	защото ако там Ераст не бъде включен,
	в несрета ще умре като бездомно куче.
	Освен това, макар че той във Изабела
70	е влюбен, г.жа Аргант не би приела
	мъж без значително наследство за свой зет.
	Лизета, на това държи тя най-напред —
	по този важен пункт е непоколебима.
	А полза и за нас надявам се да има —
75	Ераст ни обеща петстотин ливри рента,
	щом бъде само той предвиден в документа,
	а тя ще е скъп дар за бъдния ни брак.
	Потребно ли ще е да ти изтъквам пак,
	че няма нужда днес по случая да спорим,
80	че без отлагане би следвало да сторим
	това, което би зависело от нас,
	та за наследник пръв да бъде взет Ераст.

	__ЛИЗЕТА__
	Криспен, ти служиш си със ангелски слова!

	__КРИСПЕН__
	Старая се. Нима учудва те това?
85	Аз в школото блестях по всички дисциплини,
	след туй при прокурор бях писар три години.
	С жена му някой път, при важно съвещание,
	и аз участвах във закрито заседание.

	__ЛИЗЕТА__
	Кажи защо тогаз омръзна ти съдът?

	__КРИСПЕН__
90	Красива беше тя, а тъй ревнив мъжът,
	че бях принуден друг поминък да подиря.
	Как може с прокурор човек да се разбира?
	Зарад жена си той безспир една година
	ме хокаше и аз реших да си замина?


>>	Сцена ІІ

N	__Ераст__, __Лизета__, __Криспен__

	__КРИСПЕН__
95	О, господарю мой!

	__ЕРАСТ__
				Лизета, здрасти, мила!
	Бих бил щастлив, ако ти би ме утешила.
	Със вуйчо мога ли да имам среща днес?

	__ЛИЗЕТА__
	Той беше много зле и вчера, и нощес.
	Помислих си дори, че ще издъхне скоро
100	и че очите му аз трябва да затворя.
	Усилията му смъртта да поотложи
	изглежда, че не ще помогнат, не дай, Боже!

	__ЕРАСТ__
	Ах, Господи! Нима?

	__ЛИЗЕТА__
					За жалост е така.

	__ЕРАСТ__
	А как надявах се! Уви! Каква тъга
105	ме мъчи в тоз момент — дори ме задушава.

	__КРИСПЕН__
	И ви потиска!… Аз изпитвал съм такава,
	когато моята жена на Стикс водите
	бе минала, за да се срещне със душите
	на мъртвите. Съвсем естествено скръбта
110	бе предизвикана у мене от смъртта,
	но скоро след това усетих как отрада
	обзе сърцето ми, престана то да страда.
	Туй случвало се е почти на всеки мъж
	в подобни случаи. Тъгата неведнъж
115	е влизала в конфликт със радостта. Тъй става,
	че в нас надеждата най-сетне надделява.
	Кой смъртен и унил, и весел не е бил!
	Но кой ли би това със думи изразил?

	__ЕРАСТ__
	Със вуйчо връзките доволство ми доставят
120	и всичко правил съм със цел да му се нравя.
	Каквото да бе той изрекъл или сторил,
	аз смятах, че е прав и с него не съм спорил.

	__ЛИЗЕТА__
	Изглежда, че на зле вървят му днес делата,
	защото праща ме във два нотариата.

	__ЕРАСТ__
125	Ах, колко съм злочест! Защо във два, кажи?

	__ЛИЗЕТА__
	Защото старият на свойта чест държи.

	__ЕРАСТ__
	Ти, скъпа, знаеш как нещата се нареждат.
	Кажи ми има ли за мен все пак надежда?

	__ЛИЗЕТА__
	Разбира се. Как не! Бъдете убеден!
130	Той с госпожа Аргант беседва всеки ден:
	ту за женитба те говорят на тих глас,
	ту за наследство, но… не знам детайли аз.
	В шушукането им начесто се касае
	за Изабела — щял на вас да завещае
135	имота си, ако жена ви стане тя.

	__ЕРАСТ__
	Ах, с колко радост ти изпълваш ми гръдта!
	За мен наследството значение днес няма,
	самият бог Амур със сила по-голяма
	говори ми сега, защото Изабела
140	с чаровността си е мечтите ми заела…
	Но и наследството не бих отказал аз.

	__ЛИЗЕТА__
	Наследство и любов — и двете са за вас
	тъй важни. Вуйчо ви ще стори светотатство,
	ако даде на сто лентяи туй богатство,
145	и малка част дари на всекиго от тях.
	Във този случай би извършил тежък грях.
	А с туй наследство вас щастлив би ви направил
	а пък и малък дял за нас би той оставил.
	Нали си спомняте за вашия обет?

	__ЕРАСТ__
150	Да, успокойте се! Ще бъде всичко в ред.
	Аз винаги държа на свойто обещание.

	__ЛИЗЕТА__
	Състави ли Жеронт тъй свойто завещание,
	заслугата нали ще се дължи на мен.
	Та аз повтарям му по три пъти на ден,
155	че той не би открил в рода си многоброен
	наследник по-добър, по-честен, по-достоен,
	и то не заради възможната изгода
	и личен интерес… Такъв сте по природа.

	__КРИСПЕН__
	Душата ви така добре познава тя!
160	Ще й платите ли за всеотдайността?
	Ах, как красива е! Дано не се протака
	въпросът, че държим да сключим скоро брака.
	Надявам се, че той ще ме ощастливи.

	__ЛИЗЕТА__
	По-тихо! Господин Жеронт към нас върви.
165	Ти тук ме задържа предълго, а бе спешно
	с нотариусите днес още да се срещна.
	Иди и им кажи в готовност да стоят:
	Нотариус Гаспар е дето е съдът,
	а вдясно е Скрюпюл и лесно се открива.

	__КРИСПЕН__
170	Как? Скру`пул? Името чудесно му отива!


>>	Сцена ІІІ

N	__Жеронт__, __Ераст__, __Лизета__, __Лакей__

	__ЖЕРОНТ__
	Добър ти ден, Ераст, мой племеннико драг.

	__ЕРАСТ__
	О, вуйчо, радвам се, че сте добре все пак.
	Нали ще седнете?
N	Лакеят донася стол.
				Тоз стол е долнопробен.
	Фотьойла приближи, че той е по-удобен.
N	Лакеят отдалечава стола, приближава фотьойла и излиза.


>>	Сцена ІV

N	__Жеронт__, __Ераст__, __Лизета__

	__ЖЕРОНТ__
175	Болезнен пристъп аз усетих през нощта
	и в същия момент разбрах, че крепостта
	при втори пристъп в прах ще рухне безвъзвратно.

	__ЕРАСТ__
	Нали сте по-добре? Бог в бъдеще обратно
	ще действа — вярата у вас ще възроди,
180	над здравето ви той ведно със нас ще бди,
	нов начин на живот на вас ще предоставим,
	та с болестите ви да можем да се справим.
	Ще трябва пургатив за вашия стомах,
	хранителен бульон, един целебен прах
185	и никой да не ви от нищичко лишава.

	__ЖЕРОНТ__
	Добре! Режимът ме съвсем задоволява,
	но трябва куп пари на доктор да броим,
	а след като ще мра, защо не ги спестим?
	Че от медиците човек си най изпаща:
190	хем го бодат с игли, хем в злато им заплаща.
	Да минеш и без тях и в миг да се простиш
	с живота значи куп пари да съхраниш.

	__ЕРАСТ__
	Наистина, това е истинско мъчение,
	но аз ще заплатя за вашето лечение.
195	Че здравето в тоз свят най-много се цени
	и умният не се за здраве цигани.
	На всякаква цена ще върнем ваште сили,
	макар че сте до днес небрежност проявили.

	__ЖЕРОНТ__
	Пари на вятъра ще се пилеят, щом
200	не ще е оправдан ремонт на този дом.
	И тъкмо затова особено желая
	ред в своите неща да сложа най-накрая.
N	Към Лизета:
	Извикахте ли ми нотариусите?

	__ЛИЗЕТА__
	Да, господине, тук ще бъдат скоро те.

	__ЖЕРОНТ__
205	Понеже бих желал да ви държа в течение,
	ще споделя със вас аз свойто намерение.

	__ЕРАСТ__
	Какво ще бъде то аз горе-долу знам.

	__ЖЕРОНТ__
	Роднини имам…

	__ЛИЗЕТА__
				Да, родът ви е голям.

	__ЖЕРОНТ__
	Със ненаситен взор, с небивала охота
210	те мислено, безспир разграбват ми имота,
	защото буди той в тях апетити вълчи
	и всеки е готов на друг да се опълчи.

	__ЕРАСТ__
	О, вуйчо, моля ви, не включвайте и мен
	във тяхното число.

	__ЖЕРОНТ__
					Не съм предубеден.

	__ЕРАСТ__
215	Далеч по-ценно е за мене вашто здраве
	от златото. Щастлив не ще ме то направи.

	__ЖЕРОНТ__
	В това съм сигурен и много бих желал
	да видя всеки друг от тях как би беснял.
	А моят ход ще е разумен и уместен,
220	ако си избера наследник предан, честен.

	__ЕРАСТ__
	Бъдете верен на началния си план.

	__ЛИЗЕТА__
	Дано да видя как чаровният ми блян
	се сбъдва, как тълпа наследници ридаят,
	как, глътнали език, се чудят и се маят,
225	че липсват в списъка, и как, без капка мощ,
	едва дочуват те на подбив „лека нощ“.
	Дори от оня свят със радост ще се върна,
	та пъклена печал в очите им да зърна.

	__ЖЕРОНТ__
	Макар да чувствам, че от болки съм скован
230	и че животът ми е вече изживян,
	че пясък нажежен засилва ми нефрита,
	че ишиасът ми на мен безспир връхлита
	и въпреки че все подпирам се с бастон,
	понявга спъвам се, вървейки по наклон,
235	повярвайте, че съм, без хич да се шегувам,
	по-здрав, отколкото на някои се струва.

	__ЛИЗЕТА__
	Когато бръснат сте, бих казала, че аз
	съм с по-посърнал вид в сравнение със вас.

	__ЖЕРОНТ__
	Нима?

	__ЛИЗЕТА__
		В очите ви блестящ живец пулсира.

	__ЖЕРОНТ__ (_към Ераст_)
240	В това момиче все добро съм аз съзирал…
	Но ще си сложа ред в делата, че смъртта
	могла би в миг да ми осуети целта.
	Със госпожа Аргант да си се скоро срещал?

	__ЕРАСТ__
	Да! В нея всеки път откривам чудно нещо.

	__ЖЕРОНТ__
245	А Изабела ти познаваш ли?

	__ЕРАСТ__
							Отдавна.
	Пленителна е тя, блести със мъдрост явна.

	__ЖЕРОНТ__
	Да, Бог я е с таквиз достойнства надарил,
	каквито рядко ти у друга би открил.

	__ЕРАСТ__
	И по-добро не би могло да се желае!
250	На своя бъдещ мъж тя щастие вещае.

	__ЖЕРОНТ__
	Ще бъда аз тоз мъж.

	__ЕРАСТ__
						Нима?

	__ЖЕРОНТ__
							Защо пък не?

	__ЕРАСТ__
	Тъй радостно ще е това, за мен поне!

	__ЛИЗЕТА__
	Ах, богове, дано над нас да се смилите!
	С коя нещастница, Жеронт, ще се сгодите!

	__ЖЕРОНТ__
255	Със Изабела. Днес. Ако това се случи,
	богатството ми тя в наследство ще получи.

	__ЕРАСТ__
	Доволен съм, че сте с ум остър, прозорлив!
	Във случая и аз не бих бил колеблив.

	__ЛИЗЕТА__
	Как! Вие, старецът сакат, паралитикът,
260	безсилният дъртак, болникът, астматикът,
	женитба готвите, та в празничния ден
	да скочите от сватбен пир във гроб студен!

	__ЖЕРОНТ__
	Плещи каквото щеш! Мен хич не ме е еня,
	щом мойто здраве ме зове да се оженя.
265	Жена ще взема, та през бъдните ми дни
	тя в помощ да ми е при всякакви злини.
	Не ща аз алчните наследници, които
	пред моите врата ще дебнат упорито,
	ще влязат вътре с ключ да търсят своя дял,
270	от дом да ме лишат, преди да съм умрял.
	За разлика от тях, съпругата любима
	би ме обгрижвала с усърдност несравнима.
	От девствената й любов бидейки сит,
	ще си умра тогаз спокоен и честит.

	__ЕРАСТ__
275	Да, вуйчо ми е прав. Ще бъде най-добре
	със скромна, с предана жена да се сбере.
	Щом пестелива е, тя с ум, с усмивка блага
	сама за целия дом грижи ще полага.

	__ЖЕРОНТ__ (_прегръщайки Ераст_)
	Какъв младеж! Не съм очаквал този ден
280	той толкова добре да се държи към мен!

	__ЕРАСТ__
	За мене важно е най-вече вашто благо.

	__ЖЕРОНТ__
	Знай, че и аз държа на теб да ти е драго
	и добрината ми теб няма да подмине.


>>	Сцена V

N	__Жеронт__, __Ераст__, __Лизета__, __Лакей__

	__ЖЕРОНТ__
	Кой идва?

	__ЛАКЕЯТ__
	Госпожа Аргант е, господине,
285	със свойта дъщеря.

	__ЕРАСТ__
					Да влязат тук, при нас!
N	Излиза, за да ги посрещне.


>>	Сцена VІ

N	__Жеронт__, __Лизета__, __Лакей__


	__ЖЕРОНТ__
	Перуката ми дай!

	__ЛИЗЕТА__
					Момент. След малко аз
	ще ви я донеса.

	__ЖЕРОНТ__
					Не говори пред тях
	за клизмата ми, ни за моя свит стомах.

	__ЛИЗЕТА__
	У тях са тъй добре развити сетивата,
290	че няма как да не усетят миризмата.


>>	Сцена VІІ

N	__Г-жа Аргант__, __Изабела__, __Жеронт__, __Ераст__, __Лизета__, __Лакеят__

	__Г-ЖА АРГАНТ__
	Със лоши новини таз сутрин нас ни свари
	и мъка тягостна гърдите ни попари.
	Научихме, че зле сте спали през нощта.

	__ЖЕРОНТ__
	Наследниците ми раздухват тез неща.
295	Аз чувствам се тъй здрав сега, а те изгарят
	от адски интерес в ковчег да ме заварят.

	__ЕРАСТ__
	Та вуйчо ми на вид изглежда тъй добре,
	като младеж почти…

	__ЛИЗЕТА__ (_настрани_)
					Но скоро ще умре.

	__ЖЕРОНТ__
	Навярно щях да съм на теглила обречен,
300	но две добри очи ме възродиха вече.

	__Г-ЖА АРГАНТ__
	Чуй, щерко, аз реших да стане твой съпруг
	в най-кратък срок мъжът, когото виждаш тук.

	__ЖЕРОНТ__
	Госпожице, със вас ще бъда тъй благат!
	По-нужна сте ми днес от всеки Хипократ.
305	За моята душа ще сте мехлем вълшебен,
	за всяка болка по-полезен, по-целебен.
	За мене би била женитбата ми с вас
	най-сигурният лек — в туй сигурен съм аз.

	__ИЗАБЕЛА__
	Но, господине, как така на мен попада
310	тоз избор ваш? Това ме много изненада!

	__Г-ЖА АРГАНТ__
	Ще ти достави, щом приемеш го за мъж,
	изгода тъй добра, че някак изведнъж
	болежките му ти напълно ще забравиш.

	__ИЗАБЕЛА__
	О, майко, моят дълг към вас ще ме застави
315	да сключа брак, но той да не очаква много
	от мен. Не ще ми е по силите, ей Богу.
	Аз зная своята цена като човек!
	За болестите му как аз ще стана в лек?
	Той сам се лъже, щом тъй лесно заключава,
320	че цяла болница във мен се помещава.
	Та моите очи не ще осигурят
	целебен резултат — те болки не церят.

	__ЕРАСТ__
	Аз зная по-добре как действат й очите.

	__ЖЕРОНТ__
	Такваз любовна страст те палят ми в гърдите,
325	че девет месеца ще минат и тогаз
	роднините безспир ще спорят все за нас,
	а сигурно ще ни одумва и градът.

	__ЛИЗЕТА__ (_настрани_)
	Ах, божичко, какво му е родил умът?
N	На висок глас.
	Щом дяволът във вас към брак ви подстрекава,
330	със друга някоя сберете се тогава.
	А Изабела е тъй млада и красива,
	че явно друг съпруг на нея ще отива —
	представителен, млад — под двадесет и пет,
	а вие минахте отдавна шестдесет.
335	Та кой говорил би за брак на възрастта ви?
	Нотариусът би могъл да ви оправи
	наследството, че то ще трябва да е в ред,
	да е обмислено прецизно отнапред.
	Ще ви замести то и брак, и младоженство,
340	любов, жена, деца и всякакво блаженство.
	Аз млъквам.

	__ЖЕРОНТ__
				Браво бе! На туй се браво вика!
	Че кой така добре наточи ти езика?

	__ЛИЗЕТА__
	Разсъдъкът.

	__ЖЕРОНТ__, _към г-жа Аргант и към Изабела:_
				Не се чудете! Тя лудее
	понявга и не си хич мисълта владее.
345	Търпя я, затова че с ред достойнства тя е.

	__ЛИЗЕТА__
	Той дразни ме, дори когато ме ласкае.

	__ЕРАСТ__
	Грешите с вашия език тъй заядлив.
	Защо не бях и аз тъй здрав, тъй издръжлив!
	Той мисли си за брак, а редом с туй желание
350	наследник искал би — и с пълно основание.
	Щом щедрата Съдба протяга му ръка,
	как да отхвърли тоз късмет току-така?
	Свидетел ми е Бог, че аз не бих желал
	по-славен, по щастлив и по-достоен дял.

	__ИЗАБЕЛА__
355	Та значи вашият съвет е да приема?

	__ЕРАСТ__
	Тъй най-добре ще е. Не виждам тук дилема.

	__ИЗАБЕЛА__
	Щом настоявате, то вашият съвет
	относно любовта ще бъде възприет.

	__Г-ЖА АРГАНТ__
	Тя всеки път ми се във всичко подчинява.

	__ЕРАСТ__
360	Девойката, дори и да се възмущава,
	родителите си е длъжна, ще не ще,
	да слуша, щом съпруг избрали са й те.
	А вуйчо ми наглед за млад минава даже,
	причина няма той от брак да се откаже,
365	а шестдесет и шест години не са праг…

	__ЖЕРОНТ__
	На толкова ще съм през месец юни чак.

	__ЛИЗЕТА__
	Апоплектичен шок получи, след това
	парализа за миг ръцете му скова,
	ала медиците, познаващи го вещо,
370	твърдяха, че след туй съвсем различно нещо
	ще сварят: здрав човек — без спазми, без нефрит,
	без ишиас и без фатален менингит.

	__ЖЕРОНТ__
	И не пропусна ни един да ми предскаже,
	че мога по-натам деца да имам даже.

	__ЛИЗЕТА__
375	Знахарка аз не съм, ни пък прочут медик,
	ала в обратното заклевам се в тоз миг.

	__ЖЕРОНТ__
	Лизета, всеки цяр е с действие различно.

	__ЛИЗЕТА__
	Да го доказвате — туй би било трагично!

	__ЕРАСТ__
	Но, вуйчо, вашето лице се промени!

	__ЖЕРОНТ__
380	Та как понасят се обиди и сплетни!
	Мен спешна работа зове ме в този час,
	госпожо, ща не ща, ще се сбогувам с вас.

	__Г-ЖА АРГАНТ__
	И ние тръгваме, за нас не се грижете!

	__ЖЕРОНТ__
	Ераст, излез със тях! Госпожи, извинете,
385	че повече със вас не мога да остана.

N	Жеронт си отива заедно с лакея.


>>	Сцена VІІІ

N	__Г-жа Аргант__, __Изабела__, __Ераст__, __Лизета__

	__ЛИЗЕТА__
	Госпожо, от каква сте сила обладана,
	та само с кротък взор, с прост жест и доброта
	тъй му раздвижихте ред течности в плътта,
	че му подействахте далеч по-сполучливо
390	от разни чайове, с който го наливат
	шест седмици. Любов, мощ силна имаш ти!

	__Г-ЖА АРГАНТ__
	Аз тръгвам.

	__ЖЕРОНТ__
				Идвам с вас. Нали не сте против?


>>	Сцена IX

	__ЛИЗЕТА__, _сама_.
	И аз ще си вървя. Навярно притеснен е
	старикът. Той, уви, не би могъл без мене.
395	Личи си, че добре подготвен е тоз брак
	и срещата им тук не свърши зле все пак.


>	Второ действие

>>	Сцена І

N	__Г-жа Аргант__, __Изабела__, __Ераст__

	__Г-ЖА АРГАНТ__
	И ние тръгваме. Нали ще разрешите?

	__ЕРАСТ__
	Да, бих се съгласил сега да си вървите,
	но не преди да съм чул вашто обещание.

	__Г-ЖА АРГАНТ__
400	Бих искала на вас да дам предпочитание.

	__ЕРАСТ__
	Нима, госпожо, сте, така жестока чак,
	че пред очите ми подготвихте тоз брак!
	Щом с Изабела аз не мога да живея,
	бих предпочел смъртта, а не раздяла с нея.

	__Г-ЖА АРГАНТ__
405	Е, да, но вуйчо ви тогаз бе обещал,
	че целия имот на вас би завещал,
	а днес предлага й женитба и се врича
	пред нас, че цялото наследство й обрича.
	Та имам ли вина?

	__ЕРАСТ__ (_на Изабела_):
					Не възразихте ли?

	__ИЗАБЕЛА__
410	Защо?! Та той ще е от днес мой мъж, нали!
	А кой се бе заел със стръв да ми внушава,
	че всяка дъщеря, и да се възмущава,
	родителите си е длъжна, ще не ще,
	да слуша, щом съпруг избрали са й те?!

	__ЕРАСТ__
415	Та аз ласкаех го със цел добре избрана —
	да го разубедя да си изпълни плана.
	При някои дори по обиколен път
	постъпвай — да не ти е залудо трудът.
N	На Г-жа Аргант:
	И вуйчо е такъв. Нима на интереса
420	се жертва дъщеря със прелест на принцеса?

	__Г-ЖА АРГАНТ__
	Ами наследството?

	__ЕРАСТ__
					Аз ще предотвратя
	тоз брак и бих могъл така да завъртя
	на вуйчо си ума, че всичко да си става,
	тъй както бих желал и както подобава.
425	И от наследството би доста дал на мен.

	__Г-ЖА АРГАНТ__
	Тозчас за щерка ми ще бъдете сгоде`н.
	Аз ще му пиша, че щом тъжен край го чака,
	тез тежки болести ще му попречат в брака.
	Хич да не мисли той за сватба! Ще го спре
430	подмолният ни план, дори и да умре.

	__ИЗАБЕЛА__
	Обзета съм в тоз миг от радостни вълни.

	__ЕРАСТ__
	Откриват се пред нас щастливи бъднини.
	Лизета идва. Там шум някакъв се вдига…


>>	Сцена ІІ

N	__Лизета__, __Г-жа Аргант__, __Изабела__, __Ераст__

	__ЕРАСТ__
	А как е вуйчо?

	__ЛИЗЕТА__
				Той след малко тук пристига.

	__Г-ЖА АРГАНТ__, _на Ераст_:
435	Оттеглям се. А той да постои със вас!
	Но най-напред писмо ще му напиша аз.
	Нали стихийния ми плам ще подкрепите!

	__ЕРАСТ__
	Сърцето ми по тоз успех ще оцените.


>>	Сцена ІІІ

N	__Ераст__, __Лизета__

	__ЛИЗЕТА__
	Та ще допуснеш ли днес вуйчо ти пред теб,
440	отпаднал, болен, стар, да сключи брак нелеп
	и от наследството да те лиши навеки?

	__ЕРАСТ__
	Ти, бедно ми дете, търпиш беди нелеки!
	Но всичко е в проект и аз съм убеден,
	че неговият плам ще бъде потушен.
445	Дано със майка й успешно да се справим.
	За моя вуйчо тя едно писмо остави:
	хем му благодари за сватбения дар,
	хем казва, че за зет е прекалено стар.

	__ЛИЗЕТА__
	Включете ме и мен в туй хитро начинание.
450	Той на кого ли би дал свойто завещание?
	На него нашите надежди се крепят,
	ще циментира то съвместния ни път,
	ще бъде за Ераст и за Криспен сполука,
	но трябва с остър ум да се постъпва тука,
455	та брака на Жеронт да провалим тозчас.
	На аптекаря му подшушнах нещо аз,
	той, дяволът, ще си домъкне чукалата
	и хубаво ще го разтрие по главата.
	Разбираш, че съм си наред със мисълта!
460	Я! Виждам вуйчо ти на входната врата.


>>	Сцена ІV

N	__Жеронт__, __Ераст__, __Лизета__, __Лакей__

	__ЖЕРОНТ__
	Ах, коликите ми ме силно заболяха
	и никога до днес тъй парещи не бяха.
	Внезапно тръгнах си. Недружелюбен бях.
	Дали се сърдят, че постъпих лошо с тях?

	__ЕРАСТ__
465	На болния човек за всичко се прощава.

	__ЛИЗЕТА__
	Та досега Ераст на вас се посвещава,
	но ще призная, че началният ви акт
	не беше оправдан. Туй е безспорен факт.

	__ЕРАСТ__
	Той по-добре друг път постъпил би, обаче
470	достатъчно е, че тоз избор е удачен.

	__ЖЕРОНТ__
	Мечтаейки за брак, без косъм чер в косата,
	към себе си сега изпитвам аз отврата,
	ала съм дума дал.

	__ЛИЗЕТА__
				Не вайкайте се! Днес
	в подобни случаи кой ти държи на чест?
475	А думата ви е от вятъра отвята.

	__ЖЕРОНТ__
	Но зарът хвърлен е. Да следваме Съдбата!
	Дар малък бих желал за моята жена —
	красив да е на вид, но на добра цена.

	__ЕРАСТ__
	Разчитайте на мен за всичко в празненството,
480	готов съм да платя храната, облеклото.
	От врач по-сръчен съм, различни средства знам.

	__ЖЕРОНТ__
	Но не въвличай мен в такъв гуляй голям!

	__ЕРАСТ__
	Ще трябва щедрост — щом тя давана е с мяра,
	от вашето лице тъгата ще разкара.
485	А редно ще е и на струни да дрънчим
	и с фусти прелестни във танц да се въртим.

	__ЖЕРОНТ__
	На свойто време аз по танците си падах!

	__ЛИЗЕТА__ (_настрани_):
	А пък на нашето все повече западаш!…


>>	Сцена V

N	__Лакеят на г-жа Аргант__, __Жеронт__, __Ераст__, __Лизета__, __Лакеят на Жеронт__

	__ЛАКЕЯТ НА Г-ЖА АРГАНТ__
	Със господарката се срещнах в двора аз
490	и тя предаде ми това писмо за вас.

	__ЖЕРОНТ__
	За здравето ми май коси се госпожата.
	Лизета, моля те, подай ми очилата.

	__ЛИЗЕТА__
	Че то изисква ли такава подготовка?
	Я дайте, аз ще му направя разшифровка.

N	Чете:

	_Господине, след нашата среща размишлявах върху предложената от вас женитба и смятам, че тя не е подходяща за никоя от двете страни. Ето защо ви моля да бъдете така добър да оттеглите вашата дума и аз ще оттегля своята, оставайки ваша смирена и покорна слугиня,_
@	Аргант

	И по-надолу:

495	_Идете си у вас спокоен и смирен,_
	_освободен сте от наследствен дълг към мен._
	_Със почит,_
@	ИЗАБЕЛА

	__ЖЕРОНТ__
				Ераст, какво им става!

	__ЕРАСТ__
	Бележчицата им мен хич не ме смущава.
	Ще действаме така, че те да разберат,
500	че на обета си ще трябва да държат.

	__ЖЕРОНТ__
	Какво ме караше сам себе си да тласна,
	да скоча като луд във тази паст опасна?
	От ориста към брак бях тикнат слепешком,
	а не от любовта.

	__ЛИЗЕТА__
				О, аз ви вярвам, щом
505	твърдите го. Каква любов ще запулсира
	в сърцето на един старик агонизиращ?
	Как тя ще запламти в гърдите на болник
	със задух, с кашлица, не секваща ни миг.

	__ЖЕРОНТ__, _към лакея на г-жа Аргант:_
	Я ти излез навън и чакай до вратата,
510	след малко ще ти дам ответ за госпожата.

N	Лакеят на г-жа Аргант излиза.


>>	Сцена VІ

N	__Жеронт__, __Ераст__, __Лизета__, __Лакеят на Жеронт__

	__ЖЕРОНТ__
	Видяхте ли сега как бързо се реших
	и как от този брак се сам освободих?

	__ЛИЗЕТА__
	Туй бе наистина мъжествена постъпка —
	ще се разчуе тя в града на всяка стъпка.

	__ЕРАСТ__
515	Тоз ход ви носеше опасност и вреди
	със неизбежните неволи и беди,
	вещаеше ви, че с тържественост злокобна
	венчалната ви свещ ще стане свещ надгробна.

	__ЖЕРОНТ__
	Но ти ме хвалеше за моя план и плам.

	__ЕРАСТ__
520	Днес много по-добра преценка ще ви дам.

	__ЖЕРОНТ__
	От вашия съвет ми по-спокойно става,
	той ме от мисълта за брак освобождава.
	От Бог получил съм блага не малък брой
	и ще държа да си единственият мой
525	наследник.

	__ЕРАСТ__
		Моля ви, най-сетне престанете,
	на моята душа разнежена спестете
	таз дума стряскаща. Въздъхнах, щом я чух
	и неочакван смут обхвана моя дух:
	представих си за миг, че даже би могло
530	да бъда сполетян от прекомерно зло.
	При мисълта за туй мен тръпки ме побиват.

	__ЖЕРОНТ__
	Отдавна знам, че си натура сговорчива
	и затова ще си ти мой наследник пръв.
	Но и със други съм роднина аз по кръв:
535	единият е син на брат ми, ти го знаеш,
	аристократ бил той, в Нормандия се шляе;
	а другата — една вдовица, дъщеря
	на моята, уви, починала сестра.
	Та племенницата омъжи се, горката,
540	във Мен* — барон си взе, най-бедния в родата.
	[* Провинция в Северозападна Франция. Б. пр.]
	Понеже братска кръв във нашите сърца
	туптеше, аз реших на техните деца
	по двайсет хиляди екю да им оставя.

	__ЛИЗЕТА__
	По двайсет хиляди! Че как да си представя
545	такава сума! Те в Нормандия и в Мен
	пари на произвол пилеят. Според мен
	за тях три четвърти от сумата ще стигнат.
	И без това ще ги прахосат, без да мигнат.

	__ЖЕРОНТ__
	Аз никога не съм ги срещал, но разбрах,
550	че тези дни съм щял да имам вест от тях,
	че искали в Париж да дойдат да ме видят,
	да ме прегърнат и доволни да си идат.
	Аз бих им дал пари, ако не си против,
	да водят свой живот охолен и щастлив.

	__ЕРАСТ__
555	Но, вуйчо, щом на вас принадлежат парите,
	аз бих ви подкрепил, каквото да решите.

	__ЛИЗЕТА__
	Становището ми относно таз идея
	съвсем различно е от вашто… Но лакеят
	очаква ви отвън!

	__ЖЕРОНТ__
					Сега ще го отпратя
560	и ще се върна тук да продължим дебата.

	__ЛИЗЕТА__
	Забравихте ли, че парализа скова
	ръката ви преди цял месец и това
	премного пречи ви да пишете с перото.

	__ЖЕРОНТ__
	Но аз от туй не се безпокоя, защото
565	ще продиктувам на Ераст писмо, което
	ще прободе Аргант направо във сърцето.
	В това съм сигурен. Последвай ме, Ераст!

	__ЕРАСТ__
	За мен е висш закон да съм под вашта власт.


>>	Сцена VІІ

	__ЛИЗЕТА__, _сама_.
	Нещата в кратък срок ще бъдат променени,
570	Съдбата най-подир усмихната зове ни.


>>	Сцена VІІІ

N	__Криспен__, __Лизета__

	__ЛИЗЕТА__
	А, ето те! Къде се губеше, Криспен?

	__КРИСПЕН__
	По твоя заповед търчах до тоз момент.
	С нотариусите е трудно да се свържеш,
	канторите си те напускат много бърже.
575	За щастие разбрах от някакъв стажант,
	че се намирали в съседен ресторант.
	Та там ги сварих — две госпожи с тях седяха
	и май със тайнствени дела заети бяха.
	При нас те подир час ще дойдат.

	__ЛИЗЕТА__
									Ти поне
580	разбра ли той защо ги вика тука?

	__КРИСПЕН__
									Не.

	__ЛИЗЕТА__
	Ще иска брачен акт да издадат.

	__КРИСПЕН__
								Туй само
	му липсва — би било позор за възрастта му.

	__ЛИЗЕТА__
	Чрез Изабела сам Амур стрела забил
	в сърцето му така, че старецът решил
585	във неин интерес да уреди нещата,
	а другите да си останат с пръст в устата.
	Но Господ бил против. Жеронт реши, посредством
	нотариусите, друг опис за наследство
	да изработи и Ераст ще избере
590	за пръв наследник.

	__КРИСПЕН__
						Туй за нас ще е добре.
	Чудесна новина! Аз толкоз се вълнувам
	от този рядък шанс, че ще те разцелувам.
	Безкрайна радост вля ти в моето сърце,
	ще те прегърна тъй със двете си ръце,
595	че да усетиш как кръвта във мен бушува,
	и страстно пак, и пак, и пак ще те целувам.

	__ЛИЗЕТА__
	Могъл би да не си показваш буйността

	__КРИСПЕН__
	Прости ми, но във мен връх взема радостта.

	__ЛИЗЕТА__
	Понеже някой път неща негодни прави
600	природата, и тук не всичко ми се нрави:
	аз в тоз наследствен акт открих противен член.

	__КРИСПЕН__
	Какъв е, миличка? Кажи го и на мен!

	__ЛИЗЕТА__
	По двайсет хиляди екю Жеронт желае
	на двама сродници във брой да завещае.

	__КРИСПЕН__
605	По двайсет хиляди на всеки! Че тогаз
	те от наследството ще вземат крупна част.
	Най-странно е защо той в брой ще им ги дава.
	Не, драги ми Жеронт, тоз номер не минава.
	Макар че си на тез имоти господар,
610	туй, дето си скроил, е сметка без кръчмар.
	Какви са двамата?

	__ЛИЗЕТА__
					Мъжът е благородник,
	между Фалез и Кан* върти дела безплодни.
	[* Фалез, Кан (на френски Falaise, Caen) — градове в Нормандия. Б. пр.]
	Жената е от Мен, вдовица без имот,
	в съда тя водила процеси цял живот,
615	но нито от един изгода не добила.

	__КРИСПЕН__
	Щом таз тенденция сега е още в сила,
	защо не наредим така нещата днес,
	че да загуби тя и сетния процес?

	__ЛИЗЕТА__
	Сестрата с брат си тук наскоро ще доприпкат.
620	Защо не извлечеш, Криспен от свойта пипка,
	като от арсенал, такава хитрост, че
	от своя пъклен план той да се отрече?

	__КРИСПЕН__
	А виждал ли се е Жеронт изобщо с тях?

	__ЛИЗЕТА__
	Не, ни веднъж до днес, доколкото разбрах.
625	Но неотдавна бил писмо от тях получил —
	за идването им от него той научил.

	__КРИСПЕН__
	А мен познават ли ме те? Как мислиш ти?

	__ЛИЗЕТА__
	Не, не! Наспоред мен Жеронт до днес почти
	не се е виждал с теб, в това те уверявам.
630	За твоето лице той няма и представа.

	__КРИСПЕН__
	А моят господар дали е известе`н
	за плана на Жеронт? Дали е възмутен?

	__ЛИЗЕТА__
	Разбира се! Та той беснее и лудува
	и пита кой би спрял тоз вихър да върлува.

	__КРИСПЕН__
635	Ще се захвана аз. До пукната пара
	наследниците му не могат се добра.
	Признавам си пред теб, че много бих желал
	Жеронт да ги презре и от наследствен дял
	без колебание да ги лиши навеки.
640	Все същата съдба да сполети и всеки
	незнаен изтърсак от тяхната рода.

	__ЛИЗЕТА__
	Нима могъл би ти?…

	__КРИСПЕН__
					Бъди спокойна! Да!
	Цената е такваз, че всичко лесно става.
	И бракът ми със теб.

	__ЛИЗЕТА__
						Но аз се опасявам…

	__КРИСПЕН__
645	Защо?

	__ЛИЗЕТА__
	Изглеждаш ми морално провален.

	__КРИСПЕН__
	Защо отправяш днес тез упреци към мен?

	__ЛИЗЕТА__
	Та твойта буйност е понякога ужасна.

	__КРИСПЕН__
	Във случая сме квит. Ти да не си по-свястна?

	__ЛИЗЕТА__
	Ти имаш дългове със най-различен срок.

	__КРИСПЕН__
650	За честния човек дългът не е порок.
	За дълговете ми кахъри не бери ти,
	че от наследството ще бъдат те покрити.
	Ще се намери кой с какво да ги плати.
	Я, някой идва тук.

	__ЛИЗЕТА__
					Жеронт. Върви си ти
655	и чакай долу. Аз при теб ще дойда скоро
	и ще ти обясня какво след туй да сториш.

	__КРИСПЕН__
	Добре! Аз и без теб бих свършила това.
	Наставници не ще разумната глава?


>>	Сцена ІХ

N	__Жеронт__, __Ераст__, __Лизета__

	__ЖЕРОНТ__, _държейки писмо_.
	Аз чинно в туй писмо на майка й говоря
660	и много ми се ще да знам от свойте хора
	как е посрещнала тя поздрава от мен…
	Учудена ще е — в това съм убеден.

	__ЕРАСТ__
	Ще се заема аз. Писмото, господине,
	от моите ръце във нейните ще мине,
665	след туй ще ви предам с надлежна пълнота
	при срещата ни как се е държала тя.

	__ЖЕРОНТ__
	Дали ще е добре ти там да се покажеш?

	__ЕРАСТ__
	Това ще е за мен голяма радост даже.

	__ЖЕРОНТ__
	Най-вече им кажи, че просто няма как
670	да се осъществи плануваният брак.

	__ЕРАСТ__
	За плановете ви добих добра представа.

	__ЖЕРОНТ__
	И че единствен мой наследник ти оставаш.

	__ЕРАСТ__
	Знам как посрещат се подобен род слова —
	от яд ще пукнат те, щом разберат това.
675	Но не косете се! Знам как да се оправя
	и всичко мотамо след туй ще ви представя.


>>	Сцена X

N	__Жеронт__, __Лизета__

	__ЖЕРОНТ__
	На туй решение тъй щедро щом се спрях,
	хем чувствам лекота, хем вече оздравях.

	__ЛИЗЕТА__
	Постигнахте една тъй важна ваша цел.
680	Я, някой идва…


>>	Сцена XІ

N	__Г-н Клисторел__, __Жеронт__, __Лизета__

	__ЛИЗЕТА__
					Май това е Клисторел,
	ваш близък аптекар.

	__ЖЕРОНТ__ _на Клисторел_.
						Бог здраве да ви дава!
	Щом видя ви, по-свеж и по-щастлив аз ставам.

	__КЛИСТОРЕЛ__, _ядосан_.
	Добър ви ден, Жеронт.

	__ЖЕРОНТ__
						Но, както ми се чини,
	ядосан идвате.

	__КЛИСТОРЕЛ__
					И имам си причини.

	__ЖЕРОНТ__
685	Че кой нервира ви до тази степен чак?

	__КЛИСТОРЕЛ__
	Кой ли?

	__ЖЕРОНТ__
			Кажете кой!

	__КЛИСТОРЕЛ__
						Безумството ти.

	__ЖЕРОНТ__
										Как?

	__КЛИСТОРЕЛ__
	Чудесна новина научих току-що
	и много съм щастлив.

	__ЖЕРОНТ__
						Каква е тя? Защо?

	__КЛИСТОРЕЛ__
	Та как не ви е срам, мъж стар и побелял,
690	да действате като немирник оглупял?

	__ЖЕРОНТ__
	По-точно може ли?

	__КЛИСТОРЕЛ__
					Ще трябва лудостта ви
	с успокояващи треви да се оправи.
	В града говори се за вашия мерак
	да сключите с една мома законен брак.

	__ЛИЗЕТА__
695	Туй ли било?

	__КЛИСТОРЕЛ__
				Че как! Та аз твърдя, че няма
	друг, който сторил би днес лудост по-голяма.

	__ЖЕРОНТ__
	Че и така да е! Защо е този грак?
	И вие есенес оженихте се пак.

	__КЛИСТОРЕЛ__
	За разлика от мен, ще имате ли смелост
700	да си изпълните съпружеското дело.
	Забавен сте ми чак с това, че сте решен,
	да се сравнявате по този признак с мен.
	От първата жена, по божията воля,
	с дванадесет деца сдобих се и се моля
705	за нейната душа. Пък щом е рекъл Господ,
	аз и на втората ще й направя доста.
	Фехтовка е това — тя иска те чевръст
	и здрав, а не болнав и със недъгав кръст.
	И Хипократ (това прочетох го аз лично)
710	в една сентенция твърди категорично:
	„Щом вземе си мома с необуздана мощ,
	старикът в свойта гръд забива остър нож.“
	Virgo libidinosa senem jugulat*.
	[* Жена шавлива старик убива (лат.). Б. пр.]

	__ЛИЗЕТА__
	О, вие тъй добре говорите латински.
	След ден ще станете същ доктор медицински.

	__КЛИСТОРЕЛ__
715	Да ме опази Бог! Магарета са всички.
	Три четвърти поне. С безскрупулни привички
	те водеха процес, насочен срещу нас.
	Във Факултета се опълчих само аз:
	на аптекарите те щяха да вменят
720	самички клизмите да правят всеки път,
	а асистентите тук-там да им помагат.

	__ЛИЗЕТА__
	Та тези лекари направо се излагат!

	__КЛИСТОРЕЛ__
	А мене да следят със очилата как
	извършвам дейности досущ като чирак!
725	Туй значи на шейсет години да се уча
	на четене. Какъв по-унижаващ случай!

	__ЖЕРОНТ__
	Добре сте действали със слово и със жест
	и каузата си сте защитили с чест.

	__КЛИСТОРЕЛ__
	Аз твърдо бях решен и шапката си даже
730	да сдъвча като хляб, но да не се откажа.

	__ЛИЗЕТА__
	Та техният стремеж е твърде глуповат.

	__КЛИСТОРЕЛ__
	Но аз по принцип съм с магарешки инат.

	__ЖЕРОНТ__
	Та ако тяхната обида не търпите,
	какво ви сторих аз, че толкоз се гневите?

	__КЛИСТОРЕЛ__
735	Какво ли? Искахте брак с младичка жена!
	След туй ще пукнете и цялата вина
	ще падне върху мен. Направо луд сте вие
	и някой трябва май врата ви да извие.

	__ЖЕРОНТ__
	Какво?…

	__КЛИСТОРЕЛ__
			Предлагам ви богат асортимент
740	от разни цярове: добър медикамент
	е сладкият сироп. Или пък слаба дрога.
	И очистителни: алое…

	__ЖЕРОНТ__
						Но как мога?…

	__КЛИСТОРЕЛ__
	Малина, джинджифил, коприва, млечен сок,
	запарки от равнец, от мента и от глог.
745	Те трябват ви, а не жена!

	__ЖЕРОНТ__
							Но, господин…

	__КЛИСТОРЕЛ__
	И да не стъпвате във моя магазин!
	Нали?…

	__ЛИЗЕТА__
			Но, господин…

	__КЛИСТОРЕЛ__
						Щом нещо ви докара
	до криза, вземайте мед с някаква отвара…
	Ех, младоженецо, не ще ли хвърлиш топа,
750	преди ти да си бил благословен от попа?

	__ЛИЗЕТА__
	Но, господин…

	__КЛИСТОРЕЛ__
				Какво веселие ще падне!
	Щастливият жених ще пийне, ще си ядне.

	__ЛИЗЕТА__
	Най-сетне чуйте ни! Разчитаме на вас.

	__КЛИСТОРЕЛ__
	Със вас общуване не ща да имам аз!
755	Ела тук, хей, слуга!


>>	Сцена XІІ

N	__Жеронт__, __Лизета__

	__ЛИЗЕТА__
						Ах, дявол да го вземе!
	Не съм се срещала с такъв скот в свойто време.
	И от спринцовка май не е той по-висок,
	а лае срещу нас досущ като булдог.
	Тоз жалък изрод се със лют нрав отличава.

	__ЖЕРОНТ__
760	Не ще се върне тук. Това ме притеснява.

	__ЛИЗЕТА__
	Такива хиляди ще имате завчас.
	Един приятел свой ще ви посоча аз;
	от скоро време той е аптекар и смятам,
	че може най-добре да уреди нещата;
765	той обеща за вас най-лековит сироп
	от ре`вен, майчин лист и семе от коноп.
	Хем удовлетворен ще сте от резултата,
	хем пет-шест пъти по-изгодна е цената.

	__ЖЕРОНТ__
	Ще го извикаш ли!

	__ЛИЗЕТА__
					Да, още този ден.

	__ЖЕРОНТ__
770	Лизета, да вървим. Така съм уморен.
	За мене Клисторел бе цяло изтезание.

	__ЛИЗЕТА__
		Но не забравяйте във вашто завещание
	да има и за мен значително место.

	__ЖЕРОНТ__, _встрани, тихо:_
	Ще има, но ако не струва нищо то.


>	Трето действие

>>	Сцена І

N	__Жеронт__, __Лизета__

	__ЖЕРОНТ__
775	Ответ очаквам, но Ераст не се явява.
	Това забавяне какво ли предвещава?

	__ЛИЗЕТА__
	Ах, моля ви, защо сте обезпокоен?
	Не стига ли ви, че успяхте този ден?
	Признавам, че не знам друг акт, по-героичен
780	от туй, че скъсахте с тоз брак трагикомичен.

	__ЖЕРОНТ__
	Във тоя случай съм съвсем задоволен,
	а пък и Клисторел е прав наспоред мен.
	Със камък на врата, надолу със главата
	аз вече бях готов да скоча във водата.

	__ЛИЗЕТА__
785	По-лошо бе за вас — над сто пъти дори.
	Но краят е добър.


>>	Сцена ІІ

N	__Криспен__, като селски благородник, __Жеронт__, __Лизета__

	__КРИСПЕН__, _отвън, блъскайки вратата:_
					Ехей, я отвори!
	Нима прислугата умряла ще я сваря?
	Аз тропам и крещя, но никой не отваря.
	По дяволите! Как домът е тъй заспал?

	__ЛИЗЕТА__
790	Кой тропа в този час като обезумял?
N	Отваря.
	Какво желаете? Кой демон ви е погнал?
	Тук има болен. Тъй ли бихте му помогнал?
N	Настрани:
	Прости ми Господи! Това било Криспен!

	__КРИСПЕН__, _тихо на Лизета:_
	Наистина сега, ти, мила, виждаш, мен.
N	На висок глас:
795	Девойко, добър ден. Разпитвайки тъдява,
	разбрах, че някой си Жеронт тук обитава.
	Ще ме приеме ли?

	__ЛИЗЕТА__
					Как не? Това е той.

	__КРИСПЕН__, _раздрусвайки ръката му:_
	Как радвам се! Ръка ми дайте, аз съм свой.
	Покорен ваш слуга. Ах, дявол да го вземе,
800	да знаете сега какъв възторг обзе ме!
	Но как да го предам? Не стигат ми словата.

	__ЖЕРОНТ__
	Той да не е решил да ми строши ръката!

	__КРИСПЕН__
	Май изненадан сте. В туй няма нищо чудно.
	Да ме познаете ще ви е крайно трудно:
805	не сте ме виждали до днес на този свят
	и затова съм ви напълно непознат.
	Баща ми, Бог да го прости, бе благородник,
	в Нормандия живя сред ферми плодородни.
	За вашата сестра отскоро женен бил
810	и ето че на тоз свят аз съм се явил,
	преди да изтече и половин година.
	Баща ми бил обзет от яд по таз причина,
	но за жените той от свой другар разбрал,
	че не било за тях то някакъв провал
815	и че се случвало това и на жена му —
	и тя грешела, но в пресмятането само.

	__ЖЕРОНТ__
	В пресмятането ли?

	__ЛИЗЕТА__
					О, никоя жена
	не вижда като мъж една величина.

	__КРИСПЕН__
	От спомена, че тя била така припряна,
820	на мен, признавам си, ми много срамно стана.
	А пък щом мама е в действителност сестра ви,
	това фактически ваш племенник ме прави.

	__ЖЕРОНТ__
	От чутото разбрах, дори то да е факт,
	че, племеннико мой, сте истински глупак.
825	Сестра ми свястна бе. Кой би твърдял, че тази
	безупречна жена честта си ще погази?

	__КРИСПЕН__
	Не възразявам, но дорде бе жива тя,
	говореха навред, че куца й честта.
	Дори и да не съм роден в нормален срок
830	и да съм смятан за извънбрачен отрок,
	ваш племенник и ваш наследник си оставам.
	Чак от Нормандия дойдох и заявявам,
	че аз наследството държа да си получа.

	__ЖЕРОНТ__
	Чудесно! А пък аз бих искал да науча
835	кога си тръгвате.

	__КРИСПЕН__
					Със мен ли ще вървите?
	Когато Бог реши да ви прекъсне дните.
	Изрично казвам ви: бъдете убеден,
	че ще си тръгна чак когато в гроб студен
	ви видя — във ковчег под черен креп положен.

	__ЛИЗЕТА__, _тихо на Жеронт:_
840	Не струва си да сте чак толкоз разтревожен,
	че воля давал той на своите слова.

	__ЖЕРОНТ__, _тихо на Лизета:_
	Та мен обзема ме страх тъкмо от това.

	__КРИСПЕН__
	По погледа ви аз могъл бих да заключа,
	че целокупното наследство ще получа,
845	че злато ще греба със ненаситен глад,
	защото вие сте скъперник всепризнат.
	За просто су* сте бил готов насред площада
	[* Стара френска парична единица с ниска стойност. Б. пр.]
	да понесете бой без призив за пощада.
	Със право се твърди навред от млад и стар,
850	че бил сте изнудвач, мошеник и лихвар.

	__ЖЕРОНТ__
	А да ви кажа ли, мой племеннико злобен,
	че с тези две ръце аз още съм способен
	да ви изхвърля през прозореца!

	__КРИСПЕН__
								Как? Мен?
	__ЖЕРОНТ__
	Да, вас! Не майте се! Излезте!

	__КРИСПЕН__
								В тоз момент
855	заканването ви изглежда ми забавно.
	Пък аз ще ви река: излезте незабавно!
	Тоз дом е мой и аз все пак ви бих търпял,
	дордето видя, че най-сетне сте умрял.

	__ЛИЗЕТА__
	Нахал!

	__ЖЕРОНТ__
		Къде съм аз?

	__КРИСПЕН__
					Е, мила, най-накрая
860	в покоите му ти води ме. Твойта стая
	нали е близо? Щом не се възпротивиш,
	със мене тази нощ могла би да преспиш.
	Ще можем през нощта със теб да поговорим,
	а за вечерята вратата ще отворим
865	на избата — без страх ще грабим и мезета,
	и хубави вина и чудни питиета.
	А пък освен това ще трябва, чичо мой,
	да ми дадете днес сто луидора в брой.
	Ако откажете, без нищо да пожаля,
870	аз утре сутринта таз къща ще запаля.

	__ЖЕРОНТ__, _настрани:_
	Май няма друг такъв нахалник в таз страна!

	__ЛИЗЕТА__, _тихо на Жеронт:_
	Не племенник, туй е същински сатана.
	Той само със добро оттука би излязъл.

	__ЖЕРОНТ__
	Мой сроднико, защо със толкова омраза
875	мен, клетия болник, измъчвате тъй днес?
	О, нека свърши в мир животът ми злочест,
	та моите блага тогаз да наследите!

	__КРИСПЕН__
	Но аз държа да знам кога ви свършват дните.

	__ЖЕРОНТ__
	На всяка крачка мен преследва ме смъртта,
880	след два-три дена аз ще съм във вечността.

	__КРИСПЕН__
	Добре! Оставям ви. Шест дена ще изтрая
	все пак, но знайте, че могъл бих най-накрая
	в гроб мъртъв или жив да ви положа аз.
	Ако не спазите обета си, тогаз
885	ще спазя своя.


>>	Сцена ІІІ

N	__Жеронт__, __Лизета__

	__ЛИЗЕТА__
				Ах, той хич не ви зачита,
	пък племенник ваш бил! Кой тъй го е възпитал?

	__ЖЕРОНТ__
	Какъв ти племенник? Сестра ми бе тъй свястна
	и във дома й тоз нахал не би израснал.
	По-луд от всеки друг! Брутален тип! Мръсник!

	__ЛИЗЕТА__
890	Но аз чертите ви и в неговия лик
	откривам — във носа, в челото, във очите…
	Безспорно е, че към общ род принадлежите.

	__ЖЕРОНТ__
	Дори да е така, той непочтен чешит е.
	Нахален племенник!

	__ЛИЗЕТА__
					Нима ще му дарите
895	тез двайсет хиляди екю и то във брой?
	Какъв аристократ тогава би бил той!

	__ЖЕРОНТ__
	Как тъй ще му ги дам! В пръстта ще ги зарина
	за вечни времена.

	__ЛИЗЕТА__
					Път дълъг е изминал
	напразно тоз умник, защото с пръст в устата
900	ще си се върне той обратно във страната.
	Дано злощастният хитрец да разбере,
	че там да е стоял било е по-добре.

	__ЖЕРОНТ__
	Ако на моето богатство той разчита,
	наскоро ще умре от глад и аз се питам
905	как би ми се присмял. Туй няма да се случи.

	__ЛИЗЕТА__
	За всеки ще да е добре да се научи
	как да живее тук. Тез хищници дори
	да искат, своя нрав лукав не могат скри.
	Преди да смажат свой роднина престарял,
910	без срам твърдят, че им дължи наследствен дял.
	Но ето че Ераст се връща — ще узнаем
	какво е станало.


>>	Сцена ІV

N	__Ераст__, __Жеронт__, __Лизета__

	__ЖЕРОНТ__
					Кажи къде се маеш!
	Ти знаеш ли, че аз във чудо се видях?
	От племенник проклет, уви, нападнат бях.

	__ЕРАСТ__
915	Задъхан срещнах го преди минути само
	и той ми довери каква била целта му.

	__ЖЕРОНТ__
	Как стори ти се той?

	__ЕРАСТ__
						Побъркан, луд дори.
	Твърди, че щял да ти дома опожари.

	__ЖЕРОНТ__
	Аз тъкмо затова от тебе се нуждаех,
920	на теб разчитах тоз глупак да обуздаеш.
	Лизета тъй ли бе?

	__ЛИЗЕТА__
					Да, несравним нахал!
	А господин Жеронт му беше обещал
	имота си.

	__ЖЕРОНТ__
			Как не! Помнете мойта дума,
	че няма да му дам дори и дребна сума.

	__ЕРАСТ__
925	Пък аз задачата, с която се наех,
	изпълних, при това със несъмнен успех.
	Писмото свойта цел постигна. Отначало
	от двете дами то прието беше вяло:
	прочетоха го с вид измамно ядовит,
930	в което аз съзрях триумф едвам прикрит.
	Но щом им казах, че единствен ваш наследник
	ще съм, те станаха и от платно по-бледни,
	(нали ми рекохте тъй да говоря с тях…)

	__ЖЕРОНТ__
	Така е. Лично аз това ти обещах.

	__ЕРАСТ__
935	Показаха се те дотолкоз изумени,
	че пет-шест месеца ще са съвсем сломени.

	__ЖЕРОНТ__
	В това съм сигурен.

	__ЕРАСТ__
						Ала от нещо аз
	бях удивен и то ще изуми и вас.
	Понеже госпожа Аргант сега зачита
940	вас и родата ви, пред мен се тя опита
	да ни даде съвет: аз да й стана зет,
	за да изпълните и първия обет.

	__ЖЕРОНТ__
	И как посрещна ти таз хубава идея?

	__ЕРАСТ__
	Отвърнах й, че аз пред вас благоговея,
945	че трябва във това да съм ви посветил
	и вие да сте се отрано съгласил.

	__ЖЕРОНТ__
	Не бива отсега да се запрягаш в брак,
	от моя пример ти вземи урок все пак!

	__ЛИЗЕТА__
	Но, колкото до мен, аз тоз брак одобрявам:
950	на господин Ераст напълно подобава
	да се ожени — той е млад, а вие май
	се доближавате до своя жизнен край.

	__ЖЕРОНТ__
	Че как така? Та аз не съм умрял, нали?

	__ЛИЗЕТА__
	Въпросът е висящ. Наистина, знам ли?
955	По мрачния ви вид мнозина заключават,
	че като сянка сте, която се снишава
	над гроб, че сте били от нещо защитен
	и затова не сте в земята в тоз момент.

	__ЖЕРОНТ__
	Тез твои остроти за мен са оскърбление
960	и ме изкарват вън от всякакво търпение.

	__ЛИЗЕТА__
	Не чакайте лъжа от моята уста,
	аз откровено си изказвам мисълта.


>>	Сцена V

N	__Лакеят__, __Жеронт__, __Ераст__, __Лизета__


	__ЛАКЕЯТ__
	Вън, господин Жеронт, дошла е ваша близка
	роднина, в траур е и много й се иска
965	да я приемете.

	__ЖЕРОНТ__
				Роднина! Ах, пак ли?

	__ЛАКЕЯТ__
	Да се качи ли?

	__ЖЕРОНТ__
				Не! Добре ме чу, нали?

	__ЛИЗЕТА__
	Но, господине, аз си мисля, че не бива
	да й отказвате. Туй хич не ви отива.
N	На лакея:
	Иди я доведи.


>>	Сцена VІ

N	__Жеронт__, __Ераст__, __Лизета__

	__ЛИЗЕТА__
				Не смятам, че сте прав.
970	Таз дама може би е по-добра по нрав
	от племенника ви. Сред вашите роднини
	навярно срещат се и хора твърде фини.


>>	Сцена VІІ

N	__Криспен__, преоблечен като вдовица (дребен слуга й носи шлейфа), __Жеронт__, __Ераст__, __Лизета__, __Лакеят на Жеронт__.

	__КРИСПЕН__ (_прави реверанси пред лакея на Жеронт, който му отваря вратата. Слугата излиза_)
N	На Жеронт:
	О, позволете ми във тоз съдбовен час
	в знак на нечут възторг да ви прегърна аз.
975	Най-сетне виждам ви. Такваз любов в душата
	не съм изпитвала към себе си самата.

	__ЛИЗЕТА__, _тихо на Ераст:_
	Туй всъщност е Криспен.

	__ЕРАСТ__
						Да, да. Аз също знам.
	Таз тайна току-що ми довери той сам.

	__ЖЕРОНТ__
	Ах, колко мила е! Сами я преценете!
980	По-бързо, моля ви, кресло й предложете.

	__КРИСПЕН__, _на лакея на Жеронт:_
	О, не! Такъв разкош пред чичо не върви.
N	На Жеронт, с уважителен тон:
	И табуретката е сгодна, моля ви.

N	Лакеят дава табуретка на Криспен.

	__ЖЕРОНТ__
	С каква възхита тя изпълва ми душата!

	__ЕРАСТ__
	Хем много свястна е, хем прелестна в снагата.

N	Лакеят дава кресло на Жеронт, стол на Ераст, табуретка на Лизета и излиза.


>>	Сцена VІІІ

N	__Жеронт__, __Криспен__, _като вдовица_, __Ераст__, __Лизета__

	__КРИСПЕН__
985	Я стига! Я не си правете с мен шега!
	Чаровният ми стан е спомен мил сега.
	Семейната жена изцяло се отдава
	на своите деца и туй се отразява
	на красотата й — отлита тя вовек.

	__ЛИЗЕТА__
990	И за мома дори днес би ви взел човек.

	__КРИСПЕН__
	Когато овдовях, бях двадесет годишна
	и траурът взе връх над хубостта предишна.
	Най-неочаквано почина моят мъж
	и прелестта си аз изгубих изведнъж.
995	Навярно можех брак да сключа втори път,
	но спомен тягостен остави ми мъжът.
	Неволи и печал преглъщам аз все още,
	но мойте тъжни дни, безсънните ми нощи,
	вдовишкият живот проклятие от мен
1000	не ще изтръгнат. Как очаквам онзи ден,
	когато във ковчег под траурен покров
	ще отнеса искра от първата любов.

	__ЕРАСТ__
	Такава преданост, такива чувства знойни!
	За Артемизия* единствено достойни!
	[* Артемизия — вдовица на персийския сатрап Мавзол. Тя толкова обичала съпруга си, че след смъртта му издигнала в негова памет величествена гробница. Оттам идва нарицателното мавзолей.]

	__ЖЕРОНТ__, _на Криспен:_
1005	Нали съпругът ви не ви остави с много
	дечица?

	__КРИСПЕН__
		Девет са на брой те, слава Богу.
	Като вдовица куп горчивини изпих,
	но две години след смъртта му аз родих
	десетото дете.

	__ЛИЗЕТА__
				Каква невероятна
1010	отдаденост! Кому била би тя понятна?

	__ЖЕРОНТ__, _на Криспен:_
	Сега един въпрос се породи у мен —
	какво накара ви да тръгнете от Мен?

	__КРИСПЕН__
	Да имам среща с вас е първата причина,
	а втората — дела нелепи таз година
1015	се водят срещу мен за обща пещ с вложение
	оспорвано, а тя е в моето имение
	и исках тоз въпрос от раз да се реши,
	ала защитникът процеса наруши
	и ме обърка.

	__ЛИЗЕТА__
				Ах, защо да ви обърка?!
1020	Каква обида! Той целял да ви побърка.
	Да се побърква тъй една жена със чест!

	__ЕРАСТ__
	Защо се чудите? Така говорят днес
	в съда.

	__ЛИЗЕТА__
		Съдете сам. Не ща да ви се бъркам,
	но никой съдия не ще ме с друга сбърка.
1025	Несмислени слова! Ума ми те разбъркват,
	но няма да търпя така да ме побъркват.

	__ЖЕРОНТ__, _на Криспен:_
	Тя смахната си е и вредом се навира,
	а пък от правните въпроси не разбира.

	__КРИСПЕН__
	Освен съдебните афери мен и друг
1030	мотив накара ме да дойда бързо тук.
	От хора сигурни, в които вяра имам,
	научих новина, уви, неоспорима!,
	че се отдавате на не един порок —
	хазарт, пиянство…

	__ЖЕРОНТ__
					Я! И по какъв предлог?

	__КРИСПЕН__
1035	Да посещавате места, где нощем, денем
	потъпкват честността, а свянът угнетен е.

	__ЖЕРОНТ__
	Твърдите, че това отнася се за мен?

	__КРИСПЕН__
	Да, чичо мой, за вас. Нима сте огорчен?
	Щом туй е истина, защо ви огорчава?

	__ЖЕРОНТ__, _настрани:_
1040	Какъв позор за мен!

	__КРИСПЕН__
						А някои добавят,
	че с таз госпожица в предълъг период
	сте водили нечист, непозволен живот,
	че даже и деца сте имали от нея.

	__ЛИЗЕТА__
	Аз ли? Клеветници! Дано да онемеят!
1045	Къде се пъха таз коварна, долна гад?

	__ЖЕРОНТ__
	Не знам какво и кой възпира моя яд.

	__КРИСПЕН__
	Изслушахме подред свидетели достойни,
	събрахме вашите роднини многобройни
	и с цел да ви възпрем да се опропастите,
1050	а заедно със вас и нас да разорите
	задружно се реши, със оглед на това,
	да ви лишим съвсем от вещните права.

	__ЖЕРОНТ__
	От моите права?!

	__ЛИЗЕТА__
					Каква рода, мой Боже!

	__КРИСПЕН__
	От ред събития разбрах, че с нея може
1055	да се ожените, но ние ще държим
	плануваният брак да стане немислим.

	__ЖЕРОНТ__, _ставайки:_
	Госпожо, вън! Тозчас! Изрично забранявам
	до моя дом да се кракът ви приближава!

	__КРИСПЕН__
	Заплашвате със бой една вдовица! Кой
1060	ще ми помогне? Ах, ще ме убие той!
	Съседи, тичайте насам да ме спасите!

	__ЖЕРОНТ__
	Негодница!

	__КРИСПЕН__
			С таз злост и свойта кръв петните!
	С това заслужихте да киснете в затвор.

	__ЛИЗЕТА__
	В затвор да кисне? Ах, какъв голям позор!

	__КРИСПЕН__
1065	Но щом един затвор ви толкоз унижава,
	в Салпетриера* ще отидете тогава.
	[* Парижки приют за стари и недъгави жени. Навремето в него са затваряли жени с лошо поведение.]

	__ЛИЗЕТА__
	В Салпетриера ли?

	__КРИСПЕН__
					Да, драга моя, да!
	С безпътството ви ще ви помнят навсегда.

	__ЕРАСТ__
	Каква мистерия, хем тъмна, хем нечиста!
1070	Ще я разсея, но ще трябва някой пристав.

	__КРИСПЕН__
	За мене ли? Защо? Ще кажеш ли най-сетне!
	Той за престъпница ли искаш да ме сметне?

	__ЕРАСТ__
	Надяваме се, че ще научим подир малко
	каква сте точно, но наистина е жалко,
1075	че с много шум, с език, изпълнен със злина,
	обиждате без срам тез хора без вина.
	Спокойно, вуйчо! Я сега се приберете,
	за случилото се след туй ще разберете.

	__ЖЕРОНТ__
	Лош ден, ти слагаш край на мойте старини!

	__ЛИЗЕТА__, _на Криспен:_
1080	Убиваш чичо си, нахалнице. Млъкни!
	Таквиз фамилии живеят в Кан и в Мен,
	че заслужават те окови, според мен.


>>	Сцена ІХ

N	__Ераст__, __Криспен__

	__ЕРАСТ__
	Туй ти ли си, Криспен? Та твойта явна страст…

	__КРИСПЕН__
	Чрез пристав ли държиш да го доказвам аз?
1085	Добре. Ще чакам тук.

	__ЕРАСТ__
						Да, ти си, очевидно.
	И грешка няма.

	__КРИСПЕН__
				Би било за мен обидно,
	ако бе искрено туй твое подозрение.

	__ЕРАСТ__
	Подложих свяна ти на силно оскърбление.

	__КРИСПЕН__
	От преданост към вас одеждите смених
1090	и в своя замисъл аз явно не сгреших.
	Със думи причиних небивала стихия,
	на двама сродници успешно аз самият
	изпълних ролите в такива хитри сцени,
	че от наследството ще бъдат те лишени.

	__ЕРАСТ__
1095	Нима?

	__КРИСПЕН__
		Да бяхте ме видели току-що
	със филцово бомбе, закичен със перо
	като нормандски граф, запасал меч извит,
	аз бих ви възхитил, макар със селски вид.
	Ще ви призная, че бомбето ми придава
1100	кураж неизразим и че респект внушава.
	Така преобразен, добих блескавина
	и се изпълних с ум, със сръчност, с хитрина.
	Ах, как одеждите проникновен ме правят!

	__ЕРАСТ__
	Тъй сродниците на Жеронт се злепоставят,
1105	че обещава той на мен да завещае
	имота си. Какъв голям късмет това е!


>>	Сцена X

N	__Ераст__, __Криспен__, __Лизета__

	__ЛИЗЕТА__
	Ах, господин Жеронт предаде богу дух!
	Ужасна новина!

	__ЕРАСТ__
				Какво? Добре ли чух?

	__КРИСПЕН__
	Починал вуйчо ви?!

	__ЛИЗЕТА__
					Ах, боже, колко жалко!
1110	Горкият грохнал бе и сили все по-малко
	оставаха му. Той привлякъл се едвам
	до своето легло и се отпуснал там
	със сгърчени ръце и с неподвижно тяло,
	а дишането му напълно бе замряло.
1115	Опитах се да му помогна, но за жалост,
	усилията ми отидоха нахалост.

	__ЕРАСТ__
	Отчаян съм! Криспен, таз смърт бе причинена
	май от последната кавга ожесточена.

	__КРИСПЕН__
	Не казвайте, че той е зарад мен умрял.
1120	В действителност съвсем зле беше ме разбрал;
	Във репликите си не за живота му
	повдигнах аз въпрос, а за имота му.

	__ЕРАСТ__
	Тревоги мними май в момента ни гризат,
	човек в летаргия изпада някой път
1125	и ни довежда до пределно отчаяние.

	__ЛИЗЕТА__
	И да допуснем, че пак дойде във съзнание,
	за кратко ще е то. Уверена съм аз,
	че трудно би живял той повече от час.

	__ЕРАСТ__
	Какъв печален край! Уви! Какво терзание!
1130	Та вуйчо ми не е оставил завещание!
	Таз смърт за мене е убийствена. Та как
	ще сключа някой ден със Изабела брак?
	Съдба, защо към мен си тъй ожесточена?

	__ЛИЗЕТА__
	Аз трябва да скърбя. Аз по` съм ощетена.

	__КРИСПЕН__
1135	Деца обични, я, било какво било,
	да срещнем бурите със вдигнато чело!
	Не бива в тоз момент сълзи да се проливат,
	Таквиз нещастия със смелост се надвиват.

	__ЕРАСТ__
	Със смелост! Та с какво ще ни помогне тя?

	__КРИСПЕН__
1140	Изпърво трябва да надмогнем горестта,
	във каси и в бюра е нужно да надзърнем,
	наопаки дома ще трябва да обърнем.
	Лизета, стой си със затворена уста
	и заключи тозчас крайпътната врата,
1145	за да се защитим от външно нападение.

	__ЛИЗЕТА__
	Не ще тук стъпи крак без мое разрешение.

	__КРИСПЕН__
	Дано страстта ви към печалба и грабеж
	не помрачи тоз ваш безпримерен стремеж.
	Съдбата явно е против туй завещание,
1150	за да я победим, ще трябва ум, дерзание.
	Аз на покойника ще призова душата
	да пази зорко от двуличници благата.
	Ераст, не клюмвайте пред завист и тревога,
	разчитайте на нас, на Луцифер, на Бога.


>	Четвърто действие

>>	Сцена І

N	__Ераст__, __Криспен__

	__ЕРАСТ__, _държейки портфейла на Жеронт:_
1155	Мен, бедни ми Криспен, обзе ме отчаяние,
	едва ли вуйчо ми ще дойде във съзнание.
	Не ще са нужни тук ни доктор, нито лек,
	уви, най-много час нещастният човек
	ще диша. А това, което ще остави
1160	като наследство, мен богат не ще направи.

	__КРИСПЕН__
	С Лизета имаме свой план — той би успял,
	ако се отреди на нас известен дял.

	__ЕРАСТ__
	Макар съдбата ни, като по зла прокоба,
	да праща срещу нас стрели със адска злоба,
1165	да не изпадаме сега в обезверение!
	Като отломъци от корабокрушение,
	аз трийсет хиляди екю държа — ще бдим
	над тях със цел да ги от бурята спасим.
	У него само тях сполучих да открия.

	__КРИСПЕН__, _посяга да вземе банкнотите_.
1170	Защо не поделим таз жалка прокопсия,
	туй утешение в очакване на нещо,
	което да смекчи тез удари зловещи.

	__ЕРАСТ__
	Да, драги ми Криспен, то би могло да стане,
	но те са четвърт от голямото имане,
1175	което чаках с плам, ала не ме огря
	туй завещание и пламът отгоря.
	Постройки във Париж, земи, солидни връзки
	извикваха у мен стремеж и мисли дръзки.
	Не че за всички тез богатства аз ламтях,
1180	съзирах подлост и безчестие във тях,
	но благородна цел над всичко връх бе взела —
	да си осигуря женитба с Изабела.
	И ще добавя тук, че само в този случай
	аз бих от майка й съгласие получил.
1185	Без завещание, уви, ще съм лишен
	от шанса чрез тоз брак да съм ощастливен.

	__КРИСПЕН__
	Да, доводите ви са ми пределно ясни.
	От тези удари внезапни и ужасни
	в изконната си чест мъжът е уязвен
1190	и разумът му е размътен, поразен.
	Жестока Смърт, защо не поизчака, щом
	ще водиш тоз старик във вечния му дом?
	Да поживеем в мир, тъй както преди време,
	и нашият живот в щастлив път да поеме!

	__ЕРАСТ__
1195	Една надежда щом върху закон почива,
	Криспен, във жалби тя не трябва да погива.
	Не можеш ли отби ти удара нелек,
	не можеш ли откри по-ефикасен лек?
	Но щом решен си на рисковани неща,
1200	знай, че в опасности се пробва смелостта.

	__КРИСПЕН__
	Надявах се, че ще надмогна неуспеха,
	ала се провалих. Днес никаква утеха
	не виждам. Пък и кой не би се провалил
	и кой ли дързост би в тоз случай проявил,
1205	за да измъкне туй завидно завещание,
	обезпечаващо добро съществувание?!
	Навярно бих могъл да пробвам с вещина,
	със проницателност, със разум, с хитрина,
	но страх ме е да не остана с пръст в устата.
1210	Та тук не би успял дори и сатаната.
	И да пострада той възможно е… Все пак
	нали не мислиш, че е дяволът глупак?

	__ЕРАСТ__
	Да ме отчаяш ли сега целиш? Защо?


>>	Сцена ІІ

N	__Лизета__, __Ераст__, __Криспен__

	__ЛИЗЕТА__, _на Ераст:_
	Нотариусите дойдоха току-що,
1215	във малкия салон и двамата оставих.
	Кажете ми какво ще трябва да се прави.

	__ЕРАСТ__
	Объркването ми, Лизета, все расте.
	Прави каквото щеш. Не знам дали са те
	уведомени, че е вуйчо във несвяст,
1220	че не говори.

	__ЛИЗЕТА__
				Не. Поне до този час.

	__ЕРАСТ__
	Криспен.

	__КРИСПЕН__
			Кажете.

	__ЕРАСТ__
					Ах!

	__КРИСПЕН__
						Уви!

	__ЕРАСТ__
							Уви!

	__КРИСПЕН__
								Простете.

	__ЕРАСТ__
	Какво да правим с тях сега?

	__КРИСПЕН__
								Каквото щете.

	__ЕРАСТ__
	Да си отидат ли?

	__КРИСПЕН__
					Какво да им речем?
	Изгода можем ли от тях да извлечем?

	__ЛИЗЕТА__
1225	Е да им кажа ли да си вървят тогава?

	__ЕРАСТ__
	Изчакай. Чувствам, че ме нещо задушава.
	Криспен, след миг ще ме откриеш тук умрял.

	__КРИСПЕН__
	Аз също тъй не бих таз болка надживял.

	__ЛИЗЕТА__
	И аз… Но трябва ли да се оставим ние
1230	на злото, като гръм, от раз да ни убие?

	__КРИСПЕН__
	Един момент!… У мен… Особена идея…
	Видение… Нима… Ах, май ще полудея…
	За жалост виждам се във пълно неведение.

	__ЛИЗЕТА__
	Ах, дявол взел таз гад със нейното видение!

	__ЕРАСТ__
1235	Кажи какъв проект в главата си градиш!

	__ЛИЗЕТА__
	Криспен, въпроса ни ти как ще уредиш?

	__КРИСПЕН__
	Да си помисля… Да… Не… Да… Не… Май се бавя…
	Защо не? Би могло…

	__ЛИЗЕТА__
					Спри де! Недей забравя,
	че трябва бързина, и смелост и умение.
1240	Нотариусите ни чакат с нетърпение.

	__КРИСПЕН__
	Но в мен нов замисъл току-що се роди —
	и най-схватливия ум той ще победи.
	Ти действаш винаги със лекота, със живост,
	вложи във случая разсъдък, прозорливост,
1245	ума си покажи!

	__ЛИЗЕТА__
					Той би те улеснил,
	нали по хитрост ти би всеки превишил.
	От любовта ще се съвземе сръчността ти.

	__КРИСПЕН__
	По-тихо, че една свръхмисъл бог ми прати.
	Сега съм във кресло.

	__ЛИЗЕТА__
						Е, да.

	__КРИСПЕН__
							Седя си аз…

	__ЛИЗЕТА__
1250	Добре.

	__КРИСПЕН__
		Мълчете де! Изпадам във екстаз,
	със подплате`н калпак, нахлупен до ушите,
	с кепенци спуснати…

	__ЛИЗЕТА__
						И ще ни изумите?

	__КРИСПЕН__
	Да, господин Ераст, наследник ще да сте
	на стария Жеронт, щом толкоз ви се ще.
1255	А ние своето усърдие, Лизета,
	ще съживим — любов зове ни към късмета.
	Одежди на Жеронт ми донеси — поне
	халат, чорапи, шал и нощното боне;
	победа сигурна ни те обезпечават.

	__ЛИЗЕТА__
1260	Освен това ще са трофей за твойта слава.
	След миг се връщам с тях, разчитайте на мен.


>>	Сцена ІІІ

N	__Ераст__, __Криспен__

	__ЕРАСТ__
	Та ти ще ме спасиш от явна смърт, Криспен.
	Щом твоят мъдър план въпроса ми решава,
	от все сърце щастлив живот ти обещавам.
1265	Със Изабела брак тогаз ще сключа аз,
	а тя за мене е по-скъпа от елмаз.
	Ах, ах, Криспен!…

	__КРИСПЕН__
			Но смут във мене се обажда,
	надига се, расте, душата ми разяжда.
	Ами ако съдът разнищи тоз проблем,
1270	ще ни накажат, яд небивал ще берем.
	Фалшивият параф най-вече ме тревожи
	и моята ръка отказва да го сложи.

	__ЕРАСТ__
	Съвсем безпочвен смут! От месеци наред
	Жеронт със тез ръце не е написал ред.
1275	Макар че подпис се под документ полага,
	ще кажеш, че сега такъв не се налага,
	и ще ги убедиш да мине без параф.

	__КРИСПЕН__
	След доводите ви, разбирам, че сте прав,
	и чувствам, че във мен пак лумва силен пламък,
1280	така необходим за нашта цел голяма.


>>	Сцена ІV

N	__Лизета__ (донася дрехите на Жеронт), __Ераст__, __Криспен__

	__ЛИЗЕТА__, _хвърляйки пакета с дрехите:_
	От господин Жеронт, на едро и на дребно,
	донесох ти това, което е потребно.

	__КРИСПЕН__, _разсъбличайки се:_
	Е, хайде, ни една минута не губете,
	захващайте се с мен, тозчас ме облечете.
1285	Чорапи, риза, шал… Какъв ленив слуга!
	По-бързо! Шапката подайте ми сега.
	Ами пантофите, домашният халат!
	В тез пъртушини съм наистина чудат.

	__ЛИЗЕТА__
	Покойникът стои пред нас и за тревога
1290	не виждам място аз. Та той е жив, за Бога!
	Съмнение не би отникъде дошло.

	__КРИСПЕН__
	Ами във случай че това му облекло
	ме с болест зарази?

	__ЕРАСТ__
						Не се плаши! Не бива!

	__КРИСПЕН__
	Е, да, но чувствам, че мен тръпки ме побиват.
1295	Дали от дрехите, или от силен страх,
	разстроен е съвсем горкият ми стомах.

	__ЛИЗЕТА__
	Ще те наметна със дебелото палто,
	защото най-добре от студ предпазва то.

	__КРИСПЕН__
	Нотариусите повикай — завещание
1300	от мен да чуят те в това ми одеяние.

	__ЛИЗЕТА__
	Отивам. Тука те ще бъдат след момент.

	__КРИСПЕН__
	Нали ще съм от вас напълно подкрепен?


>>	Сцена V

N	__Ераст__, __Криспен__

	__КРИСПЕН__
	Прозорци и врати надлежно затворете,
	бутнете масата, креслото приближете,
1305	държа да бъде тъй стъмнена тази стая,
	че ничии очи тук да не ме познаят.
	Завесите да не пропускат светлината!

	__ЕРАСТ__
	Дано те подкрепи във твоя план съдбата!
	Пък щом засяга таз екстремна цел и мен,
1310	на своя дълг ще съм изцяло подчинен.
	Шум чувам…

	__КРИСПЕН__, _хвърляйки се рязко в креслото:_
			Нужно е и малко церемония!
	Помагайте ми, щом ме видите в агония!

	__ЕРАСТ__
	Амур носител е на безусловна власт
	и той ще ми прости, изпадна ли в екстаз.


>>	Сцена VІ

N	__Лизета__, __Г-н Скрюпюл__, __Г-н Гаспар__, __Ераст__, __Криспен__.

	__ЛИЗЕТА__, _на нотариусите:_
1315	Влезнете, господа!
N	На Криспен:
				Това са господата,
	с които вие ще оформите книжата.

	__КРИСПЕН__, _на нотариусите:_
	За мене, господа, е несравнима чест
	в отлично здраве тук да ви посрещна днес.
	Ех, ако бях сега на вашите години,
1320	ако се чувствах здрав, по никакви причини
	не бих се аз заел да правя завещание.

	__Г-Н СКРЮПЮЛ__
	О, не изпадайте в подобно отчаяние!
	Отдавна се е тоз обряд установил
	и никому не е живота съкратил.
1325	Напротив, в случая самото утешение,
	че на наследството законно разделение
	осъществено е, в душата носи мир
	и то като балсам въздейства по-подир.
	И нещо повече — туй чувство се предава
1330	на органите ви и те по-здрави стават.

	__КРИСПЕН__
	Дай Боже и на мен така да ми спори`!
	Седнете, господа!
N	На Лизета:
					Вратата затвори!

	__Г-Н ГАСПАР__
	Но нека най-напред ви кажем, господине,
	че без свидетели държим тоз акт да мине.
N	На Лизета и Ераст:
1335	Затуй към двама ви отправям, със поклон,
	молба да идете в съседния салон.

	__ЛИЗЕТА__
	Не го оставям сам и за минутка даже.

	__ЕРАСТ__
	Я мнението си сам вуйчо да изкаже!

	__КРИСПЕН__
	Тез мои близки са и мъдри, и потайни,
1340	на тях бих доверил аз всички свои тайни,
	отнасям се към тях с респект незаменим.

	__Г-Н СКРЮПЮЛ__
	С желанието ви ще се съобразим.
	Формулировката ще следва строга схема,
	а после със стила аз сам ще се заема.
N	Той диктува на г-н Гаспар, който пише.
1345	Предвид… в лицето на… Жеронт… и тъй нататък…
N	На Жеронт
	Кажете ни сега как виждате нещата.

	__КРИСПЕН__
	За дълговете си аз мисля най-напред.

	__ЕРАСТ__
	За дълговете ли?… Там всичко ви е в ред.

	__КРИСПЕН__
	Петстотин франка дълг аз имам към винаря.
1350	Голям мошеник! Той съсед е на месаря.

	__Г-Н СКРЮПЮЛ__
	Ами къде ще е отвъдният ви дом?

	__КРИСПЕН__
	Това значение за мене няма, щом
	от прокурорите ме погребат далече,
	че всеки прокурор е изнудвач изпечен.
1355	Не ще пропуснат те да влизат в разпри с мен,
	ще ме въвличат във процеси ден след ден
	и трябва другаде да търся пребивание.

	__ЕРАСТ__
	Ще се съобразим със вашето желание.
	За погребалния кортеж не ще спестим
1360	ни злато, ни сребро — ще бъде несравним.

	__КРИСПЕН__
	Не, племеннико, не! За мойто погребение
	не бих се съгласил да има разхищение.
	Една смърт би могла човек да разори,
	пък аз в живота си не съм пилял пари.
1365	Едно екю на мен достатъчно се види.

	__ЛИЗЕТА__, _настрани:_
	Горкият! Тъй живя, и тъй ще си отиде.

	__Г-Н ГАСПАР__
	Кажете, моля ви, кому какви блага
	ще завещаете, та в списъка сега
	да бъдат включени.

	__КРИСПЕН__
					Не ще се никак бавя.
1370	Член І. Аз един наследник ще оставя
	и туй ще е Ераст, мой племенник най-скъп.
	Единствен ще е той.

	__ЕРАСТ__
						Ах, как обзе ме скръб!

	__КРИСПЕН__
	Оставям му пари, блага неоценими,
	посуда, мебели, фотьойли и килими,
1375	като лишавам от наследство всеки друг,
	дошъл след мойта смърт имот да търси тук.
	И неродените в това число аз слагам,
	и копелетата. Пък Бог да им помага!

	__ЛИЗЕТА__, _с престорена болка:_
	Раздиращи слова! Жал мъчи ни! Без вас,
1380	о, господарю мой, какво ще стане с нас?

	__ЕРАСТ__, _в същия тон:_
	А пък наследството мен хич не ме вълнува
	в момента, щом на нас то вашта смърт ще струва.

	__КРИСПЕН__
	Член ІІ. Аз сега дарявам на Лизета
	(от пет години тя в дома ми е наета
1385	като прислужница)…

	__ЛИЗЕТА__
						Ах!

	__КРИСПЕН__
							… с цел да сключи брак
	с Криспен

	__ЛИЗЕТА__, _падайки, като че губи съзнание:_
			Ах! Ах!

	__КРИСПЕН__
					Ераст, поизправи я!… В знак
	на почит искрена за всеотдайността,
	с която служеше безспир в дома ми тя…

	__ЛИЗЕТА__, _преструвайки се, че плаче:_
	Безценен господар аз губя, Боже, мой!

	__КРИСПЕН__
1390	… две хиляди екю и при това във брой.

	__ЛИЗЕТА__, _в същия тон:_
	Ах! Ах!

	__ЕРАСТ__, _настрани:_
			Две хиляди! Та той се подиграва!

	__ЛИЗЕТА__, _в същия тон:_
	Ах! Как ще издържа? Скръбта ме задушава.
	От мъка ще умра!

	__КРИСПЕН__
					Две хиляди… Тя лично
	да ги получи от паричната наличност.

	__ЛИЗЕТА__, _на Криспен:_
1395	Бог на душата ви да дава вечен мир
	за туй, което ми дарихте най-подир.
N	Настрани:
	Държи се той към мен тъй, както обеща ми.

	__ЕРАСТ__, _тихо:_
	Мошеник! Ах, какъв лош номер изигра ми!
N	Високо, на Криспен:
	Аз предполагам, че приключихте с това…

	__КРИСПЕН__
1400	Не. Ще прибавим там три-четири слова.
	Член ІІІ. На Криспен ще завещая…

	__ЕРАСТ__, _тихо:_
									Как?
	И на Криспен? Какво замисля тоз глупак?

	__КРИСПЕН__
	… затуй че бе почтен и предан…

	__ЕРАСТ__
									Ренегат!

	__КРИСПЕН__
	към своя господар, бе честен и сърцат…

	__ЕРАСТ__
1405	Но вие, вуйчо, зле познавате Криспен.
	Та той е лош слуга, коварен, извратен,
	пияница… Криспен това не заслужава.

	__КРИСПЕН__
	Не, не! Той моя жест напълно оправдава.
	Познавам го така добре, че съм решен…

	__ЕРАСТ__, _настрани:_
1410	Какво предателство!

	__КРИСПЕН__
						… да бъде възмезден
	с една двухилядна целоживотна рента.

	__ЕРАСТ__, _настрани:_
	Негодник! Кучи син!

	__КРИСПЕН__
						Това е за момента
	желанието ми. Ще бъде твърде жалко,
	ако ти смяташ, че това е твърде малко
1415	или нечестно.

	__ЕРАСТ__
					Как?

	__КРИСПЕН__
						Така! Без този член
	не може актът ми да бъде утвърден.

	__ЕРАСТ__
	С такъв завиден дял дарявате слугата?
	Помислихте ли?

	__КРИСПЕН__
				Да. Във ред ми е главата.
	Не съм аз изкуфял, ни луд, ни уродлив.

	__ЕРАСТ__
1420	Но…

	__КРИСПЕН__
	Ще ме хване яд и щом сте все против,
	аз двойно ще му дам.

	__ЛИЗЕТА__, _тихо, на Ераст:_
						Мълчете, че ще стори
	това, което той току-що изговори.

	__ЕРАСТ__, _тихо, на Лизета:_
	Добре. Ще си мълча. Изглеждам май ревнив,
	но моят гняв си е напълно справедлив.

	__КРИСПЕН__
1425	Дано аз някой скъп приятел не забравя,
	че никой свой без дар не бива да оставя!

	__ЕРАСТ__
	Присмива ми се той и няма да престане…
	Подлец! Едно екю за мен не ще остане!

	__Г-Н СКРЮПЮЛ__, _на Криспен:_
	Привършихте, нали?

	__КРИСПЕН__
						О, да.

	__ЛИЗЕТА__, _настрани:_
							Сполайти, Боже!

	__Г-Н ГАСПАР__
1430	Туй завещание в момента вече може
	да се подпише.
N	На Криспен
				Ще… благоволите ли?

	__КРИСПЕН__
	Да, магистрате, но не бих могъл. Нали
	парализирана, уви, ми и е ръката.

	__Г-Н ГАСПАР__
	Ще действаме тогаз съгласно правилата.
N	Пишейки:
1435	Тук завещателят пред всички нас доложи,
	че подпис под тоз акт не би могъл да сложи.

	__КРИСПЕН__
	Туй завещание бе тегоба за мен,
	едва се отървах, така съм изпотен.

	__Г-Н СКРЮПЮЛ__, _на Криспен:_
	Аз смятам, че не сме ви нужни за момента.

	__КРИСПЕН__, _на г-н Скрюпюл:_
1440	А може ли да ми дадете документа?

	__Г-Н СКРЮПЮЛ__
	Не, господине! Той остава си при нас
	като оригинал. Но бих могъл след час
	от него копие на вас да предоставя.

	__ЕРАСТ__
	Ще ни зарадвате. Но вуйчо ви отправя
1445	молба да кажете какво тоз акт ви струва.

	__Г-Н ГАСПАР__
	Най-малко тоз проблем ни днес интересува.

	__КРИСПЕН__
	Лизета, придружи ги!


>>	Сцена VІІ

N	__Ераст__, __Криспен__

	__КРИСПЕН__, _поставяйки масата и столовете на предишното им място_.
						Видя ли, че успях,
	че ролята си аз чудесно изиграх?
	И актът е готов!

	__ЕРАСТ__
					Нещастнико, дали
1450	в старанието си към мен не прекали?
	Туй завещание ме всъщност ощетява,
	а сума ти пари Лизета получава.

	__КРИСПЕН__
	О, не, не прекалих.

	__ЕРАСТ__
						Два бона!?! Ти си долен
	измамник!

	__КРИСПЕН__
			Аз държах да няма недоволен.
1455	По-малко ли да дам на таз девойка клета?

	__ЕРАСТ__
	Подлец!

	__КРИСПЕН__
			Нали в това семейство е Лизета!
	Да, вуйчо ви се е със алчност проявил,
	но цял живот не е все импотентен бил.
	Затуй помислих си за нейната прехрана
1460	и с чиста съвест аз държех да си остана.

	__ЕРАСТ__
	Ти с чиста съвест? Ти, комуто е изгодно
	пожизнен приход да добива ежегодно
	в двухиляден размер? Нима си завеща
	таз рента с цел да си изчистиш съвестта?

	__КРИСПЕН__
1465	Но струваше ли си такава глъч да вдигнем,
	щом в миг съгласие ще можем да постигнем?
	Ако наистина на вас не ви се нрави
	туй завещание, с което ви направих
	наследник, без проблем ще можете дори
1470	да го запалите.

	__ЕРАСТ__
					И то да изгори?
	Опазил ме Бог! Не!

	__КРИСПЕН__
					Я нека спрем дотам,
	додето вуйчо ви бе вече стигнал сам!

	__ЕРАСТ__
	Било би триж по-зле от всякакво мъчение!

	__КРИСПЕН__
	И аз в сърцето си усещам угризение
1475	и остри упреци… Обзет съм от уплаха
	дотолкоз силна, че присвива ми стомаха.

	__ЕРАСТ__
	Да се прибираме! Аз целият треперя,
	че вкъщи вуйчо си жив няма да намеря,
	че вероятно той издъхва във момента.

	__КРИСПЕН__
1480	Затуй бе нужно да изготвим документа.

	__ЕРАСТ__
	Е, да, челото ти е с лавър увенчано,
	но за цената му сега е твърде рано
	да съдим.

	__КРИСПЕН__
		Дайте ми едногодишен срок
	да ползвам рентата и, с помощта на Бог,
1485	изгоди и на вас цял куп ще предоставя.

	__ЕРАСТ__
	Добре. Ще чакаме. Дано не се забавят!


>>	Сцена VІІІ

N	__Лизета__, __Ераст__, __Криспен__

	__ЛИЗЕТА__, _строполявайки се в едно кресло:_
	Ах, милост, Господи! Ах! Край! Не издържах!

	__ЕРАСТ__, _на Лизета:_
	Защо така крещиш? Какъв е този страх.

	__ЛИЗЕТА__
	Уф! Задушавам се! Не мога да говоря.

	__КРИСПЕН__, _на Лизета:_
1490	От виене на свят ли е? Какво да сторя?

	__ЛИЗЕТА__
	Жеронт…

	__КРИСПЕН__
			Какво му е? Кажи да разбера!

	__ЛИЗЕТА__, _ставайки внезапно:_
	Ах, помощ!

	__КРИСПЕН__
			За какво говориш?

	__ЛИЗЕТА__
							Ще умра.
	Фантом! Голям и чер!

	__ЕРАСТ__
						Къде е? Обясни!

	__ЛИЗЕТА__
	Добре! Ще ви предам какво ме притесни.
1495	До улицата аз изведох господата
	и чух, че из града е плъзнала мълвата,
	че бил умрял Жеронт, и даже глашатай
	говореше навред за неговия край.
	Но шум дочух оттам, где вуйчо ви лежеше,
1500	помислих си, че друг във стаята му беше,
	по стълбите поех без бавене и щом
	се изкачих и там, досущ като фантом,
	се появи Жеронт и се към мен обърна.

	__КРИСПЕН__
	Страхът от мъртвия в зъл дух го е превърнал.

	__ЛИЗЕТА__
1505	О, не! Гласа му чух…
N	Тя се обръща, вижда Криспен, когото е взела за Жеронт, сгушва се в един ъгъл и, ужасена, надава вик:
				Ах! Ах!

	__КРИСПЕН__
							Защо крещиш?

	__ЛИЗЕТА__
	Аз взех те за Жеронт. Нали не ме виниш?
	Тъй тичах и крещях, че дъх не ми остана,
	и затова при вас пристигнах запъхтяна
	да ви предам, че той в летаргия е бил
1510	и че от болестта се е възстановил.

	__ЕРАСТ__
	Съдбата с яд и злъч върти си колелото
	и ме люлее, но безспир ми мисли злото.

	__ЛИЗЕТА__
	Надежди и мечти, родени във екстаз,
	защо пропаднахте, какво се случи с вас?

	__КРИСПЕН__
1515	Превратната съдба покойника ни връща,
	гладникът Ахерон сърдит му гръб обръща!
	Не искате ли го, велики богове?
	Какво ще стане с мен? Несрета ме зове!


	__ЕРАСТ__
	Ти, който току-що бе тъй великодушен,
1520	една превратност те направи малодушен.
	Свести се! Своето достойнство възвърни!
	Със вяра и кураж опасността срещни!
	Случайност би могла да ни оправи бърже.

	__КРИСПЕН__
	И със нотариус май трябва да се свържем.

	__ЕРАСТ__
1525	На Изабела аз тоз документ ще дам
	с надеждата, че той ще е с ефект голям —
	хем не един проблем успешно би решил,
	хем нашия годеж би много улеснил.
	Сега при вуйчо ми иди да постоиш,
1530	лекарства и храна да му осигуриш.
	А пък на връщане аз дилижанс ще взема,
	че с вас държа да съм, без хич да губя време.


>>	Сцена ІХ

N	__Криспен__, __Лизета__

	__КРИСПЕН__
	С туй завещание съвсем съм ощетен.
	Как доживотен дял от раз ще е платен?!?

	__ЛИЗЕТА__
1535	Едва две хиляди за служба дълголетна!

	__КРИСПЕН__
	Ами ако в съда ме за измамник сметнат?…
	Аз сам подложих се на тежко изпитание,
	изготвяйки си туй предсмъртно завещание.


>	Пето действие

>>	Сцена І

N	__Г-жа Аргант__, __Изабела__, __Ераст__

	__Г-ЖА АРГАНТ__, _на Ераст:_
	Със този документ какво да правя аз,
1540	защо ли нужно е да бъде той у нас?
	Ще ме заподозрат, че с някакво деяние
	съм ви помогнала във тайно начинание.
	Щом господин Жеронт чак толкоз зле е бил,
	а след това се е съвсем възстановил,
1545	във неговия дом тогава отидете
	и този важен акт веднага му върнете.

	__ЕРАСТ__
	Аз вашата душа познавам не от днес,
	държите се навред с достойнство, с доблест, с чест,
	ни вие, нито аз ще проявим желание
1550	към нещо, щом не е то наше притежание.
	Задръжте този акт поне за кратък срок,
	а пък за по-натам дано помогне Бог!
	Свидетел ми е той, че всичко правя явно,
	че любовта не е за мене цел най-главна.
1555	На вашта дъщеря, госпожо, аз държах
	да се харесам и май свръх усърден бях.
	Нали любовните копнежи се прощават?
N	На Изабела:
	В очите ви чета, че те ме извиняват.

	__ИЗАБЕЛА__, _на Ераст:_
	Понеже бракът ни от мама бе приет,
1560	ще чуете от мен най-откровен ответ.
	Надявате се на наследство, но аз зная,
	че не поражда то любовната омая.
	Във вас самия аз сега, като жена,
	откривам истинско богатство — без цена.
1565	И моето сърце не би се заслепило
	от друго…

	__ЕРАСТ__
			Туй сърце би ме ощастливило.

	__Г-ЖА АРГАНТ__
	Чудесни думи, но звучат като на книга,
	сама по себе си една любов не стига.
	Щом е семейството лишено от имот,
1570	как ще цари любов при просяшки живот?

	__ЕРАСТ__
	Сега самият факт, че вуйчо оздравява,
	във мене радостни надежди съживява
	и за наследството ще му напомня аз.

	__Г-ЖА АРГАНТ__
	Но няма ли да се засегне той тогаз?
1575	Щом документът му от нас не се приема,
	ненавист, гняв и злост не ще ли го обземат?
	__ЕРАСТ__
	Та тъкмо затова бих искал да решим
	известно време тук тоз акт да задържим.
	Когато вуйчо ми пак договора види,
1580	той всичко би ни дал, без то да му се свиди.
	Госпожице, за нас тоз риск не е голям
	и заедно ще го надмогнем. Аз съм прям
	и ви съветвам тук тоз акт да приберете.

	__ИЗАБЕЛА__
	Аз ли?

	__ЕРАСТ__
		Защо не? Пък при нужда го върнете.

	__ИЗАБЕЛА__
1585	Обаче питам се все още в тоз момент
	да се заема ли със тоз ангажимент.
	Имотните дела далеч стоят от мене
	и в съучастие ще бъда обвинена.

	__ЕРАСТ__
	Дочувам шум.


>>	Сцена ІІ

N	__Криспен__, __Г-жа Аргант__, __Изабела__, __Ераст__

	__ЕРАСТ__
				Криспен отдолу се задава.
N	На Криспен:
1590	Ти на кого си тъй сърдит? Какво ти става?

	__КРИСПЕН__
	Е, хайде, хайде! Знам, че трябва и кураж,
	за да осъществим успешен абордаж.
	Я! Господин Жеронт!

	__ЕРАСТ__
N	Към г-жа Аргант и към Изабела:
						Госпожи, хайде! Щом
	пристига вуйчо ми, да идем в моя дом,
1595	че бих се притеснил и от вида му само.
	Да поизчакаме да мине яростта му,
	а после заедно, в по-подходящ момент,
	ще поработим над самия документ.
N	На Криспен:
	Ти тук стой, за да ми изпратиш съобщение
1600	да дойдем, след като той бъде в настроение.


>>	Сцена ІІІ

	__КРИСПЕН__, _сам:_
	Изникна пак пред нас проблем непредвидим…
	Дано помага Бог с успех да го решим.


>>	Сцена ІV

N	__Жеронт__, __Криспен__, __Лизета__

	__ЖЕРОНТ__, _облегнат на Лизета:_
	Все тъй съм немощен. Таз слабост продължава.
	Къде съм? Светлото ми болка причинява.
1605	Душата ми е в смут, в ушите чувам шум
	и изпарения размътват моя ум.
	Летаргията ми доколко дълго трая?

	__ЛИЗЕТА__
	Не много време, но ни разтревожи тая
	отпадналост. Затуй със труд неуморим
1610	захванахме се куп неща да уредим.
	Попитайте Криспен — той също ще ви каже,
	че работата бе свръх силите ни даже.

	__КРИСПЕН__
	Дордето бяхте все във плен на болестта,
	все пак надвихме си скръбта и горестта,
1615	работихме ведно безспир над документа
	и, слава Богу, той завършен е в момента.
	Усърдието ни ще ви озадачи
	и във очите ви туй дълго ще личи.

	__ЖЕРОНТ__
	А племенникът ми Ераст сега къде е?

	__КРИСПЕН__
1620	Горкият! Мисля, че неизлечимо зле е.

	__ЖЕРОНТ__
	Какво говориш?

	__КРИСПЕН__
					Щом той гаснещия плам
	в очите ви съзря, от ужас тъй голям
	обзет бе, че тозчас се хвърли слепешката…

	__ЖЕРОНТ__
	Как тъй? Добре ли чух? Къде? Нима в реката?

	__КРИСПЕН__
1625	Не! В своето легло… И, цял в сълзи облян,
	все още там лежи покрусен, разридан.

	__ЖЕРОНТ__
	Иди тозчас да му успокоиш сърцето,
	веднага му предай, че щедро е небето
	и връща вуйчо му съвсем възстановен,
1630	че много го ценя и искам в този ден
	да му докажа, че безкрайно го зачитам.

	__КРИСПЕН__
	Дано е по-добре! След миг ще се опитам
	да го изпратя тук.


>>	Сцена V

N	__Жеронт__, __Лизета__

	__ЖЕРОНТ__
					Как ще ми се да знам
	дали бе този риск наистина голям!

	__ЛИЗЕТА__
1635	А мислехме цял час, че сте издъхнал даже.

	__ЖЕРОНТ__
	Последна воля аз ще трябва да изкажа,
	че завещание е нужно пред съда.
	Нотариусите тук идваха ли?

	__ЛИЗЕТА__
								Да.

	__ЖЕРОНТ__
	Отново ги викни, защото се налага
1640	по мойте думи акт да натъкмят веднага.

	__ЛИЗЕТА__
	Ще дойдат ей сега.


>>	Сцена VІ

N	__Ераст__, __Жеронт__, __Криспен__, __Лизета__

	__КРИСПЕН__, _на Ераст:_
					Бог прати го при вас.

	__ЕРАСТ__
	Такъв голям късмет не съм очаквал аз.
	Небето се смили над мен, то вуйчо върна
	и много ми се ще в тоз миг да го прегърна.
1645	Пред мен стои, а пък го смятах за умрял.

	__ЖЕРОНТ__
	Уви, аз от смъртта не съм се отървал.
	Хвала на Бога, че ми продължи живота
	и че ми позволи да си даря имота
	на теб, като ти дам и документ надлежен.

	__ЛИЗЕТА__
1650	Тоз момък е към вас така учтив и нежен!
	Да знаехте какви тревоги преживя
	горкият, от какви бодежи се скова,
	от мъка вашата душа би се стопила!

	__КРИСПЕН__
	И ние двамата останахме без сила.

	__ЛИЗЕТА__
1655	Все пак добре е, че над нас се Бог смили.


>>	Сцена VІІ

N	__Г-н Скрюпюл__, __Ераст__, __Жеронт__, __Криспен__, __Лизета__.

	__ЛИЗЕТА__, _тихо на Криспен:_
	Един нотариус върви насам, нали?

	__ЖЕРОНТ__
	Добър ден, господин Скрюпюл.

	__КРИСПЕН__, _настрани:_
								Каква провала!

	__ЖЕРОНТ__
	Предълго чакахме да дойдете в таз зала.

	__Г-Н СКРЮПЮЛ__
	Ах, как се радвам, че не мина се и час
1660	и вече оздравял ви срещам тука аз.
	Приключихме във срок със вашто завещание
	и можете сега със пълно основание
	да сте доволен. Щом спокоен е умът,
	и тялото е в ред.

	__ЖЕРОНТ__
					Това за кой ли път
1665	изпитвам го.

	__Г-Н СКРЮПЮЛ__
				Днес аз, според ангажимента,
	ви връчвам заверен съдебно документа.

	__ЖЕРОНТ__
	Съдебен документ? Не ви разбирам аз.

	__Г-Н СКРЮПЮЛ__
	Сам завещание представихте пред нас.

	__ЖЕРОНТ__
	Аз завещание да съм представил?

	__Г-Н СКРЮПЮЛ__
									Да.

	__ЛИЗЕТА__, _тихо:_
1670	Обзе ме страх, Криспен.

	__КРИСПЕН__, _тихо:_
							И мен! Каква беда!

	__ЖЕРОНТ__
	Бълнувате ли? Как да се оправя в тая
	обърканост? От вас в момента се нуждая.

	__Г-Н СКРЮПЮЛ__
	Не, не бълнувам аз! И е безспорен факт,
	че с целия си ум диктувахте тоз акт.
1675	Май разкаяние отрано ви обхвана…
	Пред господина и пред госпожата стана
	съставянето му — под зоркия им взор.

	__ЕРАСТ__, _тихо:_
	Ами сега?

	__ЛИЗЕТА__, _тихо:_
				Леле!

	__КРИСПЕН__, _тихо:_
						Какъв голям позор!

	__ЖЕРОНТ__
	С вас беше ли Ераст?

	__Г-Н СКРЮПЮЛ__
						Не би отрекъл той.

	__ЖЕРОНТ__
1680	Нима ще потвърдиш ти, племеннико мой?

	__ЕРАСТ__
	За завещание със мен не говорете,
	че моето сърце със нож ще прободете.

	__ЖЕРОНТ__
	Лизета, ти кажи!

	__ЛИЗЕТА__
					Попитайте Криспен,
	защото моят глас съвсем е изтощен.

	__КРИСПЕН__, _на Жеронт_:
1685	Знам истината аз: тоз случай се заплете,
	но всичко ще е в ред, спокоен останете.

	__ЖЕРОНТ__
	Аз завещание пред вас да съм направил?

	__КРИСПЕН__
	Май вие в писмен вид не сте ни го представил.
	Но сигурен съм, че сега седите тук,
1690	а мястото тогаз заето бе от друг,
	облечен като вас. Ще спомена и факта,
	че на нотариус диктуваше той акта.
	Сега съм убеден в това, че преди час
	тук бяхте вие май, а може би бях аз.

	__Г-Н СКРЮПЮЛ__, _на Жеронт:_
1695	Твърдя, че бе така. Залагам на честта си.

	__ЖЕРОНТ__
	Дали пък аз не съм загубил паметта си.
	Летаргията…

	__КРИСПЕН__
				Тя виновна е все пак.


	__ЛИЗЕТА__
	Не се съмнявайте. Не помните ли как
	на мен заръчахте да ида да се срещна
1700	с нотариуса, тъй като ви трябва спешно…

	__ЖЕРОНТ__
	О, да.

	__ЛИЗЕТА__
		… как той дойде с мастило и перо,
	как седна във кресло до вашето бюро,
	как вие взехте да диктувате?

	__ЖЕРОНТ__
								Уви,
	не помня го.

	__ЛИЗЕТА__
				Зарад летаргията ви.

	__КРИСПЕН__
1705	Не помните ли, че ваш племенник нормандски,
	с приятен вид, ала с обноски шарлатански,
	пристигнал бе у вас, че благородна дама
	го придружаваше, че врява свръхголяма
	те вдигнаха?

	__ЖЕРОНТ__
				Е, да, тъй беше.

	__КРИСПЕН__
								И от вас
1710	той от наследство бе лишен, а малка част
	предвидихте за мен или пък скромна рента.

	__ЖЕРОНТ__
	И спомен нямам аз сега за документа.

	__КРИСПЕН__
	Ах, таз летаргия!

	__ЖЕРОНТ__
					Май в нея е вината.

	__ЛИЗЕТА__
	И Клисторел ли ви изчезна от главата?

	__ЕРАСТ__
1715	Тоз разпит няма ли най-сетне тук да спре?
	Та вуйчо нашите твърдения прие —
	за господин Скрюпюл и за наследството.

	__ЖЕРОНТ__
	Щом всички го твърдят, изглежда вярно то.
	Но прочетете ми какво ви казах аз.

	__КРИСПЕН__, _настрани:_
1720	Същински дявол е!

	__Г-Н СКРЮПЮЛ__
					Е, слушайте тогаз.
	Присъстващият днес пред нас Матьо Жеронт,
	удобно настанен в кресло от махагон,
	със разум здрав и със безукорно съзнание,
	което прояви чрез своето държание,
1725	макар че беше той със тяло изтощено,
	след размишление съвсем задълбочено
	над нестабилността на хорските съдби…

	__КРИСПЕН__
	Трогателни слова! Кое сърце не би
	се пукнало при тез умилни описания?

	__ЛИЗЕТА__
1730	Как бих могла да спра аз своите ридания?

	__ЖЕРОНТ__
	Говоренето ви ме много натъжи,
	Я успокойте се! Та аз съм още жив.

	__Г-Н СКРЮПЮЛ__, _продължавайки да чете:_
	Живеейки с едно-единствено желание
	да не умре без да остави завещание…

	__КРИСПЕН__
1735	Без завещание!

	__ЛИЗЕТА__
				Каква беда!… Как може?

	__Г-Н СКРЮПЮЛ__
	Я спрете за момент с въздишките, госпожо!
	Живеейки с едно-единствено желание
	да не умре без да остави завещание…

	__КРИСПЕН__
	Без завещание!

	__ЛИЗЕТА__
				Беда!…

	__Г-Н СКРЮПЮЛ__
					Най-сетне спрете!
1740	Как мога да чета, когато тъй ревете?
	… Диктува ни, за да оформим документа
	в надлежен писмен вид съгласно регламента.

	__ЖЕРОНТ__
	От този преамбюл, прочетен ни уж вещо,
	убийте ме тозчас, ако си спомням нещо.

	__ЛИЗЕТА__
1745	Летаргията ви!

	__КРИСПЕН__
				Да, всичко бе така.
	Но репликите ви объркват ме сега.

	__Г-Н СКРЮПЮЛ__, _четейки:_
	Но дълговете ми изпърво ще платите.

	__ЖЕРОНТ__
	Аз нищо не дължа.

	Г-н СКРЮПЮЛ
					Та вие сам твърдите:
	„Петстотин франка дълг аз имам към винаря.
1750	Голям мошеник! Той съсед е на месаря…“

	__ЖЕРОНТ__
	Петстотин франка? Туй е пъклена измама!

	__КРИСПЕН__
	От болестта ви е. Причина друга няма.
	Не знам дали му ги дължите или не,
	но искал ми ги е сто път той поне.

	__ЖЕРОНТ__
1755	Тоз изверг по-добре в каторга да изтлее!

	__КРИСПЕН__
	И всички да са там, кому ще домъчнее?

	Г.Н СКРЮПЮЛ_, четейки:_
	Член І. Аз един наследник ще оставя
	и туй ще е Ераст.

	__ЕРАСТ__
					Ах, как да си представя?

	__Г-Н СКРЮПЮЛ___, четейки:_
	… Като лишавам от наследство всеки друг,
1760	дошъл след мойта смърт имот да търси тук.
	И неродените в това число аз слагам,
	и копелетата. Бог нека им помага!

	__ЖЕРОНТ__
	И незаконните?

	__КРИСПЕН__, _на Жеронт:_
					Да, в чисто правен стил.

	__ЖЕРОНТ__
	Щом за наследник бях Ераст определил,
1765	тогаз по този пункт направил бих признание,
	че съм диктувал аз пред вас туй завещание.

	__Г-Н СКРЮПЮЛ__, _четейки:_
	Член ІІ. Аз сега дарявам на Лизета
	(от пет години тя в дома ми е наета
	като прислужница) със цел да сключи брак
1770	с Криспен две хиляди екю…

	__КРИСПЕН__, _на Жеронт:_
								Със мен ли? Как?
	Но, господине… Ах!… Тъй ли?… Какво ще става?
	Та таз признателност ме толкоз притеснява!
N	На Лизета:
	Та говори!…

	__ЛИЗЕТА__, _прегръщайки Жеронт:_
			Ах, господин…

	__ЖЕРОНТ__
						Я стига вече!
	Такива глупости не мога аз изрече.
1775	Две хиляди екю!

	__ЛИЗЕТА__
					И бихте съжалили,
	че добротата си към мен сте проявили?
	Една девойка със живот пределно клет,
	но с оправдан стремеж към простичък късмет,
	от милостта си да лишите? Боже! Боже!

	__ЖЕРОНТ__
1780	Как тъй две хиляди?… До двайсетина може.

	__ЛИЗЕТА__
	Достойните мъже се търсят днес така,
	че с двадесет екю кого ще привлека?

	__ЖЕРОНТ__
	С каквото имате, с това се задомете.
N	_На нотариуса:_
	Девойки всякакви. Я, моля, довършете.

	__Г-Н СКРЮПЮЛ__
1785	„Член ІІІ. На Криспен…

	__КРИСПЕН__
						Зачетен съм все пак…
	Но ще отпадна…

	Г-Н СКРЮПЮЛ
				… затуй че беше…
N	Криспен се снишава.

	__ЖЕРОНТ__, _поглеждайки към Криспен:_
								Как?
	__Г-Н СКРЮПЮЛ__
	и предан, и учтив към своя господар,
	и че му служеше с отдаденост, със жар…

	__ЖЕРОНТ__
	Какви възторжени слова!

	__Г-Н СКРЮПЮЛ__
							… Аз съм решен
1790	въпросният Криспен да бъде възмезден
	с една двухилядна целоживотна рента.“
	Това бе вписано накрая в документа.

	__КРИСПЕН__, _просвайки се в краката на Жеронт:_
	Аз, господин Жеронт, кълна ви се в тозчас,
	че докато съм жив ще моля Бог за вас.
1795	Тъй щедро тез пари оставяте на мен!
	Това се казва мъж достоен, съвършен!

	__ЖЕРОНТ__
	По дяволите! Пак изпадам в неведение.
N	Към нотариуса:
	Ще ми дадете ли по-точно обяснение?

	__Г-Н СКРЮПЮЛ__
	За обяснение въпроси пак се чуват.
1800	Та аз записвам туй, което ми диктуват.

	__ЖЕРОНТ__
	Нима твърдите ми, че бил съм завещал
	такава рента на един нечут нахал?
	Той щеше от Ераст да бъде вън изгонен.

	__КРИСПЕН__, _все така на колене:_
	Не съжалявайте! Бъдете благосклонен
1805	към своите! Защо на прага на смъртта
	да се показвате във плен на алчността?

	__ЖЕРОНТ__
	А кой открадна ми банкнотите от джоба?
	Треперя целият. Туй ще ме вкара в гроба!
	Да се пребърквам ли?

	__ЕРАСТ__, _настрани:_
						Ах! Душегубна страст!
N	На Жеронт, на висок глас:
1810	Не се пребърквайте! Та те не са у вас.

	__ЖЕРОНТ__, _на Ераст:_
	А где са?

	__ЕРАСТ__
			Но нали по вашата повеля
	занесох ги преди обяд на Изабела.

	__ЖЕРОНТ__
	Аз тъй съм повелил?

	__ЕРАСТ__
						О, да.

	__ЖЕРОНТ__
							И съм забравил?

	__ЕРАСТ__
	Летаргията ви…

	__ЖЕРОНТ__
			А как ли бих се справил
1815	без помощта ви в тез батаци страховити?
	Летаргията ми съвсем ме разнебити.
N	На Ераст:
	Тозчас предай й, че с ума си зле съм бил,
	и затова онез пари съм й дарил.


>>	Сцена VІІІ

N	__Г-жа Аргант__, __Изабела__, __Жеронт__, __Ераст__, __Лизета__, __Криспен__, __Нотариусът__

	__ИЗАБЕЛА__, _на Жеронт:_
	Не безпокойте се. Вземете си парите.

	__ЖЕРОНТ__
1820	Ах!

	__ЕРАСТ__
		Трябва вие с нас да се съобразите.

	__ЖЕРОНТ__
	Какво туй значи?

	__ЕРАСТ__
					Аз ви моля с тон почтен
	да се подпишете под този документ.

	__ЖЕРОНТ__
	Къде ти е умът? Да не държиш да дам
	на таз прислужница дар толкова голям?

	__ЛИЗЕТА__
1825	А знаете ли как ще ви възслави Бог?
	Щом дарът е голям, престижът е висок.

	__ЖЕРОНТ__, _на Криспен:_
	И на подлеца ли пари ще се дадат?

	__КРИСПЕН__
	Спокойно! До добро те нас ще доведат.
	Със нищо тоз дар не ще ви притеснява.

	__ЖЕРОНТ__
1830	Естествено. Не ще ме има мен тогава.

	__ЕРАСТ__
	И друго: вижте туй красиво личице!
	Как няма да плени то мъжкото сърце?
	Всесилния му чар навярно сте изпитал.
	От нея запленен, сега ви бих попитал
1835	дали съгласен сте жена да ми е тя.

	__ЖЕРОНТ__
	Ах, племеннико мой!…

	__ЕРАСТ__
						Разкривам си страстта,
	понеже виждам, че по-трезво увлечение
	променя вашето предишно намерение.

	__Г-ЖА АРГАНТ__
	Аз нищо по-добро за в бъдеще не знам.

	__ЖЕРОНТ__
1840	Почакайте! Преди да стигнем чак дотам,
	държа парите си да имам.

	__ИЗАБЕЛА__
							О, вземете
	обратно своите банкноти.

	__ЛИЗЕТА__, _изпреварва Жеронт и взема портфейла._
							Моля, спрете!
	Да видим най-напред нещата докъде са.

	__ЖЕРОНТ__
	Върни ми ги или аз всички ще избеся!

	__ЕРАСТ__, _коленичейки:_
1845	О, вуйчо, моля ви, на колене пред вас
	да не отчайвате с тез думи всички нас.

	__ЛИЗЕТА__
	Ах, господине!

	__КРИСПЕН__
				Ах!

	__ЖЕРОНТ__
					Туй трогва ми сърцето.
	А някой да е взел неща от портмонето?

	__ИЗАБЕЛА__
	Не, господин Жеронт. Залагам си честта,
1850	че непокътнати са вашите неща.

	__ЖЕРОНТ__
	Приемам. Щом като ми връщате парите,
	ще ви докажа, че ще действам деловито:
	туй завещание със подпис потвърждавам
	и за женитбата съгласие ви давам.
1855	Парите?

	__ЛИЗЕТА__
			Ето ги.

	__ЕРАСТ__
					Ах, колко щедър жест!

	__ЖЕРОНТ__
	Такваз признателност не ми е нужна днес.
N	Към Изабела и Ераст:
	А вие двамата законен брак сключете
	и в недалечен срок деца си народете —
	по права линия те вас да наследят,
1860	а хищната рода далече да държат.
	Пък племенниците — и мански*, и нормандски —
	[* От град Ман — в Северозападна Франция.]
	отдето и да са, презирайте ги адски.
	Ужасно дръзка е таз напаст, таз злина,
	тя по-опасна е от чума, от война.


>>	Сцена ІХ

N	__Криспен__, __Лизета__

1865	Подведохме Жеронт. Било какво било,
	наследници сме с теб. Ти моето чело,
	Лизета, ще красиш със лаври, не с рога.

	__ЛИЗЕТА__
	При тоз късмет ще съм разумна отсега.

	__КРИСПЕН__, _обръщайки се към зрителите:_
	Аз, господа, до бряг мечтан се приближих,
1870	заради живите мъртвеца съживих.
	Днес сбъднаха ми се мечтите до една:
	освен наследство, аз ще имам и жена,
	но не получа ли от вас аплодисменти,
	ще се откажа от имоти и от ренти.
