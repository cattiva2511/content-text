P>
	Понякога поглеждам към небето
	и ме пронизва болка, че живея,
	забравям всичко и ми става светло
	и съм готова с него да се слея.
	Дъхът ми спира. Само светлината
	прониква ме с безкрайната си щедрост.
	Не се издигам, долу, на земята,
	стоя си и се чувствам много ведра,
	обнадеждена като при молитва,
	но без да моля, без дори да искам.
	Душата ми съвсем сама полита
	и я докосва необятна истина.
	И всеки път небето е различно,
	ала не иска нищичко от мене,
	макар че съм готова на колене
	да падна, да зова и да обичам.
P$
