P>
	Пазачът в музея прилича на стар експонат,
	стои достолепно до входа, тъй както приляга,
	но тайно се взира в искрящата вън светлина
	и я благославя с очи, замъглени от влага.

	Зад него почиват съкровища от векове,
	оръжия, статуи древни и ценни картини,
	но вън светлината с настойчива власт го зове
	и в нейния храм го избива на плач безпричинно.

	От много години той гледа към този площад,
	потънал до гуша сега в карнавално пиянство,
	там кукленски фигури някак безцелно стърчат
	и странно напомнят обърнати чаши с шампанско.

	Край тях се промъква замаяна от суета,
	но все тъй безцветна и алчна за празник тълпата
	и най-съвършения тайнствен град на света
	превръща в банален декор за безличен театър.

	Пазачът със своя изрядно изгладен костюм,
	с безупречна стойка и лачени черни обувки,
	се взира навън в светлината. Неясният шум
	долита неспирно до него, но той не го чува.
P$
