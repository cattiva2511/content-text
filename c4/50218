P>
	Като всички поехме и ние към своето щастие
	и блестеше пред нас необятен простор до безкрая.
	Бяхме млади, усещахме силно и виждахме ясно,
	а светът ни привличаше чист и красиво изваян.
	Ненадейно на пътя изскочи висока ограда
	и зад нея, от къщата, идеше някаква музика.
	Там живееха хора и може би имаше радост
	и бълбукаше извор или се събираха музите.
	Ала ние стояхме отвън като жертвени агнета,
	не разбирахме и се озъртахме някак безсмислено,
	беше странно, че пътят прекъсва и никакъв няма го
	и в стената не се забелязва пролука и изход.
	Някой друг непредвидена орис ни беше приготвил
	и краката ни спъна с въжета, очите затули.
	Ние търсехме път, за да тръгнем по него в живота,
	без да знаем, че тук ни е чакала сляпата уличка.
P$
