P>
	Над болката пространствата са чужди
	и с мраморно лице е самотата.
	Понякога те подлудява нуждата
	да се превърнеш в безучастна статуя.

	В главата ти да откънтяват звукове
	като следи от светове предишни,
	дъждът отгоре тихо да почуква,
	а ти да не усещаш вече нищо.

	Какво ли е да не боли, когато
	подминеш просяка на тротоара,
	а той седи направо на земята
	и с погледа си тежък те изгаря.

	И с кишавия сняг, с калта се смесва
	и вкочанен мълчи, глава обронил,
	А над града виси като обесен
	студът и стига чак до хоризонта.

	Къде така в пронизващия вятър
	със стъпките на свръхчовек отиваш…
	И ти си само просяк пред съдбата,
	която прошумя край теб свидливо.
P$
