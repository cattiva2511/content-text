P>
	Край децата си бдят върху столчето твърдо и тясно,
	въпросителни в бяло, със сини дамги под очите,
	на етажа, завинаги с болката трескава сраснал,
	в безучастния хлад откъм моргата и от звездите.
	Накъде ще вървят, щом на утрото сенките паднат
	и животът на криви крака своя ход заклатушка
	и внезапно се свие от гърч в суматоха и пяна
	или просто безсилен лежи като мъртва кротушка.
	За какво ни е тоя живот, който всичко ни взема
	и затваря надеждата в шепа лекарства горчиви,
	и от банката кръв се цеди, натежал като бреме,
	и не пита, когато с последния хап си отива.
	Нека, нека тече като буен поток в планината
	и да скачат игриви пъстърви из бистрия бързей.
	Ще го газят със смях и сред пръски в съня си децата,
	а пък майките, будни, ще гледат как той се изплъзва.
P$
