>
#	Действащи лица

	__Жеронт__, баща на Дорант
	__Дорант__, син на Жеронт
	__Алсип__, приятел на Дорант и любовник на Клариса
	__Филист__, приятел на Дорант и на Алсип
	__Клариса__, любовница на Алсип
	__Лукреция__, приятелка на Клариса
	__Изабела__, придружителка на Клариса
	__Сабина__, прислужничка на Лукреция
	__Клитон__, слуга на Дорант
	__Ликас__, слуга на Алсип

	_Действието става в Париж_


>	Първо действие

>>	Първа сцена

N	__Дорант__, __Клитон__

	__ДОРАНТ__
	За меч аз замених съдийската си тога
	и в този свой стремеж бях подкрепен от Бога.
	Така се бях оплел сред хаос от закони,
	че и баща ми се показа благосклонен.
5	Я виж, в Тюилери сме вече. В този кът
	си дава среща днес на цял Париж цветът.
	Ти като кавалер добре ли ме намираш
	или новакът в мен натрапчиво прозира?
	Ти този град не се мъчи да впечатлиш
10	и да се перчиш, че по модата вървиш.
	От туй ме хваща страх.

	__КЛИТОН__
						Не бойте се. След час
		със поглед завистлив ще гледат тук на вас —
		ликът и станът ви са явно божи дар.
	Дори Бартол* не е излъчвал толкоз чар!
	[* Става въпрос за италианския юрист и съдебен арбитър от ХІV в. Бартолус от Сасоферато, който бил доста педантичен и противен. Б.пр.]
15	Тук не един съпруг заради вас ще страда.
	Кажете ми дали Париж ви днес допада?

	__ДОРАНТ__
	Приятен е на вид, макар че строг закон
	прогони ме оттук да уча в друг район.
	Ти, който си живял все тук, в туй обкръжение
20	и знаеш точно где да търсиш развлечение,
	кажи ми как в Париж държат се към жените?

	__КЛИТОН__
	Таз грижа като фин балсам е за душите —
	тъй мъдрите твърдят. Признайте, че с ищах
	се будите и все си мислите за тях.
25	Преспали сте една-единствена нощ тука
	и се оплаквате, че ви наляга скука.
	Изглежда леността ви обезсмисля дните
	и искате да ги с любови уплътните.
	За разлика от вас, аз вече притежавам
30	предимството дори уроци да ви давам:
	за спец минавам тук във този занаят
	и целия квартал добре ми е познат.

	__ДОРАНТ__
		Не престаравай се. Аз искам да познавам
	тук някоя жена, за да се забавлявам,
35	за развлечение да имам срещи с нея,
	приятни мигове в Париж да изживея.
	Не само за любов дошъл съм в този град.

	__КЛИТОН__
	Знам, че не бихте се отдали на разврат
	и че за вас не са достойни тези дами,
40	които нямат чест и ги парата мами.
	Как може свестен мъж с кокетки да общува,
	ако със всеки те са склонни да флиртуват
	и съблазнително играят им очите?
	Към нещо по-добро навярно се стремите.
45	С такива времето напразно си минава
	и главоболия това не заслужава.
	Вас истински щастлив ще могат да направят
	почтените жени. Те трудно се оставят
	на волята на друг — не е недопустима
50	развалата при тях, но все пак чест си имат.
	От мене, моля ви, не чакайте поука
	в общуването си с различни дами тука:
	или съвсем не сте новак по тази част,
	или пък не съм прав в преценката си аз.
55	Дори и да не се проектът ви нарежда,
	във пълния портфейл ще търсите надежда.

	__ДОРАНТ__
	Клитон, признавам си, че докато аз бях
	във град Поатие, на воля там живях:
	със куп неща се бях захванал, ала виж,
60	че във Поатие не е като в Париж.
	Щом климата смениш, ти трябва метод друг,
	туй, що е модно там, не е на мода тук.
	Различният език, различното общение
	докарват външния човек до изумление;
65	извън Париж все пак той се приспособява
	и глуповатият за мъдър там минава.
	По-други качества изискват се в Париж,
	с достойнства мними май не ще се отличиш,
	все хора оправни събрал е преди време —
70	не си ли като тях, той зле ще те приеме.

	__КЛИТОН__
	Не мисля, че Париж ви е добре познат.
	С търгаши всякакви е пълен този град,
	повежда те в лош път начесто подлостта,
	изложен си безспир на непочтеността;
75	наред със умните, с добрите, няма как
	да не попаднеш ти на шмекер и глупак.
	Сред бъркотията на тоз град шумен ти
	ще срещнеш пришълци със всякакви черти.
	Та кой не би признал, че Франция навред
80	предлага и разкош, и задушлива смет.
	Приет е всеки в таз уредба непозната
	и всеки е такъв, какъвто сам се смята;
	най-много се ценят негодниците даже.
	Понеже вашият въпрос е твърде важен,
85	аз бих желал да знам дали сте щедър.

	__ДОРАНТ__
										Да.

	__КЛИТОН__
	Чрез щедрост в любовта ти не една беда
	избягнал би, ала отракан все бъди,
	че сдържан ли си, знай, това ще ти вреди.
	Щом даваш, не мисли какво ще получаваш,
90	дарявай от сърце, каквото и да даваш.
	Тук дарът на хазарт е често проигран
	или забравен, уж че бил е нежелан,
	там щедър дебелак на своята богиня
	предлага дар, като че дава милостиня,
95	стремейки се да се хареса, но не вижда,
	че с липсата на такт той дамата обижда.

	__ДОРАНТ__
	С досадници недей претрупва мисълта ми.
	Кажи ми имаш ли в града познати дами?

	__КЛИТОН__
	О, не. Тоз дивеч тук високо е ценен,
100	ала аз знам, че той не е като за мен.
	Но нека разберем тозчас коя каква е
	от онзи кочияш — за тях той всичко знае.

	__ДОРАНТ__
	Дали е речовит?

	__КЛИТОН__
					О, колкото си щеш.
	Отвори ли уста, направо ще умреш.


>>	Втора сцена

N	__Дорант__, __Клариса__, __Лукреция__, __Изабела__

	__КЛАРИСА__, _препъва се и без малко да падне_:
105	Ай!

	__ДОРАНТ__
		Туй препъване късмет ми предоставя —
	услуга малка бих могъл да ви направя.
	Голямо щастие за мен е таз възможност
	да ви подам ръка, пленителна госпожо.

	__КЛАРИСА__
	Нищожен повод. Днес един човек едва ли
110	с тъй дребно щастие могъл би да се хвали.

	__ДОРАНТ__
	Да, този мой късмет на случая дължи се,
	от мене и от вас той явно не зависи;
	със привкус странен е — и сладък, и горчив —
	и не отрежда ми, уви, дял по-щастлив;
115	аз много го ценя и толкоз ми е нужен,
	госпожо, но дали не е той незаслужен?

	__КЛАРИСА__
	Понеже чувствате известно притеснение,
	държа да знаете, че съм на друго мнение:
	човек изпитал би наслада по-голяма
120	тогаз, когато той заслуга за туй няма;
	по-хубаво е дар на някой да дариш,
	а не с „благодаря“ да му се отплатиш.
	Човекът радва се на несъмнено щастие,
	щом то го осени без негово участие.
125	Заслужената чест е всъщност чест платена,
	сполуката, дошла сама, е по-ценена,
	таз радост, дето тя ни безвъзмездно дава,
	с усилия, уви, се трудно получава.

	__ДОРАНТ__
	Но аз не бих желал до вашето внимание
130	да се домогна със достойнства и старание.
	Цената му я знам, но тъй ви обожавам,
	че аз бих бил щастлив и без да заслужавам.
	Отказвана ми бе таз радост поначало,
	сърцето ми, и скръб, и щастие познало,
135	измъчва се, но то вини случайността,
	и срещу вас не бих отворил аз уста.
	Не може влюбено сърце да е доволно
	от уважение, оказано неволно.
	Най-важно в случая е нашто намерение —
140	един жест, уж учтив, извиква и презрение.
	Каква утеха аз изпитал бих, за Бога,
	щом не приемате сърдечния ми огън?
	Какво, че ми ръка подавате в тозчас,
	щом до сърцето ви не се докосвам аз?

	__КЛАРИСА__
145	Но този огън е за мене съвсем нов —
	от първата искра на вашата любов
	в сърцето ви за миг пожар се разразява
	Тъй бързо моето не се възпламенява,
	но щом сте във това душевно състояние,
150	ще се държа към вас със нужното внимание.
	Ала признайте си, че със предубеждение
	твърдяхте, че към вас отнесох се с презрение


>>	Трета сцена

N	__Дорант__, __Клариса__, __Лукреция__, __Изабела__, __Клитон__

	__ДОРАНТ__
	Щом се завърнах от Германската война,
	спотириха ме в миг злина подир злина.
155	Измина се една година оттогаз,
	във вашия квартал бях денонощно аз,
	издирвах ви навред — в салони, по площади,
	до късно всяка нощ ви правех серенади
	и слава Богу, че възможност се отвори
160	сега за моята любов да поговорим.

	__КЛАРИСА__
	В Германия сте бил със френските дружини?

	__ДОРАНТ__
	О, да. Аз всявах страх там четири години.

	__КЛИТОН__
	Ще спре ли с тез хвалби?

	__ДОРАНТ__
							Дружините ни млади
	извършиха безброй атаки и обсади
165	и жънехме успех единствено тогава,
	когато с таз ръка печелех бойна слава.
	Във вестника дори туй бяха го отчели.

	__КЛИТОН__, _теглейки Дорант за дрехата_:
	Но, господине, туй са врели-некипели.

	__ДОРАНТ__.
	Мълчи.

	__КЛИТОН__
		Бълнувате…

	__ДОРАНТ__
					Ще спреш ли бе, катил?

	__КЛИТОН__
170	Нали до онзи ден в Поатие сте бил
	и сте от вчера тук…

	__ДОРАНТ__ _на Клитон_
					Я млъквай най-подир!
	Та името ми там отекваше безспир!
	Ще ви призная, че аз дълго време щях
	да служа на тоз дълг най-висш, ако не бях
175	ви срещнал в този град през миналата зима,
	когато пламна в мен любов неизразима.
	От редкия ви чар бях мигом покорен
	и милият ви взор държи ме здраво в плен —
	душата си на вас отдадох вече аз
180	и другите неща забравих оттогаз.
	Заклетия си враг надвивах смело в бой
	и се обезсмъртих чрез подвизи безброй…
	Но вече прецених, че туй не ми е нужно,
	във случай че на вас аз бих могъл да служа.

	__ИЗАБЕЛА__, _съвсем тихо на Клариса_:
185	Задава се Алсип — ще бъде възмутен.

	__КЛАРИСА__, _на Дорант_:
	Ще си доизясним нещата някой ден.
	Е, сбогом.

	__ДОРАНТ__
			Ама как? Туй сбогом ме сломява.

	__КЛАРИСА__
	За дълъг разговор днес време не остава.
	За нежни ласки аз наистина копнея,
	ала налага се да се разходя с нея.
N	(Хвърля поглед към Изабела).

	__ДОРАНТ__
	Ах, позволете ми, във унес, още миг
	да се порадвам на чаровния ви лик.

	__КЛАРИСА__
	Знай, че от никого не иска позволение
	сърце, изпитващо любовно увлечение.


>>	Четвърта сцена

N	__Дорант, Клитон__

	__ДОРАНТ__
195	Иди ги проследи.

	__КЛИТОН__
					Знам как стоят нещата
	от кочияша — той ключ няма на устата:
	уж бил любовник на Лукреция, която
	е по-красива. Тя живее до Палата.

	__ДОРАНТ__
	До кралския палат?

	__КЛИТОН__
					Да. Другата — и тя е
200	в съседен дом, но той й името не знае.

	__ДОРАНТ__
	Но нейното, Клитон, не ме интересува.
	Щом таз, която ме дълбоко развълнува
	и разговаря с мен, Лукреция се казва,
	това ми стига — тъй сърцето ми подсказва.

	__КЛИТОН__
205	Аз мнението ви по принцип уважавам,
	но другата по чар все пак я превишава.

	__ДОРАНТ__
	Нима? Та тази ли, която не отвори
	устата си и две слова не изговори?

	__КЛИТОН__
	Добре помнете, че ако жената знае
210	кога да си мълчи, голям престиж това е.
	Не пада току-тъй тоз висш господен дар,
	по чудо слиза той от божия олтар,
	ала във разрез е с човешката природа
	и за мнозина е мъчителна несгода.
215	Не прави любовта нощта ми по-тревожна,
	аз радвам й се там, където е възможна.
	Щом знае да мълчи, жената проявява
	това, с което ме най-много възхищава.
	И като чучело дори да се облича,
220	с първичния си чар все тъй ще ме привлича.
	Лукреция е тя — в туй сигурен бъдете.
	А таз, която ви плени, я назовете
	тъй, както искате. За мен е по-красива
	оназ, която днес остана мълчалива.

	__ДОРАНТ__
225	Без клетва вярвам в теб — тез доводи ми стигат.
	Я виж, че моите приятели пристигат.
	Защо им се чете почуда по лицата?


>>	Пета сцена

N	__Дорант__, __Алсип__, __Филист__, __Клитон__


	__ФИЛИСТ__, _на Алсип_:
	Какво? Хем песни, хем закуска край водата!

	__АЛСИП__, _на Филист_:
	Да, най-добре върви закуската със песни.

	__ФИЛИСТ__, _на Алсип_:
230	Туй снощи ли бе?

	__АЛСИП__, _на Филист_:
					Да.

	__ФИЛИСТ__, _на Алсип_:
						Добре ли бе?

	__АЛСИП__, _на Филист_:
									Чудесно.

	__ФИЛИСТ__, _на Алсип_:
	Кой го осъществи?

	__АЛСИП__, _на Филист_:
					Представа нямам аз.

	__ДОРАНТ__, _поздравявайки ги_:
	Ах, колко съм щастлив, че тук се срещам с вас.

	__АЛСИП__
	Аз също съм щастлив, ще ви прегърна даже.

	__ДОРАНТ__
	Май разговора ви прекъснах, но ще кажа,
235	че си го позволих, защото сте ми близки.

	__ФИЛИСТ__
	Правете, щом сте с нас, каквото ви се иска.

	__ДОРАНТ__
	А за какво бе реч?

	__АЛСИП__
						За странно увлечение.

	__ДОРАНТ__
	О, за любов ли?

	__АЛСИП__
					Да.

	__ДОРАНТ__
						Очаквам продължение,
	от любопитство… Бих желал да ми простите
240	тоз недостатък и… да го задоволите.

	__АЛСИП__
	Говорим за концерт във чест на лична дама.

	__ДОРАНТ__
	Върху брега ли?

	__АЛСИП__
					Да.

	__ДОРАНТ__
						Там лумва по-друг пламък.

	__ФИЛИСТ__
	Понявга.

	__ДОРАНТ__
			Вчера ли?

			__АЛСИП__
					Да, вчера вечерта.

	__ДОРАНТ__
	Че пламъкът е по-сияен през нощта.
245	А дамата, поне напета ли бе тя?

	__АЛСИП__
	Говорят, че била с безспорна красота.

	__ДОРАНТ__
	А музиката?

	__АЛСИП__
				Свръхприятна за душата!

	__ДОРАНТ__
	Май избор пребогат предлагала софрата?

	__АЛСИП__
	Тъй казват.

	__ДОРАНТ__
			Я виж ти!

	__АЛСИП__
					Чудесно наредено!

	__ДОРАНТ__, _усмихвайки се_:
250	А от кого ли бе това осъществено?

	__АЛСИП__
	Защо се смеете?

	__ДОРАНТ__
					Защото зная как
	ще се учудите, че мой бе този акт.

	__АЛСИП__
	Как ваш?

	__ДОРАНТ__
			Така!

	__АЛСИП__
				И май с любовница сте бил?

	__ДОРАНТ__
	Че инак празника как бих осъществил?
255	Откакто съм в Париж, цял месец се изниза,
	по принцип през деня почти не съм излизал,
	но ходех тук и там потайно през нощта
	и тъй…

	__КЛИТОН__, _на ухото на Дорант_:
		Говорите безсмислени неща…

	__ДОРАНТ__
	Млък! Дързостите ти дойдоха ми до гуша.

	__КЛИТОН__
260	А мен ме хваща бяс лъжите ви да слушам.

	__ФИЛИСТ__, _тихо на Алсип_:
	Какъв шанс, драги мой Алсип! По странна слука
	ще срещнете тозчас съперника си тука.

	__ДОРАНТ__, _към останалите_:
	Приятели, на вас днес всичко ще разкажа.
	Пет кораба наех за хора и багажи:
265	във четири от тях поканих музиканти,
	прочули се навред със своите таланти:
	в два съда настаних певци и китаристи,
	а в следващите два — флейтисти и арфисти.
	И песни, и свирни така се извисиха,
270	че целия простор омайно огласиха.
	На петия аз бях разстлал зеленина
	от свежи клонки с цел да пази хладина
	и бях го украсил като за пищен бал
	с букети от жасмин и с цвят от портокал.
275	Като за прием бях наконтил този кораб,
	та там да се кача със своята изгора.
	От пет красавици тя беше придружена,
	гощавката бе с вкус навреме натъкмена
	и бе сервирана. Излишно ми изглежда
280	различни ястия подробно да изреждам.
	Ще кажа само, че на брой дванайсет бяха
	и всички до едно примамливо дъхтяха.
	А като фон — води, скали и свод небесен
	отвръщаха със ек на всяка нова песен.
285	Подир вечерята от хиляди ракети
	бе сводът озарен и всичко взе да свети,
	като да беше ден. Блестящи фойерверки
	се стрелваха навред с пламтящите си перки,
	като че ли война ни обяви небето
290	и цялата си жар изсипа там, където
	стояхме. След това забавата захвана
	и продължи, дорде нов светъл ден настана.
	Как съжалявах, че небесното светило
	тъй рано радостта ни беше прекратило.
295	Но то, уви, със нас не се съобразява
	и рязко сложи край на чудната забава.

	__АЛСИП__
	С такива чудеса ти нас сега дивиш,
	каквито май до днес не е видял Париж.

	__ДОРАНТ__
	И аз доволен бях. Но мойта дама мила,
300	уви, едва за час ме бе освободила.

	__ФИЛИСТ__
	Все пак добре! Но май излезе ви солено.

	__ДОРАНТ__.
	Какво пък? Времето ми бе ограничено
	и във такъв момент не можех да избирам.

	__АЛСИП__
	Е, времето дано друг път не ни припира.

	__ДОРАНТ__
305	И поздрави от мен!

	__АЛСИП__, _на Фелист, отдалечавайки се_:
						От ревност ще умра.

	__ФИЛИСТ__, _на Алсип_:
	Но аз причината не мога да съзра.
	Със нищо празникът не буди подозрение.

	__АЛСИП__
	А мястото, часът нима са без значение?


>>	Шеста сцена

N	__Дорант__, __Клитон__

	__КЛИТОН__
	Ще мога ли тоз път със вас да бъда прям?

	__ДОРАНТ__
310	Кажи, каквото щеш, Клитон. Сега съм сам.
	Но щом сме с някой друг, недей се дръж нахално.

	__КЛИТОН__
	Но да бълнувате за мен не е нормално?

	__ДОРАНТ__
	Бълнувам ли? Какво пък значи туй? Кажи.

	__КЛИТОН__
	Това, че без контрол говорите лъжи,
315	като на сън.

	__ДОРАНТ__
				Къде ти е умът?

	__КЛИТОН__
									О, той
	изчезна, щом чух как говорехте за бой,
	за фронта, дето сте мъжествено воювал,
	за пира, който уж не бил ви нищо струвал,
	за жара, с който сте участвал във война?

	__ДОРАНТ__
320	Със жар печели се сърцето на жена.

	__КЛИТОН__
	Войната и тоз жар май нищо общо нямат.

	__ДОРАНТ__
	Напротив. Щом решиш да смаеш една дама,
	кажи й: „Давам ви сърцето си, което
	безспирно досега с науки бе заето.
325	Нуждаете ли се от правила изконни,
	ще ви осигуря най-пълния законник
	(по стария кодекс или във нов ракурс)
	и постулатите на Балд*1 и на Акурс*2.“
	[*1 Якоб Балд — немски поет-латинист, свещеник и юрист от 17 в. Б.пр.]
	[*2 Акурс — италиански юрист от 12 в. Б.пр.]
	Помпозният език внушителни ни прави,
330	смекчава лесно той дори сърца корави.
	Един начетен мъж пред дамите минава
	за пръв любовник — туй дори кураж му дава.
	Секретът се таи в преструвката умела,
	уместната лъжа далеч би те завела.
335	Цитирай Ламбоа*1 или пък Жан дьо Вер*2 —
	[*1 Вилхелм Ламбоа — немски генерал от 17 в. Б.пр.]
	[*2 Жан дьо Вер — фламандски граф от 17 в. Б.пр.]
	защото те за тях си нямат и хабер.
	Дворци им назови от краища незнайни
	(че неизвестността ги прави по-омайни),
	със крепостни стени, със ровове и кули,
340	но за които те изобщо не са чули.
	И плодове им дай — не гледай ги какви са —
	достатъчно ще е с тях дамите да слисаш.
	Най-важно е мъжът велик да се изкарва
	и то така, че те за всичко да му вярват.

	__КЛИТОН__
345	О, вашите слова звучат съвсем добре,
	обаче дамата в таз хитрост ще прозре.

	__ДОРАНТ__
	Но вече ще да съм с доверие приет.
	Та аз не се боя от лошия късмет,
	от туй, че някакъв нахал ще ни додява,
350	и ще я убедя, каквото и да става.
	При любовта така се действа според мен.

	__КЛИТОН__
	Признавам си, че съм направо изумен.
	Все снощния гуляй си спомням. Според вас
	ни Мелузина*1, ни Урганда*2 във захлас
	[*1 Мелузина — фея от келтските средновековни легенди. Б.пр.]
	[*2 Митологична фея. Б.пр.]
355	не са изпадали на ни един банкет.
	Навярно вие сте със дарба на поет
	и можете весден, не знаейки покой,
	да нижете с успех за бой и за запой
	изкусни редове и, както ви се иска,
360	да смесвате в едно и блясъка, и риска.
	Фантазията ви е безгранична, значи.

	__ДОРАНТ__
	Как бих кръстосал меч със разни разказвачи
	и ако някой днес си науми, че може
	учудващи неща на мене да предложи,
365	тъй странен епизод ще му сервирам в миг,
	че ще си глътне той бъбривия език.
	Ах, колко ми се ще да му предам нещата
	така, че той да си остане с пръст в устата.

	__КЛИТОН__
	Дано ви провърви, но все пак знайте, че
370	туй може и беди на вас да навлече.

	__ДОРАНТ__
	Не бой се. Но да спрем със тази разправия,
	че своята любов аз искам да открия.
	Последвай ме: щом ти се с мен съобразяваш,
	ще се научиш как в живота да успяваш.


>	Второ действие

>>	Първа сцена

N	__Жеронт__, __Клариса__, __Изабела__

	__КЛАРИСА__
375	Достойнствата му са безспорни, щом ваш син е,
	но как да сключа брак със него, господине,
	след като ни веднъж не съм го аз видяла?
	Та всеки би ме взел тогаз за полудяла.
	Ако се съглася като любовник свой
380	от днес във своя дом да го приемам, той,
	дори да е съвсем със чисто намерение,
	ще породи сплетни във нашто обкръжение.
	Я другаде да ме покани някой ден,
	та хорски приказки да няма срещу мен.

	__ЖЕРОНТ__
385	Съгласен съм със вас, красавице Клариса,
	желанието ви си има своя смисъл
	и тъй като предвид ще трябва да го вземем,
	Дорант ще доведа при вас след кратко време.
	Но под прозореца изпърво ще застанем,
390	да видим дали той окото ви ще хване
	със своя ръст и лик, със свойте плещи здрави,
	дали такъв съпруг на вас ще се понрави.
	Та той преди два дни в Поатие е бил,
	но тамошният бит не се е отразил
395	на неговия дух и според мене в двора
	отстъпват му по чар мнозина млади хора.
	В туй всеки наш познат днес би ви убедил.
	А аз, като баща така щастлив бих бил
	да знам, че моят син за вас ще се ожени.

	__КЛАРИСА__
400	Това безспорно е голяма чест за мене:
	любов ми вдъхва туй любезно предложение
	и ще го чакам със голямо нетърпение.


>>	Втора сцена

N	__Изабела__, __Клариса__

	__ИЗАБЕЛА__
	Таз среща с нищо май вас няма да обвърже…

	__КЛАРИСА__
	Разбира се. Нима ще мога толкоз бърже
405	да разбера какъв характер има той?
	Похвали само чух. Но, Изабела, кой
	при първа среща би ви опознал изцяло.
	Големите хвалби са криво огледало
	и не един недъг чрез тях умело скрит е.
410	Видът измамен е: дори да са чертите
	красиви, често те притулват дух притворен.
	В очите се таи приоритет безспорен,
	но грешно би било да им се доверим
	за всичко или тях за всичко да виним,
415	без да забравяме, че редно е все пак
	да сме харесвани, за да приемем брак.
	Че бракът впримчва ни до нашия ден сетен
	и в нас поражда страх, а не копнеж ответен,
	и че като ярем обвързва здраво той
420	мъртвеца с живия и чуждия със свой.
	Щом мене във ярем със някого ще впрягат,
	държа да зная тоз, когото ми предлагат,
	какъв е по душа.

	__ИЗАБЕЛА__
					Туй скоро ще се случи.

	__КЛАРИСА__
	От ревност ще умре Алсип, ако научи.

	__ИЗАБЕЛА__
425	Какво от туй, ако с Дорант сте се разбрали?

	__КЛАРИСА__
	Раздяла със Алсип в момента аз едва ли
	приела бих. Та той женитба обеща ми,
	но засега това зависи от баща му.
	Живее си той в Тур и две години вече
430	го чакам — ту бил зле, ту нещо друго пречи:
	я пътят кален бил, я дните били къси
	и нашият човек не мърда от дома си.
	Това е според мен негласна съпротива,
	а туй изчакване направо ме убива —
435	то неминуемо подбива ми цената.
	Кого привлякла би, щом стара е момата?
	Наместо гордост, тя срам почва да усеща,
	че никой мъж не ще със нея да се среща.
	Тя с времето, уви, не може да се бори,
440	изгубва своя чар и няма що да стори.

	__ИЗАБЕЛА__
	Но бракът със Алсип могъл би да отпадне,
	във случай че Дорант напълно ви допадне.

	__КЛАРИСА__
	Възможно би било, но трябва ми гарант,
	че сигурно ще се омъжа за Дорант,
445	че нивга занапред не ще ме той излъже
	и своята съдба със моята ще свърже.
	В противен случай аз не бих се съгласила
	и току-тъй с Алсип не бих се разделила.
	Дано женитбата баща му не отлага!

	__ИЗАБЕЛА__
450	Но за да няма риск, с Лукреция веднага
	се вижте: на Дорант писмо да прати тя
	с настойчива молба да иде вечерта
	под стряхата й — знам, че тя не се страхува,
	че някой би могъл за туй да я ревнува.
455	Дорант е пъргав, млад — ще прелети завчас
	в уречения кът, за да срещне с вас.
	Не виждам как Алсип могъл би да разкрие,
	че не Лукреция ще чака там, а вие.

	__КЛАРИСА__
	Тоз номер, Изабел, чудесно е скроен,
460	Лукреция не ще откаже — зарад мен
	тя всичко би била готова да направи.

	__ИЗАБЕЛА__
	Един голям въпрос тогаз ще се постави:
	какво би станало, ако Дорант ви стане
	приятен?

	__КЛАРИСА__
	О, Алсип навярно ще престане
465	да ме вълнува — той ще мине във забрава.

	__ИЗАБЕЛА__
	Но ето, че Алсип пристига…

	__КЛАРИСА__
							Лошо става.
	Тогава вместо мен ти трябва да говориш
	с Лукреция и то веднага да го сториш.


>>	Трета сцена

N	__Клариса__, __Алсип__

	__АЛСИП__
	Клариса, скитнице, защо се моташ тук?

	__КЛАРИСА__
470	Дали подушил е, че го измества друг?
	Алсип, какво ти е, та дишаш доста трудно?

	__АЛСИП__
	Невернице, нима за теб е толкоз чудно?
	Не е ли по-добре да питаш съвестта си?

	__КЛАРИСА__
	По-тихо, да не би баща ми да довтаса!

	__АЛСИП__
475	Е, че какво от туй? За татко си се сещаш,
	невернице, в момент, когато с мен се срещаш.
	А на брега, в нощта?

	__КЛАРИСА__
						Какъв е този бряг?
	Каква е тази нощ?

	__АЛСИП__
					Не помниш ли? Е как?

	__КЛАРИСА__
	Но я ми обясни.

	__АЛСИП__
					И ти не се срамуваш?

	__КЛАРИСА__
	Но от какво?

	__АЛСИП__
480		От туй, че тези думи чуваш.

	__КЛАРИСА__
	Не знам кое във тях е срамно, недостойно.

	__АЛСИП__
	А, значи чуваш ги и си стоиш спокойно?
	За да се изчервиш, какво ти трябва още?

	__КЛАРИСА__
	Не знам.

	__АЛСИП__
		Насам-натам да се скитосваш нощем.

	__КЛАРИСА__
485	Ах, Боже, да умра ако разбирам нещо.

	__АЛСИП__
	Та ти наместо мен да слушаш, се досещаш
	за татко си. Това е номер зле скроен.
	Защо нощес ти бе със друг, а не със мен?

	__КЛАРИСА__
	Алсип, да не си луд?

	__АЛСИП__
						Напротив, поумнях,
490	че с помощта на Бог те вече опознах.
	Пирува ти нощес, танцува до зори
	с любовника си, но и за момент дори
	не ти дойде на ум тогаз за твоя татко.

	__КЛАРИСА__
	Но ти бълнуваш май. Каква е таз загадка?

	__АЛСИП__
495	За теб уж нова е, но всеки днес я знае.
	Друг път си избери любовник по-потаен.
	От него всичко знам.

	__КЛАРИСА__
						Но кой е той?

	__АЛСИП__
									Дорант.

	__КЛАРИСА__
	Дорант ли?

	__АЛСИП__
			Виждам в теб същински симулант.

	__КЛАРИСА__
	Повярвай ми, че аз по име знам го само.

	__АЛСИП__
500	Нали добре видях, че ти бе със баща му.
	Та ти, немирнице, си денем със бащата,
	а нощем със сина се криеш във тъмата.

	__КЛАРИСА__
	Добри другари са бащите ни отдавна.

	__АЛСИП__
	За дружбата им ли говорехте си главно?
505	Ти като че целиш в туй мен да убеждаваш
	и във лъжите си съвсем се опетляваш.

	__КЛАРИСА__
	Та аз лицето му не съм видяла още.

	__АЛСИП__
	Да не твърдиш, че то се трудно вижда нощем?
	Обаче цяла нощ не слушахте ли песни,
510	не ви ли нагости той с ястия чудесни
	(с дванадесет блюда за всеки сътрапезник)?
	Не те ли заплени със думи най-любезни?
	От фойерверките не блесна ли брегът,
	не се ли освети и на Дорант ликът,
515	не зърна ли го ти поне веднъж в нощта,
	той не танцува ли със теб до сутринта?
	Я по-добре да спра, че срамно ще ти стане.

	__КЛАРИСА__
	От измишльотини срам няма да ме хване.

	__АЛСИП__
	Ревнивец и лъжец изкарваш ме сега!

	__КЛАРИСА__
520	Повярвай ми, Алсип, че някой с теб шега
	си прави.

	__АЛСИП__
		Престани! Не те оневинявам!
	Аз твойте номера и хитрости познавам.
	Върви подир Дорант, щом го обичаш много,
	а за Алсип ти хич недей да мислиш. Сбогом!

	__КЛАРИСА__
525	Но пет-шест думи чуй!

	__АЛСИП__
						Ами баща ти? Той
	нали ще слезе тук…

	__КЛАРИСА__
					Не, няма, не се бой.
				Открита ще съм с теб, изслушай ме все пак.

	__АЛСИП__
	За всичко друго аз съм глух, освен за брак.
	Клариса, първо ми женитба обещай
530	и две целувчици като залог ми дай.

	__КЛАРИСА__
	Това ли би желал за мое оправдание?

	__АЛСИП__
	Да: две целувки днес! И брак! Без колебание!

	__КЛАРИСА__
	Единствено това?

	__АЛСИП__
					Е, казвай по-накратко!

	__КЛАРИСА__
	Но нямам време… Ей сега ще дойде татко.


>>	Четвърта сцена

	__АЛСИП__
535	Зарязваш ме. Върви! Пък нека ме боли!
	С притворство и лъжи ми прангите свали
	и превърни на лед потъпкания плам,
	та гняв, заслужен гняв да забушува там!
	О, аз жадувам мъст и твоят ухажор
540	омраза подир миг ще срещне в моя взор
	и сметките си с меч ще уредим, така че
	ще се възрадваш ти или пък ще заплачеш.
	И още преди той от мен да те отнеме,
	в един от двамата ще бликне кръв без време.
545	Но ето, че насам с баща си идва той —
	предишният другар е днес съперник мой;
	усещам, че във мен яд пъклен се надига,
	ала не бива тук до свада да се стига.


>>	Пета сцена

N	__Жеронт__, __Дорант__, __Клитон__
N	Клариса ги гледа от прозореца си, а Лукреция, заедно с Изабела, също ги наблюдава от своя прозорец.

	__ЖЕРОНТ__
	Дорант, предлагам ти да спрем след толкоз път,
550	че вече чувствам как пресеква ми дъхът.
	Ах, всички сгради тук са тъй красиви! Виж!

	__ДОРАНТ__
	И аз намирам, че е приказен Париж.
	В средата островът наистина е чуден —
	таз сутрин беше пуст, сега е многолюден.
555	Нов някой Амфион*, без помощ от зидари,
	[* Амфион — син на Зевс и Антиопа. Получил от бог Хермес вълшебна лира и дарбата, свирейки с лирата, при строеж на сгради, да кара камъните сами да се подреждат. Б.пр.]
	превърнал е в дворци поляни и чукари.

	__ЖЕРОНТ__
	Париж явява се в картина променена
	безспирно, всеки миг, особено край Сена.
	Едва ли би открил в друг кът на този свят
560	туй, дето би видял във кралския палат:
	това си е цял град, цветущ, със блясък нов,
	изникнал като в сън от някой дивен ров,
	и тоз величествен палат ни убеждава,
	че богове или крале го обитават.
565	Но стига за Париж!… Ах, колко те обичам!

	__ДОРАНТ__
	В ответ на тази чест в живота си се вричам.

	__ЖЕРОНТ__
	Аз имам само теб — теб, сине мой прекрасен,
	но тъй като сега поемаш в път опасен
	и всичко жертвал би, за да спечелиш слава
570	(човек живота си дори за нея дава),
	пази се от беди, разумно срещай риска
	и си вземи жена — това от теб бих искал.

	__ДОРАНТ__
	Лукреция, нали? И аз съм мераклия.

	__ЖЕРОНТ__
	Не. Друга аз успях наскоро да открия —
575	красива и от сой.

	__ДОРАНТ__
					И би могъл, ей Богу,
	да го осъществиш, ала не бързай много.

	__ЖЕРОНТ__
	Аз за Клариса днес си мисля — хем богата,
	хем красотата й е в цял Париж призната.
	Пък и с баща й сме приятели тъй близки.
580	Въпросът е решен.

	__ДОРАНТ__
					Нима баща ми иска
	в най-тежкия ярем да впрегне младостта ми?

	__ЖЕРОНТ__
	Но тук решавам аз.

	__ДОРАНТ__
	Не можеш ме подмами
	в момент, когато мен съдбата насърчи ме
	със меч и със кураж да си спечеля име.

	__ЖЕРОНТ__
585	Но някой от живот преди да те лиши,
	държа да има кой скръбта ми да теши,
	да имам внук, та той да ми доставя радост,
	опора да ми е чак до дълбока старост.
	Тоз брак желая аз.

	__ДОРАНТ__
						И си неумолим?

	__ЖЕРОНТ__
590	Съвсем.

	__ДОРАНТ__
			Ами ако не е осъществим?

	__ЖЕРОНТ__
	Че как така?

	__ДОРАНТ__
				Сега със твое позволение
	на колене пред теб ще моля извинение.
	В Поатие…

	__ЖЕРОНТ__
			Какво? Стани и говори.

	__ДОРАНТ__
	Аз се ожених и… и подписах брак дори.

	__ЖЕРОНТ__
595	Без мое знание?

	__ДОРАНТ__
					Бях просто задължен.
	Ти явно искал би да бъде отменен.
	Но ни принудиха съвсем, съвсем случайно
	и без да искаме. И стана някак тайно.
	Да беше там!…

	__ЖЕРОНТ__
				Я по-подробно, ако може.

	__ДОРАНТ__
600	Ще кажа, че макар да е от род заможен,
	за теб не ще да е достатъчно богата…

	__ЖЕРОНТ__
	А как се казва, щом така стоят нещата?

	__ДОРАНТ__
	Орфиза — тя, а пък баща й Амедон.

	__ЖЕРОНТ__
		Все странни имена за нашия район.
605	Е, хайде продължи.

	__ДОРАНТ__
					Със свойта красота
	и ледена душа би покорила тя.
	Със нежния си взор, с чаровния си глас
	тя на сърцето ми наложи свойта власт.
	И аз се постарах да я поопозная,
610	любезен с нея бях, не спрях да я лаская,
	тя тъй се трогна, че след половин година
	държеше всеки ден да бъдем все двамина.
	Сърцето й успях така да завладея,
	че с ласки искрени бях награден от нея,
615	във нейния квартал потайно се промъквах,
	за да сме заедно, и често там замръквах.
	Аз тъкмо влязъл бях при нея една вечер
	(от този случай в мен остана спомен вечен,
	защото той дори на сън ми се явява),
620	баща й във града вечерял бе тогава
	и на вратата й почука, щом се върна.
	В салона тя ме скри, със нещо ме загърна,
	макар и стресната, отиде да отвори,
	прегърна го, след туй дори го заговори
625	със най-радушен тон, без сянка от вълнение.
	Той с нея сподели, че имал намерение
	да я омъжи, че и кандидат намерил.
	(Представяш ли си как аз бях се разтреперил!)
	Но тя отвърна му тъй хитро в тоз момент,
630	че не засегна ни баща си, нито мен.
	Той беше май готов да си върви, когато
	часовникът ми звън нададе. Заднишката
	баща й върна се и с тон учуден рече:
	„О, щерко, виждам, че часовник имаш вече.
635	А кой ти го дари?“ „За жалост, не е мой.
	На моя братовчед Акаст е всъщност той.
	Повреден, казва, бил, звъни по всяко време,
	та щял часовникар от тука да го вземе.“
	„Ще го поправя аз, за туй не се грижи“ —
640	отвърна той. А тя до мен се приближи,
	подадох й го, но с верижката проклета
	по невнимание си дръпнах пистолета
	и се разнесе гръм. Ти нямаш и представа
	какво смущение изпитахме тогава.
645	Тя падна в миг. Дали умряла бе горката?
	Баща й, ужасе`н, се втурна към вратата
	и викна: „Помощ! Хей, убиец тука има!“
	Синът му в този миг дотича с още трима
	слуги и пътя ми пресякоха веднага.
650	Обзет от силен страх, понечих да избягам,
	обаче пак беда ме сполетя завчас —
	за жалост меча си на две пречупих аз.
	Без меч, без пистолет и обладан от яд,
	в Орфиза вгледах се, отстъпвайки назад.
655	Тя входната врата в туй време бе успяла
	тъй да затръшне с крак, макар и отмаляла,
	че в стаята й в миг самички се видяхме
	и нейната врата със мебели подпряхме,
	за да се защитим от всякаква атака.
660	Останалите вън започнаха да тракат,
	да удрят — дупка във стената те пробиха
	и мигом двама ни на тясно заловиха,
	та длъжен се видях с Орфиза да живея.

	__ЖЕРОНТ__
	Нима принуден бе да сключиш брак със нея?

	__ДОРАНТ__
665	В дома й, в тъмна нощ, бях доста закъснял,
	родителите й разбраха и скандал
	голям последва. Ах, как мила беше тя!
	Нима с това й бях посегнал на честта?
	Та аз живота си залагах. Колко страх
670	изпитваше и тя! Дотолкоз влюбен бях,
	че исках да спася и нейната чест аз,
	пък и живота си, и затова тогаз
	с едничка дума в миг успях да потуша
	таз буря и с рода проблема да реша.
675	Сега избираш ти: или да не съм жив,
	или да съм от днес доволен и щастлив.

	__ЖЕРОНТ__
	Не съм така жесток. Не ща подобно мнение
	да имаш ти за мен. Туй твое обяснение
	ми е достатъчно и брака бих простил,
680	но питам се защо от мене си го крил.

	__ДОРАНТ__
	Защото те не са достатъчно богати.

	__ЖЕРОНТ__
	Та за богатство ли загрижен е баща ти?
	Щом ти харесва тя, щом е от род почтен
	и се обичате, туй стига ми на мен.
685	Пък ще се разберем с бащата на Клариса…


>>	Шеста сцена

N	__Дорант__, __Клитон__

	__ДОРАНТ__
	Представих всичко тъй, че татко да кандиса.
	Какво ще кажеш, а? Е, бива ме все пак.
	В тоз случай как би се държал един глупак?
	Ще се стеснява той, ще хленчи, ще се пъне
690	излишно два-три дни, след туй ще се огъне.
	Чалъм се иска, щом прибягваш до лъжата.

	__КЛИТОН__
	Какво? Какво? Нима не са така нещата?

	__ДОРАНТ__
	Не са, разбира се. Известна етикеция
	бе нужна заради обета пред Лукреция.

	__КЛИТОН__
695	Ами часовникът, гърмежът с пистолета?…

	__ДОРАНТ__
	Все измишльотини.

	__КЛИТОН__
					О, я благоволете,
	когато правите подобни номера,
	да действате така, че да ги разбера.
	Във случая аз бях във пълно неведение.

	__ДОРАНТ__
700	Съвсем напразно е това ти опасение —
	душеприказчик мой ще си от този час
	и тайните си с теб все ще споделям аз.

	__КЛИТОН__
	Доверието ви е благороден жест,
	но заслужавам ли аз тази висша чест?
705	Я да се върнем на любовната ви страст…


>>	Седма сцена

N	__Дорант__, __Клитон__, __Сабина__

	__САБИНА__ (_подава писмо на Дорант_):
	Четете.

	__ДОРАНТ__
		От кого?

	__САБИНА__
				Лукреция до вас
	го праща.

	__ДОРАНТ__ (_след като прочита писмото_):
			Тръгвам.
N	Сабина се оттегля, Дорант се обръща към Клитон:
					Е, Клитон, нима тук има
	съмнение чие е туй прекрасно име?
	Безспорния си чар Лукреция усеща,
710	затуй за тази нощ на мен предлага среща.
	Е, как допуснал би, че другата се цели
	във мен? Та аз не съм пред нея зъб обелил.

	__КЛИТОН__
	Съвсем излишно е сега за туй да съдим.
	Ще видите коя на срещата ще бъде.

	__ДОРАНТ__
715	А ти се добери до близки на момата
	със цел да разбереш каква й е родата.


>>	Осма сцена

N	__Дорант__, __Ликас__

	__ЛИКАС__ (_подава му писмо_):
	Писмо за вас.

	__ДОРАНТ__
				Пак ли?
N	След като тихо прочита писмото:
					Хай да му се не види!
	Как е могъл Алсип на мен да се обиди?
	Една-едничка нощ бях в столицата аз!
720	Кажи му, че ще съм при него подир час.

N	Ликас се оттегля, а Дорант продължава сам:

	Едва носа си съм подал и ми се пада
	любов, женитба и най-ненадейна свада.
	Не е чак толкоз зле това като начало,
	но щом тъй тръгна ми, загубен съм, за жалост.
725	Тоз, който е припрян, да бърза — прав му път.
	Припрените дела най-тромаво вървят.
	Хвала на който би от мен по-мъдро съдил!
	Отивам при Алсип… Защо ли ми се сърди?


>	Трето действие

>>	Първа сцена

N	__Дорант__, __Алсип__, __Филист__

	__ФИЛИСТ__
	Какво доказахте дотук, юнаци смели?
730	Че всеки би могъл във боя да спечели…
	Добре, че включи Бог във спора ви и мен,
	така че ни един от вас не бе ранен.
	Все пак ви разтървах и тъй като сте квит,
	пред вас ще споделя, че чувствам се честит.

	__ДОРАНТ__
735	Не ми е по сърце с друг да деля мегдан,
	а тоз конфликт не бе със нищо оправдан.
	Алсип, не ме мъчи! Ти можеш ли ми каза
	защо бе този гняв, защо бе таз омраза?
	Дали клеветник ме пред тебе накова?
740	Бих искал пред Филист да изясним това.

	__АЛСИП__
	О, всичко знаеш ти.

	__ДОРАНТ__
					Напротив. Аз се чудя
	с какво ненавист в теб могъл съм да възбудя?

	__АЛСИП__
	Добре! Увъртане в тоз случай е излишно:
	от две години аз съм влюбен, ала скришно,
745	нещата са наред и ми надежди дават,
	но засега поне във тайна те остават.
	Но таз, която се закле в любов пред мен
	и с чара си държи сърцето ми във плен,
	ти си завел на бал — със песни, с угощение —
750	и причини на мен неистово мъчение.
	Понеже със това лош номер ми скрои,
	завръщането си нарочно ти прикри,
	а днеска, за очи, реши да си признаеш
	и своя подъл жест пред мен да оправдаеш.
755	Учудвам ти се. Аз почти съм убеден,
	че нещо лошо си подготвил против мен.

	__ДОРАНТ__
	Ако във мене ти все още се съмняваш,
	не бих те аз възпрял в тоз дух да продължаваш,
	пък кой е прав, кой крив — дано се разбере!
760	Ала понеже ме познавате добре
	и двамата, пред вас открито заявявам,
	че таз, която бях поканил на забава,
	си има мъж и тя отскоро е дошла
	по работа в Париж. Затуй не би могла
765	да бъде днес една от вашите познати.
	Алсип, безпочвена остава ревността ти.

	__АЛСИП__
	Но щом е тъй, Дорант, то аз съм възхитен,
	че мнимият конфликт е вече разрешен.

	__ДОРАНТ__
	Приятелю, друг път недей да хващаш вяра
770	на слухове, че те бели ще ти докарат,
	и щом като държиш във нещо да сполучиш,
	ще трябва най-напред добре да го проучиш.
	Е, сбогом. Вярвай в мен.


>>	Втора сцена

N	__Алсип__, __Филист__

	__ФИЛИСТ__
						Въздиша той по нещо…

	__АЛСИП__
	За мен, след туй тегло, май идва по-зловещо.
775	Но кой могъл е таз вечеря да предложи?
	Кого ли да виня? Какво да предположа?

	__ФИЛИСТ__
	Среднощните игри — за други те били са.
	Знам, че ви свързва плам любовен със Клариса,
	обаче пажът ви зле информиран бил
780	за празника и той затуй ви заблудил.
	От него зная аз, че вашата любима
	била на гости у Лукреция. Но има
	една подробност тук: слугата, който скитал
	по тез места, не бил видял, че Иполита
785	и Дафне преди туй в дома й били влезли.
	Едва по-късно той съгледал, че излезли
	две дами от тоз дом, с лица полузакрити.
	Тогаз си наумил да тръгне по следите
	на дамите и без да разбере кои са,
790	той предположил, че Лукреция с Клариса
	решили са таз нощ да идат на забава,
	и, без да ще, Ликас невярна вест ви дава:
	видял бил дами как към кораба припират
	и музиканти чул как пеят и как свирят…
795	Но стига съм ти с тез подробности дотягал,
	нали разбра, че те съвсем не те засягат,
	че твойта мила в тоз момент е сладко спяла
	и веселби не е ни чула, ни видяла.

	__АЛСИП__
	Как съжалявам, че на своята любима
800	аз дигнах лют скандал, без тя вина да има.

	__ФИЛИСТ__
	Е, аз ще ви сдобря, ала не ще отмина
	и факта, че Дорант бе втората причина
	за спора с твоята възлюбена, защото
	той вред разказвал как подготвил пиршеството,
805	как бил цял месец тук инкогнито и още,
	че с дама някаква на срещи ходел нощем.
	А всъщност онзи ден в Париж пристигнал той
	и тъкмо тази нощ прекарал във покой.

	__АЛСИП__
	Ами гощавката?

	__ФИЛИСТ__
				Лъжа е, без съмнение.
810	Или пък той на сън е давал угощение.

	__АЛСИП__
	В контактите си с мен Дорант, за своя чест,
	достойнство и кураж показвал е до днес.
	Достойнството не се поддържа със лъжи.
	Ако мъжът е смел и искрен, той държи
815	на думата си и пороците презира,
	а за най-лош порок лъжата той намира.
	Дорант не е лъжец.

	__ФИЛИСТ__
	Да, прям е по природа,
	но и послъгва, щом открива в туй изгода.
	Така че в случая не се предоверявай,
820	от добротата ни все тъй се възхищавай,
	но гледай да не се окажеш в заблуждение.
	Я представи си туй предълго угощение,
	концерта със заря, отрупаната маса…
	Че как това било стъкмено за два часа?
825	Та Бог ли на Дорант склонил е да изпрати
	нарочни кухненски вълшебни апарати?
	Тоз, който като нас на тез лъжи се хваща,
	за доверчивостта прескъпа дан ще плаща.
	Аз лично схванах, че Дорантовите глуми
830	са в разрез несъмнен с Клитоновите думи.
	А ти?

	__АЛСИП__
		Понеже бях от ревност заслепен,
	повярвах, а това бе гибелно за мен.
	Но стига с тоз Дорант и с дързостта му низка,
	че трябва прошка от Клариса да поискам.
835	Дано отвърне ми с великодушен жест!

	__ФИЛИСТ__
	Я остави на мен да действам, но не днес,
	а утре. Трябва тъй да й предам нещата,
	че да ме слуша тя със радост във душата.
	Навярно в тоз момент все още е сърдита
840	и би те срещнала с омраза ядовита.

	__АЛСИП__
	Филист, като че взе да ми просветва вече…
	Май с Изабела тя се мярка надалече,
	но по-добре ще е да я не срещам гневна —
	да се не смее тя след туй на мойта ревност.


>>	Трета сцена

N	__Клариса__, __Изабела__

	__КЛАРИСА__
845	Да идем, Изабел, Лукреция да срещнем.

	__ИЗАБЕЛА__
	Защо да бързаме? Туй никак не е спешно.
	Тя има според мен респект голям към вас,
	щом онова писмо стъкмено бе завчас.

	__КЛАРИСА__
	И аз, щом нужно е, не бих се колебала.
850	Ти от балкона й Жеронт да си видяла?
	А неговият син, от татко си прехвален,
	тоз непознат води с мен разговор разпален.

	__ИЗАБЕЛА__
	И на Лукреция Дорант посочих аз.
	Жеронт се готвеше да тръгне и тогаз
855	Сабина, щом видя сина му, бързешката
	въпросното писмо му пъхна във ръката.

	__КЛАРИСА__
	Но, Изабела, той си служи със лъжи.

	__ИЗАБЕЛА__
	Отдавна от таквиз лъжци светът гъмжи.
	Единствен ли Дорант, тоз ученик наглед,
860	придавал си е вид на кавалер напет?
	Стотици са онез, които имат мания
	да казват, че били на фронта във Германия;
	със плам говорят те за битки страховити,
	за поражения и за коне убити,
865	а пък извън Париж безмълвно се спотайват.
	Те газетарските прийоми поназнайват,
	за очевидци се представят и рисуват
	сраженията тъй, като че ги сънуват.
	Според Дорант, щом са девойките сърцати,
870	най-често падат си по храбрите солдати,
	та дама като вас за идол да го смята
	с перо на шапката, а не с перо в ръката.
	Със цел да ви плени, той много се натиска
	да мине за такъв, какъвто му се иска;
875	Намислил е на вас чаровен да се стори
	и е решил с език учтив да ви говори.

	__КЛАРИСА__
	В измамите Дорант е спец със свой тертип —
	след като метна мен, преметна и Алсип,
	а той, ревнивецът, втълпил си бил в главата,
880	че на гуляй с Дорант била съм край реката.
	Не знам кой би могъл на туй да хване вяра,
	а ето че Алсип вини ме в изневяра.
	След срещата с Дорант той цяла нощ не мигнал
	и даже луд скандал подир това ми вдигна.
885	Говори ми за бал, за танци и за песни,
	и за богат гуляй със ястия чудесни,
	които ред по ред поднесли на софрата.
	От притеснение ме заболя главата.

	__ИЗАБЕЛА__
	От туй съдете, че обича ви Дорант
890	и че постъпил е нечестно, но с талант,
	та пред Алсип да ви изложи, и тогаз,
	от ревност обладан, да скъса той със вас.
	И същевременно се сетил да предвиди
	къде, кога и как баща му да се види
895	с баща ви, та до брак нещата да докарат,
	понеже със Алсип успял бил да ви скара.
	Бащата на Дорант разбрал се е с баща ви,
	а щом обича ви синът и ви се нрави,
	то всичко е наред.

	__КЛАРИСА__
					Не ща подобен ред…

	__ИЗАБЕЛА__
900	Сърцето ви нима не ще такъв късмет?

	__КЛАРИСА__
	Ако като късмет таз хитрост оценяваш,
	на другите лъжи каква оценка даваш?
	Та той е сключвал брак, без никой да го знае.
	Баща му си признал пред татко, че се кае
905	за случилото се, и изчервил се даже.

	__ИЗАБЕЛА__
	„Голям измамник бил!“ — и аз така ще кажа.
	Със набор от лъжи, ей тъй за забавление
	той мами, без да е с коварно намерение.
	Във случая не бих могла да кажа аз
910	каква изгода той извлякъл би от вас.
	Но за какво ще си говорите сега
	и как ще свършите — със смях или с кавга?

	__КЛАРИСА__
	Как бих се радвала, ако се той смути…

	__ИЗАБЕЛА__
	Дваж по-добре ще е от срам да се гнети.

	__КЛАРИСА__
915	От любопитство бих желала да се видим.
	Но погледни — към нас в тъмата някой иде.
	Я у Лукреция с мен влез — ако това е
	Дорант, той нас ще ни със сигурност познае.
	Нали изпратих му писмо от нейно име.
920	Е, за резерва аз все пак Алсип си имам —
	за случилото се не е той в неведение
	и вярвам, че не е във лошо настроение.


>>	Четвърта сцена

N	__Дорант__, __Клитон__

	__ДОРАНТ__
	Според писмото тя очаква ме сега
	и тук.

	__КЛИТОН__
		Тъй каза ми и старият слуга.
925	Красавица е тя… Със сигурност се знае,
	че е от виден род — баща й съдия е.
	Щом и Лукреция прибягва до лъжата
	тъй, както вие, дваж ще вкусим от шегата.
	Да има тя такъв талант поне за час,
930	кълна се, че от смях ще си умра тогаз.
	Ех, ако можеше в решителни моменти
	като лисица тя с чалъм да ви изменти.
	Как бих се насладил на номера` двустранни!

	__ДОРАНТ__
	Тоз ценен божи дар е само за избрани.
935	Тук трябва остър ум и такт да притежаваш,
	не бива да грешиш и да се изчервяваш.
	В тоз миг отваря се прозорецът й. Виж.


>>	Пета сцена

N	__Клариса__, __Лукреция__ и __Изабела__, _на прозореца_;
N	__Дорант__ и __Клитон__, под прозореца.

	__КЛАРИСА__, _на Изабела_
	Ти трябва, Изабел, най-щателно да бдиш.

	__ИЗАБЕЛА__
	Когато вашият старик прекрачи прага,
940	ще ви предупредя, приятелко, веднага

N	Изабела се отдалечава от прозореца и вече не се показва.

	__ЛУКРЕЦИЯ__
	Той с татко може би беседа дълга има…
	Внимавай — говори с Дорант от мое име.

	__КЛАРИСА__
	Дорант ли е?

	__ДОРАНТ__
				О, да, госпожо. Туй съм аз,
	за да живея и умра заради вас.

	__ЛУКРЕЦИЯ__, _на Клариса_.
945	Тъй ще флиртува той и с тебе може би.

	__КЛАРИСА__, _на Лукреция_.
	Усилията си излишно ще хаби.
	Дали пък по гласа не ще ме разпознае?

	__КЛИТОН__, _на Дорант_.
	Гласът ми е познат — Лукреция това е.

	__ДОРАНТ__, _на Клариса_.
	От миналото бих изтрил без капка жал
950	тез дни, в които аз не съм бил ваш васал.
	Не зная как без вас живял бих занапред…
	За мен туй значи смърт или живот триклет.
	Една предълга смърт. Та как да не желая
	да съм ваш верен роб! Как да не го призная!

	__КЛАРИСА__, _на Лукреция_.
955	Той, драга, и на теб все тази песен пее.

	__ЛУКРЕЦИЯ__, _на Клариса_.
	И чувства, и лъжи безспир пред всяка сее.

	__ДОРАНТ__
	Обричам свойте дни на ваше подчинение
	и в жертва бих ги дал на вас без съжаление.
	Госпожо, вярвам, че не ще се въздържите
960	тежненията си на мен да доверите?

	__КЛАРИСА__
	Бях мислила да ви направя предложение,
	но виждам вече, че това ми намерение
	не ще се сбъдне.

	__ДОРАНТ__
					Как? Кой може да оспори,
	че аз на този свят за вас бих всичко сторил?

	__КЛАРИСА__
965	Дори да сключим брак, макар че сте венчан?

	__ДОРАНТ__
	Да съм венчан? Ах, кой мошеник обигран
	си прави таз шега, измисли таз измама?

	__КЛАРИСА__
	От вас по-обигран измамник?

	__ЛУКРЕЦИЯ__, _на Клариса_.
								Явно няма.

	__ДОРАНТ__
	Не лъжа никога… Ако тъй някой смята…

	__КЛАРИСА__
970	Не смятайте, че съм наивна, глуповата.

	__ДОРАНТ__
	Ако ви лъжа, гръм да тресне мойто тяло…

	__КЛАРИСА__
	Лъжецът се кълне за щяло и не щяло.

	__ДОРАНТ__
	Ако сте имали за мен не лошо мнение
	и го подлагате в момента на съмнение,
975	ще ви докажа аз без капка колебание,
	че за съмнение не виждам основание.

	__КЛАРИСА__, _на Лукреция_.
	Изглежда искрен… Как с наивитет прикрива
	той свойта същина нахална и лъжлива!

	__ДОРАНТ__
	За да ви убедя, изказвам днес и тук
980	аз своя твърд обет да стана ваш съпруг.

	__КЛАРИСА__
	Поели бихте тоз обет пред триста дами.

	__ДОРАНТ__
	Издигате със тез слова значимостта ми
	и множество мъже ще си умрат от завист.

	__КЛАРИСА__
	Каква отплата да очаква наглостта ви?
985	Млад мъж, представящ се за славен генерал,
	чул само дрънкане на чаши и цимбал.
	Откакто е в Париж един ден само мина,
	а казва, че берял тук лаври от година;
	мъж, който цяла нощ в леглото си е спал,
990	а пък се хвали, че богат банкет е дал,
	и брак е сключил, пък се пише за ерген.
	Ха казвайте, че бил той искрен и почтен.
	Какъв е този мъж? — вас искам да попитам.

	__КЛИТОН__, _на Дорант_.
	Успеете ли, за изкусен ще ви считам.

	__ДОРАНТ__, _на Клитон_.
995	Добре ще наредя нещата, нямай страх.
N	На Клариса.
	Вините ме в лъжи, но цел си има в тях,
	един ден и на вас полезни ще се сторят.
	За най-парливата днес искам да говоря.
	Брак имам, но е мним: тоз номер един ден
1000	ще бъде и от вас самата одобрен.
	Заслужих си чрез тоз подход гнева ви аз,
	ала причината, госпожо, бе във вас.

	__КЛАРИСА__
	Как тъй във мен?

	__ДОРАНТ__
					Така. Тогаз не виждах как…

	__КЛИТОН__
	Май някаква лъжа ще съчините пак

	__ДОРАНТ__, _на Клитон_.
1005	Ще ти изтръгна аз нахалния език.
N	На Клариса.
	Решил бях ваш слуга до сетния си миг
	да бъда, но тогаз не бе възможно — друга
	баща ми искаше да взема за съпруга.

	__КЛАРИСА__, _на Лукреция_.
	Я, ново двайсет. Чуй!

	__ДОРАНТ__
						Лукреция, с тоз ход
1010	целях да се отдам на вас за цял живот.
	С измисления брак аз исках да попреча
	на туй, което бе скроил баща ми вече.
	Упреквайте ме, че показвах се неверен,
	и ме наричайте коварен, лицемерен,
1015	но моята душа на вас се е отдала.
	Не заслужавам ли поне за туй похвала?
	В един ярем със вас аз искам да се впрегна
	и всеки друг хомот тогаз ще пренебрегна.
	Уверен, че добре със вас ще се получи,
1020	реших се да твърдя, че с друга брак съм сключил.

	__КЛАРИСА__
	Сърдечният ви плам е лумнал твърде рано,
	съмнението ми във вас е оправдано.
	Как тъй в душата ви ще лумне буен плам,
	след като вие ме познавате едвам?

	__ДОРАНТ__
1025	Аз знам, че майка ви оставя ви сираче,
	че вашият баща известен е с това, че
	бидейки съдия, се радва за момента
	на десетхилядна осигурена рента,
	че брат ви е убит при тежки боеве,
1030	че вашата сестра се Юлия зове.
	Кажете ми сега добре ли ви познавам?

	__КЛАРИСА__, _на Лукреция_.
	Добре е осветлен — надежди с туй ти дава.

	__ЛУКРЕЦИЯ__, _на себе си_.
	Дано!

	__КЛАРИСА__, _на Лукреция_.
	Я по-добре да вникнем в таз история.
N	На Дорант.
	С вас за Клариса бих желала да говоря:
1035	един приятел ваш държи да ви попитам
	дали тя за жена ще му подхожда.

	__ДОРАНТ__
								Считам,
	че ме изправяте пред ново затруднение.
	Душата си открих за вас със намерение
	да ви покажа, че за мним брак ви говорих,
1040	за да се отърва от друг. Това аз сторих,
	защото моето сърце за вас гори,
	а за Клариса днес не сещам се дори.

	__КЛАРИСА__
	Но вие, според мен, изглеждате преситен:
	Клариса има чар и е от род елитен;
1045	ако Лукреция прекрасна ви се вижда,
	и при Клариса куп поклонници прииждат.

	__ДОРАНТ__
	Но от недъг, уви, тоз чар кларисин страда.

	__КЛАРИСА__
	В какво е тоз недъг?

	__ДОРАНТ__
						В туй, че не ми допада.
	Та аз бих предпочел веднага да замина
1050	за Турция и брак да сключа със туркиня.

	__КЛАРИСА__
	Пък аз чух, че сте я държал днес за ръката
	и за любов сте й говорел шепнешката…

	__ДОРАНТ__
	Кой ли подлец пред вас скалъпил е това?

	__КЛАРИСА__
	Подлецът се закле във своите слова.

	__ДОРАНТ__
1055	О, Боже!…

	__КЛАРИСА__, _на Лукреция_.
				Чу ли го?

	__ДОРАНТ__
							Да пукна тук тозчас,
	ако съм днеска бил със друга освен с вас!

	__КЛАРИСА__
	Това безочие, как бих го изтърпяла
	след туй, което съм и чула, и видяла?
	Та вие лъжете, кълнете се без мяра
1060	и нагло искате на вас да хвана вяра.
	Махнете се оттук — веднага, незабавно!
	В подобни случаи ми става и забавно…
	С мнозина като вас така съм си играла,
	че удоволствия безброй съм изживяла.


>>	Шеста сцена

N	__Дорант__, __Клитон__

	__КЛИТОН__
1065	Уви, видяхте как тоз номер бе разкрит.

	__ДОРАНТ__
	Наистина, Клитон, усещам се пребит.

	__КЛИТОН__
	Аз впрочем смятам, че успехът несъмнен е
	и приемът, все пак, не бе лош, според мене.
	За неудачите виновно бе най-вече
1070	присъствието ми — то всъщност ви попречи.

	__ДОРАНТ__
	Кой знае? Може би.

	__КЛИТОН__
					Аз най-добре го зная.

	__ДОРАНТ__
	Със съжаление признавам, че накрая
	пропадна моят план.

	__КЛИТОН__
	А я си представете,
	че се открие шанс тоз план да продадете
1075	и срещнете клиент, желаещ да го вземе…
	Продайте му това съкровище без време.

	__ДОРАНТ__
	Защо на моя плам се гледа с подозрение?

	__КЛИТОН__
	Защото лъжете във всяко изречение.

	__ДОРАНТ__
	Все правда казвам аз…

	__КЛИТОН__
	Да, тъй лъжецът смята,
1080	а всъщност все лъжи изригва му устата.

	__ДОРАНТ__
	Ще проверим дали се правдата запазва,
	от друга някоя уста ако се казва.
	Но време е за сън. Дано, дордето спим,
	провидим със какво и как да убедим
1085	неверниците, че от лунното влияние
	зависи тяхното душевно състояние.
	И за жената туй важи — мени се тя.
	Дано е утрото по-мъдро от нощта.


>	Четвърто действие

>>	Първа сцена

N	__Дорант__, __Клитон__

	__КЛИТОН__
	Май твърде рано с вас дойдохме тук, защото
1090	Лукреция сега навярно е в леглото.

	__ДОРАНТ__
	Късметът идва най-случайно някой път…
	Аз и на сън не съм видял подобен кът.
	В прозореца й взрян, надявам се да мога
	да сложа скоро край на своята тревога.

	__КЛИТОН__
1095	В съня си, апропо, открихте ли лесния,
	за да се справите със тази бъркотия?

	__ДОРАНТ__
	Досещам се, Клитон, че само преди ден
	свой съкровен секрет ти сподели със мен —
	че с щедрост в любовта мъжът успява лесно.

	__КЛИТОН__
1100	Но май сте ползвали секрета неуместно,
	че той единствено кокетките склонява.

	__ДОРАНТ__
	Знам, че Лукреция се с мъдрост отличава
	и че с подаръци не мога я спечели.
	Достойнство има тя — дори да са умели
1105	поклонниците й, все пак им устоява.
	Обаче с тоз секрет езикът им успява
	да съблазни и най-почтеното съзнание.
	Не бих аз подценил подобно начинание.
	Ако се видя пак с оназ девойка, дето
1110	дойде при мен и ми предаде писъмцето,
	ще ползвам благ език, ще давам вещи скъпи,
	тъй че Лукреция най-сетне да отстъпи.

	__КЛИТОН__
	Подходът е добър — по себе си аз съдя:
	ако държиш на мен, защо да те отпъдя?
1115	Щом някой от любов подаръци ми дава,
	как няма аз да съм към него мил тогава?

	__ДОРАНТ__
	Подобно мнение споделят днес мнозина.

	__КЛИТОН__
	Аз искал бих, преди да дойде тук Сабина,
	да разбера от вас дали наскоро в бой
1120	участвал е Алсип, как биел се е той?

	__ДОРАНТ__
	Бой със кого?

	__КЛИТОН__
				Не знам. Ала според мълвата
	при него и при вас май сходни са нещата.
	За час ако се бях от вас отдалечил,
	в неправилен подход аз бих ви уличил.

	__ДОРАНТ__
1125	Нали с Лукреция за малко се видяхте?

	__КЛИТОН__
	Нима тогаз на мен тоз номер изиграхте?

	__ДОРАНТ__
	Дуелът вчера бе и аз заклех се даже,
	че нищо никому за него не ще кажа.
	Но ти за мене си най-близък събеседник,
1130	а на сърцето ми единствен изповедник
	и тайни аз от теб не бих могъл да имам.
	От месеци наред с Алсип сме в несравнима
	вражда — в Поатие последва свада пряка,
	околните тогаз ни помириха някак,
1135	обаче със това враждата не прекъсна,
	тъй че развръзката остана за по-късно.
	При срещата ни тук така ненавистта ни
	възпламени се, че със гняв му се заканих,
	че ще го чакам с меч извън града наскоро,
1140	та без свидетели решен да бъде спорът.
	При боя дважди аз в гърдите го улучих,
	така че няма как смърт пак да му се случи.
	Той цял потъна в кръв.

	__КЛИТОН__
						Но да не е умрял?

	__ДОРАНТ__
	Така изглеждаше.

	__КЛИТОН__
					Ах, как ми стана жал!
1145	А бе добър!… Дано във небесата той…


>>	Втора сцена

N	__Дорант__, __Алсип__, __Клитон__


	__АЛСИП__
	Да знаеш само как се радвам, друже мой!
	Дойде баща ми.

	__ДОРАНТ__
				Е, туй радост ли ти носи?

	__КЛИТОН__, _на Дорант_.
	Тук ще изникнат май нечакани въпроси.

	__ДОРАНТ__
	Да се зарадваш, че баща си си видял —
1150	такова чувство аз бих рядко изживял.

	__АЛСИП__
	Щом радост истинска духа ти завладее,
	тозчас ще проличи причината къде е.
	Приятелю мой, знай, че в този чуден ден
	Клариса своята съдба ще свърже с мен.
1155	Баща ми чакахме, за да подпишем брак.

	__ДОРАНТ__
	Загадъчно си е това за мен все пак.
	Е, радвам се и аз. При нея ли отиваш?

	__АЛСИП__
	При нея, за да й предам таз вест щастлива.
	А пък държа и ти да знаеш новината.

	__ДОРАНТ__
1160	Приемам я и аз със радост във душата,
	щом нищо не грози от днеска любовта ти.

	__АЛСИП__
	Аз трябва, докато отдъхва вкъщи тати,
	да се захвана сам със някои задачи.

	__КЛИТОН__, _на Дорант_.
	Умрял бил, а сега добре се чувства, значи…

	__АЛСИП__
1165	Аз всъщност в тоз момент не чувствам притеснение,
	но ще ме извиниш за мойто нетърпение.
	Довиждане.

	__ДОРАНТ__
			Дано е бракът ти щастлив!


>>	Трета сцена

N	__Дорант__, __Клитон__

	__КЛИТОН__
	Умрял бил! Не върви при мен тоз ход лъжлив!
	Нали уж бях за вас най-близък събеседник
1170	и на сърцето ви единствен изповедник?
	Със тези качества все още се надявах,
	уви, че чак таквиз лъжи не заслужавах.

	__ДОРАНТ__
	Та ти не вярваш ли, че имаше дуел.

	__КЛИТОН__
	Във всичко вярвам, щом в това е вашта цел,
1175	но номерата ви безчетни са. Човек
	е нужно, щом е с вас, да бъде все нащрек.
	Евреин, мавър, швед — та кой не би се хванал
	на тях?

	__ДОРАНТ__
		Ти чудиш се как тъй Алсип бил станал,
	след като мъртъв аз го проснах на тревата.
1180	А колко чудеса се случват по земята?
	За симпатичен прах навярно ти си чувал —
	той рани всякакви в най-кратък срок лекува
	и дава винаги чудесни резултати.

	__КЛИТОН__
	А може би не са чак толкоз чудновати.
1185	Със симпатичен прах кой нов живот би вдъхнал
	на този, който е при лют дуел издъхнал
	и то когато с меч двукратно е прободен?
	Как ден подир това за брак ще бъде годен?

	__ДОРАНТ__
	Но този прах, Клитон, е най-обикновен
1190	и много остарял. Но е изобретен
	друг, който за момент умрели съживява —
	едва си им го дал и на крака те стават,
	но ползването му е под секрет голям.

	__КЛИТОН__
	Кажете ми го и до гроб ще служа вам.

	__ДОРАНТ__
1195	Аз бих ти го разкрил и ти ще си честит,
	обаче в три слова еврейски той е скрит,
	а ти не би могъл да ги произнесеш
	и полза тоз секрет не ще ти донесе.

	__КЛИТОН__
	Нима владеете еврейски?

	__ДОРАНТ__
							Да, перфектно,
1200	и ред езици аз използвам най-коректно.

	__КЛИТОН__
	От тез езици ли сте сведения взели
	и като за кайма на ситно сте ги смлели,
	та с тях изкусно да скалъпвате лъжите.
	Във себе си цял склад със истини държите,
1205	ала стоят под ключ.

	__ДОРАНТ__
						Нахалник неразбран!
	А, ето татко.


>>	Четвърта сцена

N	__Жеронт__, __Дорант__, __Клитон__

	__ЖЕРОНТ__
				Ах, как търсих те, Дорант.

	__ДОРАНТ__
	А аз пък вас не съм… Не знам защо тъй става,
	че татко често ми покоя нарушава.
	Туй дразни ме — нали съм зрял човек все пак.

	__ЖЕРОНТ__
1210	Ненарушим съюз предвижда всеки брак
	и аз се чудя кой в тоз свят би разделил
	онез, които Бог чрез брак е съюзил?
	С таз мисъл във ума, аз питах се безспир
	дали ще срещна тук жена ти най-подир.
1215	Аз плановете ти днес вече знам какви са
	и на баща й ей това писмо написах,
	за да го уверя, че с радост във сърцата
	във своя дом ще му приемем дъщерята.
	Ще отбележа, че съдбата й отрежда
1220	на мойте старини да вдъхва тя надежда.
	След някой ден у тях ще пратим не слугата,
	а тебе, сине мой, та лично ти ръката
	да й поискаш, че таз чест на теб се пада.

	__ДОРАНТ__
	Баща й сигурно ще бъде изненадан…
1225	Аз впрочем съм готов. И тъй ще съм щастлив,
	но нейният баща, уви, ще е против.
	Та тя е бременна.

	__ЖЕРОНТ__
					Тъй ли?

	__ДОРАНТ__
							Във седми месец.

	__ЖЕРОНТ__
	Ах, колко щастие ми тази вест донесе!

	__ДОРАНТ__
	Нали не искате на риск да се излага?

	__ЖЕРОНТ__.
1230	О, не! Щом този скъп залог ми го налага,
	ще чакам, та нали за туй се молех аз
	и ето, че и Бог се вслуша в моя глас.
	Ах, колко съм честит, че тъкмо тъй се случи.
	Отивам си. Щом таз чудесна вест научих,
1235	в писмото е добре да подчертая също,
	че нужно е да бдят над нея всички вкъщи —
	нали на тоз отрок ще мога да разчитам.

	__ДОРАНТ__, _на Клитон_.
	Усети ли какво доволство той изпита?

	__ЖЕРОНТ__, _обръщайки се към Дорант._
	Но му пиши и ти.

	__ДОРАНТ__
					За туй не се косете.
1240	Ах, колко е добър!

	__КЛИТОН__
						Завръща се. Мълчете.

	__ЖЕРОНТ__
	А я ми припомни как твоят тъст го викат,
	че трябва името да сложа върху плика.

	__ДОРАНТ__
	Това ще сторя аз, така че си вървете
	спокойно — този труд на мене оставете.

	__ЖЕРОНТ__
1245	Но трябва почеркът един и същ да бъде.

	__ДОРАНТ__
	Нима ще вземе той по почерка да съди
	за нашето писмо.

	__ЖЕРОНТ__
					Все пак ще си личи.
	Не ще ли се от туй баща й докачи?

	__ДОРАНТ__
	Не, той не е такъв.

	__ЖЕРОНТ__
					Е, казвай по-чевръсто,
1250	че чакам…

	__ДОРАНТ__
				За какво?

	__ЖЕРОНТ__
							За името на тъста.

	__ДОРАНТ__
	Пирандър.

	__ЖЕРОНТ__
			Преди туй ти инак го нарече.
	Май беше Армедон. Да, спомням си го вече.

	__ДОРАНТ__
	Така е. Другото е име на имение —
	със него бил познат във свойто поделение.
1255	Пирандър, Амедон — известен е и с двете:
	с което ви се ще, със него го зовете.

	__ЖЕРОНТ__
	С две имена и днес май срещат се в тоз град,
	а имаше ги и когато аз бях млад.
	Е, сбогом, тръгвам си.


>>	Пета сцена

N	__Дорант__, __Клитон__

	__ДОРАНТ__
						Ха здраве му кажи.

	__КЛИТОН__
1260	И памет трябва, щом прибягваш до лъжи.
	__ДОРАНТ__
	Видя ли как умът замести паметта?

	__КЛИТОН__
	О, ще се изяснят наскоро ред неща,
	но сторихте, уви, погрешна стъпка вие
	и другото сега не може да се скрие.
1265	Лукреция разбра тоз номер, а Клариса
	пред вашите лъжи със право се стъписа
	и би могла да ви намрази чак до там,
	че да почувствате смущение и срам.

	__ДОРАНТ__
	Да, то си е за срам, по тоз въпрос не споря,
1270	но аз с Лукреция ще трябва да говоря.
	Я виж, за мой късмет Сабина се задава.


>>	Шеста сцена

N	__Дорант__, __Клитон__, __Сабина__

	__ДОРАНТ__
	Чуй, драга, снощи бях обхванат от такава
	възбуда, че в мига, когато ми остави
	писмото, аз, уви, отминах и забравих
1275	да ти благодаря. Виж днес какво ти давам.

	__САБИНА__
	Но, господине…

	__ДОРАНТ__
				Дръж.

	__САБИНА__
					Това ме задължава…
	Та аз не съм…

	__ДОРАНТ__
				Вземи.

	__САБИНА__
					Но как?

	__ДОРАНТ__
							Вземи най-сетне,
	за непризнателен не искам да ме сметнеш.
	Ръката си подай.

	__КЛИТОН__
					Какви фасони тъпи!
1280	Ще я науча аз как трябва да постъпи.
	Знай, мила моя, че за твойто въздържание
	във този случай аз не виждам оправдание.
	И двете си ръце към мене ти подай,
	че нищо укорно в туй няма. Не се май!
1285	Не е въпрос на чест, че някой дар ще вземе:
	_Вземи си своето сега, а не след време._
	Щом видиш, че валят от облака пари,
	дори сърцето си за тях ти разтвори.
	Това не е порок за свестния човек,
1290	щом с шепи ги гребат мнозина в този век,
	Най-умно ще да е да се сприятелим
	и този ценен дар със теб да поделим.

	__САБИНА__
	Не прекаляваш ли?

	__ДОРАНТ__
					Приятелко, наскоро
	аз друго нещо бих желал за теб да сторя.
1295	Ала все пак държа да знам дали ще щеш
	ответа ми да й надлежно предадеш?

	__САБИНА__
	Добре, ще го предам, но с малко страх, защото
	не зная дали тя ще прочете писмото.
	Но ще се отзова.

	__КЛИТОН__, _на Дорант._
					Видяхте, че дотук
1300	тъй мека беше тя — почти като памук.

	__ДОРАНТ__, _на Клитон_.
	Е, мина номерът тоз път.
N	На Сабина.
							Да се надявам,
	че засега от мен не се тя отвращава.
	За резултатите ще дойда подир час.

	__САБИНА__
	За случилото се ще чуете тогаз.


>>	Седма сцена

N	__Клитон__, __Сабина__

	__КЛИТОН__
1305	Добрият резултат не иска много думи,
	ти виждаш, че тоз мъж играе с крупни суми.
	Та аз заради теб бих сторил куп неща.

	__САБИНА__
	Осигури дъжда, пък друго аз не ща.

	__КЛИТОН__
	Как бързо схващаш ти!

	__САБИНА__
						Но аз не от незнание
1310	в редица случаи показвам въздържание.
	Със вещината си, със свойта доброта
	печеля туй, що ти постигаш с алчността.

	__КЛИТОН__
	Щом веща си, кажи, при твойта упоритост,
	как моят господар могъл би да изпита
1315	доволство от това, че би все пак успял?

	__САБИНА__
	Понеже той престиж добър си е създал,
	ще споделя сега с теб свойта тайна лична:
	Лукреция не ми изглежда безразлична
	към него — тази нощ не спа изобщо. Знай,
1320	че, го обича, но половинчато май.

	__КЛИТОН__
	Е, щом обича го едва наполовина,
	с какво ли право тъй измъчва го, Сабина?
	Та моят господар все пак цена си има,
	а тя отвръща му с ненавист доловима.
1325	Таз половин любов не крие ли измама?
	Аз бих му дал съвет да скъса с тази дама.

	__САБИНА__
	Да не прибързва. Тя обича го все пак.

	__КЛИТОН__
	А как отвръща му — едва ли не с кривак.
	Нима нормална е една такваз отплата?

	__САБИНА__
1330	Тя чувства се като притиснат до стената,
	обича го, ала сърцето й се свива…
	Та как би вярвала на таз уста лъжлива?
	Нали в Тюилери те вчера се видели
	и той говорел й все врели-некипели.
1335	Лъжа излиза, щом Дорант уста отвори.

	__КЛИТОН__
	Лъжецът някой път и истини говори.

	__САБИНА__
	Но как разсеял би с туй нейното съмнение?

	__КЛИТОН__
	Все още чака той от нея снизхождение
	и затова нощес въздишаше злочесто.

	__САБИНА__
1340	А може би и ти полъгваш доста често.

	__КЛИТОН__
	Обидна клевета току-що ти изрече.

	__САБИНА__
	А знаеш ли дали е той разлюбил вече
	Клариса?

	__КЛИТОН__
			Въобще не я е той обичал.

	__САБИНА__
	Тогава на печал сам да не се обрича.
1345	Лукреция го в миг позна и ме помоли
	да се покажа с цел да разбера какво ли
	Дорант ще сподели и щом даде обет
	за обич, то тогаз било би всичко в ред.
	Върви си и бъди уверен, че аз знам
1350	от туй, което чух, какво да й предам.

	__КЛИТОН__
	Добре. И знай, че щом успееш този път,
	така ще сторя, че да завали дъждът.


>>	Осма сцена

N	__Лукреция__, __Сабина__

	__САБИНА__
	Ще видя ей сега едно лице щастливо.
	А, ето го. Защо е тъй нетърпеливо?
1355	Какви очи! Май сте любимия видяла…

	__ЛУКРЕЦИЯ__
	За него ти какво си чула и разбрала?

	__САБИНА__
	Дорант е явно ваш — твърдя ви го, защото
	хем аз от тях го чух, хем пише го в писмото.

	__ЛУКРЕЦИЯ__
	О, пак се прави той на страстно влюбен мъж.
1360	Със тези номера е тръгвал неведнъж.
	Не вярвам в ни една от него чута дума.

	__САБИНА__
	Съгласна съм със вас, но вярвам в тази сума.

	__ЛУКРЕЦИЯ__
	Той даде ти я в дар?

	__САБИНА__
						Е, да.

	__ЛУКРЕЦИЯ__
							И ти я взе?

	__САБИНА__
	Защото виждах, че смут силен ви обзе;
1365	за да ви убедя, че той по вас гори,
	взех доказателства възможно най-добри.
	Осланям се на вас да кажете дали
	тоз толкоз щедър мъж обича ви или
	във случая си е послужил със измама.

	__ЛУКРЕЦИЯ__
1370	Аз възражение против дара ти нямам,
	ала от твоя дълг тоз дар те отклонява.
	Със себе си друг път недей ме занимава.

	__САБИНА__
	А на Дорант какво да му предам тогаз?

	__ЛУКРЕЦИЯ__
	Че без да го чета, писмото скъсах аз.

	__САБИНА__
1375	И ползата за мен изчезва безвъзвратно…

	__ЛУКРЕЦИЯ__
	Все пак кажи му ти и нещо по-приятно,
	накратко спомени за женските привички,
	за туй, че времето ни прави по-добрички.
	Изрично му предай къде и в кой час точно
1380	със него бих могла да имам среща очна;
	не искам той да ме безсрамно разиграва.

	__САБИНА__
	Да знаехте какви тревоги изживява,
	как стене и скърби със сълзи във очите,
	във неговия плам не ще се усъмните.

	__ЛУКРЕЦИЯ__
1385	Със цел да посмекчиш тез мъки и беди,
	надежда му вдъхни, но сдържана бъди:
	до отчаяние не ща да го докарвам,
	но да не мисли той, че сляпо ще му вярвам.


>>	Девета сцена

N	__Клариса__, __Лукреция__, __Сабина__

	__КЛАРИСА__
	При тебе и Дорант нещата са наред,
1390	аз губя го, ала излиза ми късмет
	с Алсип — баща му е пристигнал във Париж.

	__ЛУКРЕЦИЯ__
	И от тревогите ще се освободиш?

	__КЛАРИСА__
	Да, свършват вече те. Но пък и ти за нова
	победа странна си със сигурност готова.
1395	Той каза, че…

	__САБИНА__
					Ако ви лъжеше преди,
	сега е искрен — той в това ме убеди.

	__КЛАРИСА__
	Той — искрен? Може би. С голямо „МОЖЕ БИ“.

	__ЛУКРЕЦИЯ__
	Със слава на лъжец той вече се сдоби
	и ако продължи с таз практика лъжлива,
1400	аз няма все така да бъда доверчива.

	__КЛАРИСА__
	Щом тъй се е разкрил и все така го любиш,
	играй играта си и няма да загубиш.

	__ЛУКРЕЦИЯ__
	Ах, как ще издържа? Да му повярвам — може;
	ала да му отдам любов — недай си боже.

	__КЛАРИСА__
1405	Да любиш, туй е чест, и почит и заслуга,
	любов и вяра — те вървят една със друга
	и толкоз близки са, че който е обичан,
	обиква на свой ред и във любов се врича.

	__ЛУКРЕЦИЯ__
	Но любопитството въз някои сърца
1410	въздейства, както им въздейства любовта.

	__КЛАРИСА__
	Ще му повярвам, щом туй би го задължило.

	__САБИНА__
	Дърдоренето ви мен лично би вбесило.
	От него полза аз не виждам, разберете,
	сладникавия си език изоставете.
1415	С туй бръщолевене на себе си вредим.

	__ЛУКРЕЦИЯ__
	Я нека настрани таз луда да държим.
	Когато вчера с нас в Тюилери той беше
	и ред любезности на тебе ти шептеше,
	ти май го слушаше с известно увлечение.
1420	От любопитство ли, или пък от вълнение?

	__КЛАРИСА__
	От любопитство бе: извикваха в мен смях
	хвалебствията му — затуй ги изтърпях.

	__ЛУКРЕЦИЯ__
	Че на писмото му и аз тъй реагирах —
	в действителност любов във него не намирах.
1425	От любопитство го прочетох и разбрах,
	че просто бе успял да предизвика смях.

	__КЛАРИСА__
	Беседа и писмо са две неща различни:
	писмото прави чест, беседата развлича.
	Късметът ти на мен доволство ще достави
1430	и в никой случай аз не ще изпитам завист.

	__ЛУКРЕЦИЯ__
	Сабина да рече, че го разкъсах с яд.

	__КЛАРИСА__
	Не би довело туй до хубав резултат.
	Е, любопитна си…

	__ЛУКРЕЦИЯ__
					От тебе пример взимам.

	__КЛАРИСА__
	Да идем в църквата, че служба там ще има.

	__ЛУКРЕЦИЯ__
1435	Но видиш ли го там, постъпвай, както знаеш.

	__САБИНА__
	В тоз случай, според мен, не бива да се маеш.
	Аз зная от какво е вашето мъчение
	и бих могла да ви предложа изцеление.
	Вол срещне ли те, ти го за ротата дръж.

	__ЛУКРЕЦИЯ__
1440	Съветът е добър.

	__САБИНА__
						Да приберем тоз дъжд.


>	Пето действие

>>	Първа сцена

N	__Жеронт__, __Филист__

	__ЖЕРОНТ__
	Ах, как се радвам аз на таз щастлива среща,
	защото тъкмо тя в момента ме подсеща
	да ви попитам, щом в Поатие били сте
	и сте се ровили във куп справочни листи,
1445	дали ви е познат Пирандър — от каква е
	рода` той и какво за тоз човек се знае.

	__ФИЛИСТ__
	Пирандър? Кой ли е?

	__ЖЕРОНТ__
						В Поатие живял,
		от благороден род, но малко обеднял.

	__ФИЛИСТ__
	С туй име, Бога ми, на мен не е познат
1450	ни благородник, ни друг някой в този град.

	__ЖЕРОНТ__
	А някой Армедон да е попадал вам?
	И с двете имена той бил известен там.

	__ФИЛИСТ__
	И този не го знам.

	__ЖЕРОНТ__
					Той на Орфиза бил
	баща — а нея Бог я с чуден чар дарил.
1455	И туй момиче със завидна красота
	било възславяно навред из областта.

	__ФИЛИСТ__
	Орфиза, Армедон, Пирандър, според мен,
	в Поатие не са живели нито ден.
	Друг питайте, щом в мен не вярвате.

	__ЖЕРОНТ__
									Твърдите
1460	с увереност това със цел да защитите
	сина ми, но аз знам, че влюбен е в Орфиза,
	че някакъв съсед видял го е да влиза
	при нея, че там бил от други изненадан,
	извадил пистолет, но след жестока свада
1465	принуден се видял да сключи с нея брак.
	Подробно всичко знам. Понеже съм добряк,
	не се възпротивих. Ще бъде безпредметно
	във този случай да показвате дискретност

	__ФИЛИСТ__
	Та значи тайно брак е сключил той тогава.


	__ЖЕРОНТ__
1470	Но аз, като баща, таз волност му прощавам.

	ФИЛИСТ
	Кой каза ви го?

	__ЖЕРОНТ__
					Той.

	__ФИЛИСТ__
						Е, щом е споделил
	това пред вас, Дорант не ще е нищо скрил.
	Той по-добре от мен подробностите знае
	и със измислици не ще ви замотае.
1475	Безспорно е дарен с добро въображение,
	а пък на мене все е липсвало прозрение.

	__ЖЕРОНТ__
	Нали не искате да се съмнявам в нещо?

	__ФИЛИСТ__
	О, не, не. Всичко той представя много вещо.
	Но той поднесе ни такваз гощавка вчера,
1480	че всеки подозря известна далавера.
	Та ако бракът е по същата метода,
	то той е в крак със най-съвременната мода.

	__ЖЕРОНТ__
	Защо е този ваш стремеж да ме гневите?

	__ФИЛИСТ__
	И вие, както аз, все пак ще издържите.
1485	Ще бъда откровен: ако Дорант е взел
	Орфиза за жена и всеки е приел
	тоз брак, родата ви ще е доволна много.
	Тук нищо аз не ще добавя… Хайде сбогом.


>>	Втора сцена

	__ЖЕРОНТ__
	О, луди младини, о, тежки старини,
1490	о, срам за моите старешки сиви дни,
	та има ли баща по-жалък под небето
	или добро сърце, от моето по-клето?
	Измамник е Дорант, ала не отмиля ми,
	измами мен и мен подтикна към измами,
1495	говорейки с език на шарлатан изпечен.
	Да му пригласям той дори и мен увлече,
	но от лъжите му на мене ми додея
	да се червя и в срам небивал да живея.
	Аз тъй съм доверчив, че все ме разиграва
1500	и с добротата ми той злоупотребява


>>	Трета сцена

N	__Жеронт__, __Дорант__, __Клитон__

	__ЖЕРОНТ__
	Ти доблест имаш ли?

	__ДОРАНТ__
						Таз среща ме смущава…
	Та щом съм ваш син, кой в това ще се съмнява?

	__ЖЕРОНТ__
	Но стига ли туй, че мой син си се родил?
	__ДОРАНТ__
	Във Франция не знам кой би се усъмнил.

	__ЖЕРОНТ__
1505	Известно ли ви е на тебе и на Франция,
	че само доблестта е истинска гаранция
	за благородника, че в ранг издига тя,
	че благородството прониква и в кръвта?

	__ДОРАНТ__
	Не знаех аз до днес, че благородник ставаш
1510	чрез доблест или щом кръв знатна притежаваш.

	__ЖЕРОНТ__
	Но както и да се ранг знатен придобива,
	порок щом имаш, той фатално го подрива.
	По двупосочен път човеците вървят —
	по първия строят, по втория рушат.
1515	Ти следваш лош порок и вместо благородник,
	макар че си мой син, аз виждам в теб негодник.

	__ДОРАНТ__
	В мен?

	__ЖЕРОНТ__
		В теб. Ти с твоето лъжовно поведение
	мърсиш това, що си получил по рождение.
	Щом лъжеш, а пък се за благородник взимаш,
1520	ти лъжеш себе си, че благородство имаш.
	Да лъже? Има ли недъг по-лош, проява
	по-недостойна за човек, роден за слава?
	Та кой порок, кое човешко поведение
	възбудило би днес по-силно отвращение?
1525	Лъжецът няма как да изличи петното
	и чак до своя край го носи на челото,
	ако не се реши със меч да го измие,
	че може само с кръв срамът да се изтрие.

	__ДОРАНТ__
	Кой каза ви, че аз съм лъгал?

	__ЖЕРОНТ__
								Хаймана!
1530	Кажи ми името на твоята жена.
	Какви истории ти снощи ми разправи?

	__КЛИТОН__
	Речете му: „Аз спах и всичко съм забравил.“

	__ЖЕРОНТ__
	Нахалнико, я пак доизясни пред мене
	кой точно ти е тъст и в кой район роден е.
1535	Ти би ме изумил и с много други глуми.

	__КЛИТОН__
	Търсете в своя ум най-подходящи думи.

	__ЖЕРОНТ__
	До старост доживях, но как си бих признал,
	че тъй бях изигран от теб — един нахал.
	Аз, беловласият, повярвах слепешката,
1540	уви, на всичко, що издрънка ти устата.
	Ти, без да чувстваш срам, ме вземаш пак и пак
	за слабоумен мъж, за изкуфял дъртак.
	А виждал ли си ме ядосан, озлобен,
	заплаших ли те аз с нож остър някой ден?
1545	Ако Клариса те отблъскваше със нещо,
	защо ти бе това притворство тъй зловещо?
	Нима допускал си, безсрамнико, до днес,
	че действал бих в разрез със твоя интерес?
	Нима към теб не си показах добротата,
1550	приемайки тоз брак с девойка непозната?
	Но моята любов, уви, бе прекалена
	и сигурно затуй не беше оценена.
	Неблагодарнико, отплащаш се с измама,
	защото никакъв респект към мене нямаш.
1555	Отричам се от теб.

	__ДОРАНТ__
						Но чуйте ме най-сетне.

	__ЖЕРОНТ__
	Ти пак ли със лъжи решил си да ме метнеш?

	__ДОРАНТ__
	Не, туй е истина.

	__ЖЕРОНТ__
					Единствено измама
	си бълвал досега.
	__КЛИТОН__, _на Дорант_.
					Ударихте на камък.

	__ДОРАНТ__
	Когато се яви Лукреция пред мен,
1560	аз бях от чара й фатално покорен
	и я обикнах… Тя нали ви е позната.

	__ЖЕРОНТ__
	Познавам я добре, а също и бащата —
	добър приятел мой.

	__ДОРАНТ__
					Буквално мигновено
	от погледа й бе сърцето ми пленено,
1565	тъй че когато ми предложихте Клариса
	да взема за жена, туй страшно ме стъписа.
	Тогаз не знаех аз каква е близостта ви
	с Лукрецийния род, дали ви се тя нрави,
	и не разкрих ви как със свойта красота
1570	във моето сърце разпали огън тя.
	Обаче аз, уви, не знаех отпреди,
	че многото акъл на любовта вреди.
	Сега, когато знам Лукреция коя е
	и откъде й е родът, от вас желая
1575	едно: разчитайки на любовта, която
	ведно с кръвта сина обвързва със бащата,
	да сторите тъй, че баща й да склоните
	да се оженим и да ни ощастливите.

	__ЖЕРОНТ__
	Поднасяш ме май пак.

	__ДОРАНТ__
						Да каже и Клитон,
1580	че казвам ви това с най-сериозен тон.
	Той е в течение.

	__ЖЕРОНТ__
					Не те ли хваща срам,
	че трябва от Клитон аз тез неща да знам?
	Как тъй слугата ти довереник ти става,
	а пък баща ти в теб за всичко се съмнява?
1585	Макар и разгневен, аз свойта доброта
	ще проявя към теб като любящ баща.
	Лукреция добре познавам и ще сторя,
	така че вашия годеж да уговоря
	с баща й. Ти нали не би го провалил?

	__ДОРАНТ__
1590	За да ви уверя, аз бих ви придружил.

	__ЖЕРОНТ__
	Не, тука остани. Все още се съмнявам
	в теб и не бих могъл на теб да се надявам.
	С Лукреция бъди внимателен, че лесно
	засегнал би я ти със нещо неуместно,
1595	и след това пред мен не ща да се вестяваш.
	Кълна се в слънцето, което ни огрява,
	че ако този мой съвет не зачетеш,
	от моята ръка тогава ще умреш
	и с недостойна кръв, в краката ми проляна,
1600	ще можеш да платиш честта ми поругана.


>>	Четвърта сцена

N	__Дорант__, __Клитон__

	__ДОРАНТ__
	Не ме е никак страх от тази му закана.

	__КЛИТОН__
	За отстъпление е прекалено рано.
	Със острия си ум излъгахте го дваж,
	я триж опитайте, че пак редът е ваш.
1605	До два пъти — добре, на третия път спри.

	__ДОРАНТ__
	Клитон, не ми се смей, пък и не ме кори.
	Изпадна моят дух в смущение безкрайно.

	__КЛИТОН__
	Дали защото сам разкрихте нещо тайно
	или това бе ход, за да се изхитрите?
1610	Съмнявам се, че по Лукреция горите —
	тъй хитри номера умът ви изнамира,
	че думите ви все обратно аз разбирам.

	__ДОРАНТ__
	Обичам я — в това недей се хич съмнява,
	но има риск и той ме много притеснява.
1615	Ако бащите ни са на различно мнение,
	със мен е свършено, очаква ме крушение.
	Да кажем, че не се възпротиви бащата,
	ами дали ще е съгласна дъщерята?
	Приятелката й аз онзи ден видях,
1620	от красотата й тъй очарован бях,
	че днес, когато по-внимателно се взрях
	почувствах в миг, че пак по нея запламтях.
	На труден кръстопът сега ми се намира
	сърцето — между две то трябва да избира.

	__КЛИТОН__
1625	Защо припирахте с настойчивост гореща
	баща ви с нейния баща да има среща?

	__ДОРАНТ__
	В противен случай той не би ми хванал вяра.

	__КЛИТОН__
	Та, значи, и тоз ход в заблуда да го вкара!

	__ДОРАНТ__
	Единствено така гнева му бих смирил.
1630	Горко на който е тоз хитър трик разкрил!
	С измисления брак аз щях да имам време
	спокойно да реша коя от тях да взема.

	__КЛИТОН__
	Приятелката й, туй е Клариса, да?

	__ДОРАНТ__
	Та тъкмо във това е моята беда —
1635	Алсип ще е щастлив, пък аз ще съм наказан,
	но той ще има туй, което аз отказах.
	Я по-добре да спрем да мислим за Клариса.

	__КЛИТОН__
	… И за Орфиза? О, и аз не виждам смисъл.

	__ДОРАНТ__
	Днес по Лукреция умът ми волно хвърка,
1640	а не по другата, която ме побърка.
	Сабина идва…


>>	Пета сцена

N	__Дорант__, __Сабина__, __Клитон__

	__ДОРАНТ__
			Ти предаде ли, кажи ми,
	писмото на онез ръце незаменими?

	__САБИНА__
	Предадох го, ала…

	__ДОРАНТ__
					Какво?

	__САБИНА__
						О, тя го стъпка…

	__ДОРАНТ__
	И без да го чете?

	__САБИНА__
					Уви!

	__ДОРАНТ__
						Каква постъпка!

	__САБИНА__
1645	Отгоре на това закани се жестоко
	да ме изгони и най-грубо ме нахока!

	__ДОРАНТ__
	Ще поулегне тя. За твое утешение
	ръка й ти подай

	__САБИНА__
					Как тъй?

		__ДОРАНТ__
							По мое мнение
	тя все ще ти прости. Поговори със нея.

	__КЛИТОН__
1650	Каква усмивчица лицето й огрея!
	Аз мисля, че се е успокоила даже
	и ред подробности могла би да разкаже.

	__ДОРАНТ__
	Та значи стъпка го, дори не го прочете?

	__САБИНА__
	Това заръча ми да ви предам. Простете,
1655	че бях принудена…

	__КЛИТОН__
						Добре се справя май.

	__САБИНА__
	Но тя, в действителност, прочете го докрай.
	Да лъжа вас? Това не бих си позволила.

	__КЛИТОН__
	Със свойта ловкост тя и Рим би възхитила.

	__ДОРАНТ__
	У нея има ли към мен омраза?

	__САБИНА__
								Няма

	__ДОРАНТ__
1660	А обич?

	__САБИНА__
				Също не.

	__ДОРАНТ__
					Тъй ли?

	__САБИНА__
							Сега съм пряма.

	__ДОРАНТ__
	А друг обича ли?

	__САБИНА__
					Друг не.

		__ДОРАНТ__
							Какво да правя?

	__САБИНА__
	Не знам.

	__ДОРАНТ__
			Все пак?

	__САБИНА__
					Ах, как нещата да представя?

	__ДОРАНТ__
	Правдиво.

	__САБИНА__
			Е?

		__ДОРАНТ__
				Дали ще срещна любовта?

	__САБИНА__
	Възможно е.

	__ДОРАНТ__
			Кога?

	__САБИНА__
				Щом ви повярва тя.

	__ДОРАНТ__
1665	Щом ми повярва… Как щастлив ще бъда аз!

	__САБИНА__
	Тя сигурно с любов ще ви дари тогаз.

	__ДОРАНТ__
	Ако е тъй, защо сега да не ликувам?
	А щом тя няма от какво да се страхува,
	баща ми…

	__САБИНА__
			Ето я, с Клариса се показва.


>>	Шеста сцена

N	__Клариса__, __Лукреция__, __Дорант__, __Сабина__, __Клитон__

	__КЛАРИСА__, _на Лукреция_.
1670 А може би сега той истината казва
	и затова потрай, но без да губиш вяра.

	__ДОРАНТ__, _на Клариса_.
	Добро ли, зло ли тоз ваш чар ще ми докара?

	__КЛАРИСА__, _на Лукреция_.
	Дали ми е сърдит, та стрелва ме с очи?

	__ЛУКРЕЦИЯ__, _на Клариса._
	Не, май случайно е, но туй ще проличи
1675	впоследствие.

	__ДОРАНТ__, _на Клариса._
					Защо, когато съм далече
	от взора ви, за мен животът свършва вече?
	От личен опит знам, че влюбените мъка
	ужасна чувстват, щом им предстои разлъка.

	__КЛАРИСА__, _на Лукреция_.
	Все тъй си пее той.

	__ЛУКРЕЦИЯ__, _на Клариса._
						Писмото виж, чети!

	__КЛАРИСА__, _на Лукреция_.
	Но чуй.

	__ЛУКРЕЦИЯ__, _на Клариса._
1680		Той казва го на мен, разбра ли ти?

	__КЛАРИСА__, _на Лукреция_.
	Ще видим.
N	На Дорант
			Е, Дорант, нали сте влюбен в мен?

	__ДОРАНТ__, _на Клариса._
	От вашите очи отдавна съм пленен,
	но те на моя плам, за жалост, не отвръщат.

	__КЛАРИСА__, _на Лукреция_.
	Не виждаш ли, че той към мене се обръща?

	__ЛУКРЕЦИЯ__, _на Клариса._
1685	Обърках се съвсем.

	__КЛАРИСА__, _на Лукреция_.
							Лъжите му до края
	да чуем!

	__ЛУКРЕЦИЯ__, _на Клариса._
			Глуми по-обидни аз не зная.

	__КЛАРИСА__, _на Лукреция_.
	Тъй любовта си той разделя между нас —
	ти нощем слушаш тез лъжи, а денем — аз.

	__ДОРАНТ__, _на Клариса._
	Надумвате ли се? По нейния съвет
1690	не се водете. Той могъл би занапред
	на мене куп беди да причини, защото
	за нещо съм й крив и ми желае злото.

	__ЛУКРЕЦИЯ__, _на себе си_.
	Да, крив. И още как? Мъст само заслужава.

	__КЛАРИСА__, _на Дорант_.
	От нея чух неща, които ме смущават.

	__ДОРАНТ__
1695	Ревнивият й ум какво ли е родил?

	__КЛАРИСА__
	А в нещо вашият дали не е сгрешил?
	Познавате ли ме?

	__ДОРАНТ__
					Я спрете с тез игри.
	Нали аз вчера бях със вас в Тюилери
	и бях от чара ви фатално запленен.

	__КЛАРИСА__
1700	Да знаехте какво тя довери на мен —
	че вашата душа по друга се терзае.

	__ДОРАНТ__
	По друга ли? О, не, измислица това е.
	Животът ми на вас изцяло е обречен.

	__КЛАРИСА__
	А тя ме увери, че имате брак вече.

	__ДОРАНТ__
1705	Играта ви със мен ви носи забавление,
	но ще повторя пак, че с моето твърдение
	за някакъв мним брак отбягвах друга аз
	с единствената цел да се отдам на вас.

	__КЛАРИСА__
	Но сигурно преди да сключите брак с мене,
1710	във Турция ваш брак със друга уреден е.

	__ДОРАНТ__
	Защо пък да не се твърди надлъж и шир,
	че за съпруга аз съм ходил чак в Алжир?

	__КЛАРИСА__
	Безспорен факт е, че презирате Клариса.

	__ДОРАНТ__
	Държа да бъда ваш. Изложих ви какви са
1715	стремежите ми днес. Ще действам, както мога.

	__КЛАРИСА__
	Аз нищо не разбрах до тоз момент, ей Богу.
	Лукреция, я чуй.

	__ДОРАНТ__, _на Клитон._
					Лукреция! И тя ли?

	__КЛИТОН__, _на Дорант_.
	Кажете ми сега коя сте си избрали?
	Лукреция е по-красива според мен.
1720	Но вие в случая не сте ли заблуден?

	__ДОРАНТ__, _на Клитон._
	Та аз с Лукреция говорих вечерта…

	__КЛИТОН__, _на Дорант_.
	Там всъщност е била Клариса, а не тя.
	Таз тайна току-що ми повери Сабина.

	__ДОРАНТ__
	Примамливо парче, но как тъй ще отмина
1725	приятелката й — тя също ми допада.
	Обърках ги, но пък туй носи ми отрада.
	От теб — ни дума! В мен нов плам се разгоря
	и ще ме видиш ти във новата игра —
	със други средства, но със същите слова.

	__ЛУКРЕЦИЯ__, _на Клариса._
1730	Пореден нагъл ход ще има след това.
	От думите ти той ще бъде изумен.

	__КЛАРИСА__, _на Дорант._
	Приятелката ми споделя всичко с мен
	и знам от нея, че нощес със думи мили,
	подмолно, своята любов сте й разкрили.
1735	Безспорно мамите, ала коя от нас?

	__ДОРАНТ__
	Откакто съм в Париж, говорих само с вас.

	__КЛАРИСА__
	Нима с Лукреция през тази нощ не бяхте?

	__ДОРАНТ__
	А вие как на мен тоз номер изиграхте?
	И аз се хванах — уж познат ми бе гласът.

	__КЛАРИСА__
1740	Той истината май ни казва за пръв път.

	__ДОРАНТ__
	Лукавство проявих, за да осуетя
	лукавия ви трик и да ви отмъстя.
	Аз всъщност хода ви навреме не разкрих,
	но вместо вие мен, аз вас ви надхитрих.
1745	Побърках ви. Нали не ще го отречете?
	Пък друг път някой друг за жертва изберете.
	Замислихте игра, която аз спечелих
	и то, признавам си, със средства неумели.
	Ах, как обичам ви! Проклинам всеки ден,
1750	когато не съм бил от чара ви пленен.

	__КЛАРИСА__
	Ако е тъй, защо брак мним ни се стоваря,
	а пък баща ви с мен дойде да разговаря?
	Тоз подъл номер с брак защо бе съчинен?

	__ЛУКРЕЦИЯ__, _на Дорант._
	Уж в нея влюбен сте, а пишете на мен.

	__ДОРАНТ__, _на Лукреция_.
1755	Разбирам ви гнева — напълно е логичен
	и той показва, че не съм ви безразличен.
	Достатъчно играх, хитрувах… Днес се вричам,
	че аз единствено Лукреция обичам.

	__КЛАРИСА__, _на Лукреция._
	Какъв лъжец! Та той днес лъже ни и двете.

	__ДОРАНТ__, _на Лукреция._
1760	Изслушате ли ме, сама ще разберете.
	Под ваше име и от вашия прозорец,
	със ваше знание, Клариса трик позорен
	на мене изигра. Аз тъй се наскърбих,
	че с адекватен ход на вас си отмъстих.

	__ЛУКРЕЦИЯ__
1765	А вчера кой бе с вас посред Тюилери?

	__ДОРАНТ__
	О, със Клариса бях, ухажвах я дори.

	__КЛАРИСА__, _на Лукреция_.
	Хитрецът докога със нас ще се глуми?

	__ДОРАНТ__, _на Лукреция._
	За нея — думите, за вас — сърцето ми,
	че в него взорът ви запали буен пламък,
1770	за който споделих аз със баща си само.
	Понеже беше ми речта фриволна, щом
	приключи срещата, прибрах се крадешком.

	__КЛАРИСА__, _на Лукреция_
	Лъжа подир лъжа пред нас безспир той трупа,
	та връзките си с нас набързо да претупа.

	__ДОРАНТ__, _на Лукреция._
1775	Но само вие с чар сърцето ми пленихте.

	__ЛУКРЕЦИЯ__, _на Дорант._
	Защо с дела не ме до днеска убедихте?

	__ДОРАНТ__
	Ако баща ми пред баща ви обещава,
	че брак ще сключим, туй не ви ли убеждава?

	__ЛУКРЕЦИЯ__
	И след такъв обет е нужно мойто мнение,
1780	а мен и в тоз момент измъчва ме съмнение.

	__ДОРАНТ__
	Признанието ми дано да го разсее!
N	На Клариса.
	Обичайте Алсип, Клариса. Той копнее
	по вас — коя би взел, ако не беше оня
	несъществуващ брак. Но аз карез не гоня.
1785	А тайната ни — тя за двама ни остава.
	Но вижте, че Алсип с баща ми приближава.


>>	Седма сцена

N	__Жеронт__, __Дорант__, __Алсип__, __Клариса__, __Лукреция__, __Изабела__, __Сабина__, __Клитон__

	__АЛСИП__, _на Клариса, излизайки от дома й_.
	Родителите ни ни брака одобряват.

	__ЖЕРОНТ__, _на Лукреция, излизайки от дома й._
	И вашият баща на брак се съгласява.

	__АЛСИП__, _на Клариса_.
	Кажете само „да“ и сватба ще ви чака.

	__ЖЕРОНТ__, _на Лукреция_.
1790	Кажете бързо „да“, за да не бавим брака.

	__ДОРАНТ__, _на Лукреция._
	Съгласието си нима не ще дадете?

	__АЛСИП__
	Но глухонеми ли сте днеска вие двете?

	__КЛАРИСА__
	Със бащината власт се аз съобразявам.

	__ЛУКРЕЦИЯ__
	Чрез послушание дълга си изпълнявам.

	__ЖЕРОНТ__, _на Лукреция._
1795	Тогаз съвета на баща си изпълнете.

	__АЛСИП__, _на Клариса._
	С баща си и със мен тогаз се съгласете.

N	Клариса влиза вкъщи заедно с Алсип и Изабела, а останалите се отправят към дома на Лукреция. Сабина и Дорант разговарят пътьом.

	__САБИНА__
	След брака ви дъждът навярно ще престане.

	__ДОРАНТ__
	Напротив, не се бой — той на порой ще стане.

	__САБИНА__
	Със грижи за дома ще сте обременен
1800 и надали тогаз ще мислите за мен.

	__КЛИТОН__, _сам_.
	От своите лъжи лъжецът пати често,
	но щом е обигран, не свършва той злочесто.
	Дорант успя все пак. И вие се учете
	от примера му. Щом налага се, лъжете.
