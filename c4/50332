>
#	Действащи лица

	__Юпитер__
	__Венера__
	__Амур__
	__Егиалия__, __Фаена__ — грации
	__Психея__
	__Царят__ — баща на Психея
	__Аглавра__, __Кидипа__ — сестри на Психея
	__Клеомен__, __Агенор__ — принцове, влюбени в Психея
	__Зефир__
	__Ликас__
	__Речният бог__


>	Пролог

N	Предната част на сцената представлява поляна, а в дъното се издига скала с процеп в нея, през който в далечината се вижда морето. В средата на сцената се появява Флора, придружена от бога на дърветата и плодовете Вертумний и от бога на водите Палемон. Всеки от тях води група божества: след единия вървят дриади и силвани, а след другия — речни божества и наяди.
	Със своята песен Флора приканва Венера да слезе на земята.

	__ФЛОРА__
	Войните свършиха най-сетне:
	най-силният и храбър цар
	след свойте подвизи несметни
	мир на земята дал е в дар.
5	Слезни при нас, прославена богиньо
	на любовта, и светли дни дари ни!

N	Вертумний и Палемон заедно с придружаващите ги земни и водни божества (дриади, силвани и наяди) пригласят хорово на Флора.

	__ХОРЪТ__
	Безмерен мир ни радва духовете,
	играем волно и се веселим,
	и своето ликуване дължим
10	на най-великия между царете!
	Слезни при нас, прославена богиньо
	на любовта, и светли дни дари ни!

N	Влиза балет, съставен от две дриади, четири силвани, две речни божества и две наяди. След това Вертумний и Палемон, пеейки, изпълняват следния диалог:

	__ВЕРТУМНИЙ__
	Предайте се, о, коравосърдечни
	красавици! Защо да ви е жал?

	__ПАЛЕМОН__
15	Царицата на красотата вечна
	любов ще вдъхне в земния ви дял.

	__ВЕРТУМНИЙ__
	Щом нещо е красиво, но студено,
	то никого, уви, с любов не сгрява.

	__ПАЛЕМОН__
	Красивото привлича несъмнено,
20	но добрината всъщност ни пленява.

N	Всички заедно повтарят последните стихове.

	Красивото привлича несъмнено,
	но добрината всъщност ни пленява.

	__ВЕРТУМНИЙ__
	Амур дано прониже ни с метежни

	стрели — все някак ще ги изтърпим.
	__ПАЛЕМОН__
25	Кому ли нужно е сърце без нежност?
	За мене тоз недъг е непростим.

	__ВЕРТУМНИЙ__
	Щом нещо е красиво, но студено,
	то никого, уви, с любов не сгрява.

	__ПАЛЕМОН__
30	Красивото привлича несъмнено,
	но добрината всъщност ни пленява.

	__ФЛОРА__ _отговаря на диалога на Вертумний и Палемон с менует, а в това време другите божества танцуват_.
	Не се хвали
	със мъдрост ти,
	не любиш ли,
	докле си млад!
35	Не се хич май,
	а опознай
	насладите в тоз свят,
	че мъдростта
	на младостта
40	е в тоя принцип свят.
	Амур весден
	държи ни в плен
	и според мен,
	повярвайте, не бива
45	във никой час
	Амур у нас
	да среща съпротива,
	че под властта
	на любовта
50	духът крила добива!

N	Венера, придружена от своя син Амур и от двете грации Егиалия и Фаена, се спуска от небето с огромна колесница. Земните и речните божества подемат своите песни и танци, за да засвидетелстват радостта, която изпитват, виждайки приближаващата се Венера.

	__ХОРЪТ НА ВСИЧКИ ЗЕМНИ И РЕЧНИ БОЖЕСТВА__
	Безмерен мир ни радва духовете,
	играем волно и се веселим,
	и своето ликуване дължим
	на най-великия между царете!
55	Слезни при нас, прославена богиньо
	на любовта, и светли дни дари ни!

	__ВЕНЕРА__, _в колесницата си_
	Не ме прославяйте със тия волни песни,
	не съм заслужила такава висша чест.
	По-редно ще е тез приветствия чудесни
60	да ги отправите към друга прелест днес.
	Отдавнашен е обичаят
	да съм ухажвана навред,
	но всичко следва своя ред —
	дойде и за Венера краят.
65	Уви, днес хората решават
	от друга да се възхищават.
	Измести ме красивата Психея —
	възторгва се вселената от нея.
	В немилост съм сега, душата ми е свита,
70	макар че някои все още ме зачитат.
	Но мнозинството е решило несъмнено
	коя от двете е със повече заслуги —
	от много грации се виждах оградена,
	със грижи и любов те щедро ме дариха,
75	а пък сега, уви, до мене няма други
	освен тез двете — те над мене се смилиха
	и затова ме придружиха.
	Сърцето ми дано една обител тиха
	намери посред тоз потискащ мрак и там
80	да скрие свойта скръб и своя срам!

N	Флора и другите божества се оттеглят, а Венера и придружаващите я слизат от колесницата.

	__ЕГИАЛИЯ__
	Богиньо, ти си тъй потънала в тъга,
	че чудим се какво да сторим:
	от почит е добре да помълчим сега,
	ала дългът ни кара да говорим.

	__ВЕНЕРА__
85	Спестете си съветите към мен,
	че тоз момент е зле избран!
	Пък и не казвайте, че беше прекален
	гневът ми — той бе оправдан.
	Такова тежко оскърбление
90	не беше ми нанасяно друг път,
	но ще последва отмъщение,
	ако ме боговете подкрепят!

	__ФАЕНА__
	Сравнена с нас, ти по` си прозорлива,
	достойнствата си най-добре цениш
95	и според мен съвсем не ти отива,
	Богиньо, чак така да се гневиш.

	__ВЕНЕРА__
	И тъкмо на това дължи се моят гняв —
	по-лют е ударът, щом рангът по-висок е.
	Но ако моят сан не бе тъй величав,
100	не бих усетила таз болка тъй дълбоко.
	Та аз на Юпитер съм дъщеря,
	а моят син е бог на любовта;
	та аз родих се чар навред да възцаря,
	да няма ни една несбъдната мечта;
105	та аз ликувах, че мнозина с ясен глас
	отправят благослов към моя свят олтар;
	та аз от памтивека имам власт
	над целия всемир, над всяка жива твар;
	удостоена бях със приз за красота
110	във спор със две богини съвършени,
	а смъртна някаква днес има наглостта
	да спори за правата ми свещени!
	Безумният инат дотам отиде чак,
	че със девойка земна ме сравняват
115	и съм принудена безспир да слушам как
	у нея ред достойнства подчертават
	и как твърдят мнозина не от вчера,
	че тя е по-красива от Венера!
	Как бих търпяла, щом така ме унижават?!

	__ЕГИАЛИЯ__
120	Какво да чакаме от хора своеволни,
	освен сравнения обидни?

	__ФАЕНА__
	Те хвалят пошлостта, а личности най-видни
	очернят със нападки долни.

	__ВЕНЕРА__
	Но тез жестоки думи срещу мене
125	възмездие са за Юнона*1 и Палада*2,
	[*1 Юнона е богинята на раждането, брака, семейството, майчинството и жените в древния Рим. Еквивалент на гръцката Хера. Б. пр.]
	[*2 Палада в древногръцката митология е млечна сестра на богинята Атина. Дъщеря е на Тритон. Убита е случайно от Атина още като дете. Според една от легендите това е послужило за епитет на Атина Палада — богинята на мъдростта, занаятите и военните стратегии. Б. пр.]
	които бяха смъртно уязвени,
	че аз получих ябълка в награда!
	Злорадстват те, че тровят ме бедите,
	избухват час по час в ехиден смях,
130	вторачено ме гледат във очите,
	за да открият смут във тях,
	и безподобна болка ме пробожда,
	като че ли им чувам завистта:
	„Хвали, Венеро, свойта красота
135	и вярвай, че ни превъзхождаш,
	защото днес светът уверено твърди,
	че с чар над теб блести една девойка земна.“
	Това е удар с нож във моите гърди,
	това е болка всеобемна!
140	Злорадството на тез съпернички надменни
	по-тежки прави моите беди.
	Ако в мен, сине мой, си имал нявга вяра,
	ако към мен изпитваш милост ти,
	ако усещаш как страдание без мяра
145	на майка ти сърцето днес гнети
	(на таз, която все била ти е закрила),
	честта й безрезервно защити,
	като използваш цялата си сила:
	със своите стрели ти пронижи Психея,
150	така че мойта мъст да сполети и нея!
	Сразяващ удар за да нанесеш,
	ще трябва най-отровната стрела
	за случая да избереш,
	та от гнева ти да не би могла
155	да се спаси тя и за наказание
	да пламне от любов, любов до отчаяние,
	по най-ужасното на този свят създание…
	Най-лошото дано да й се случи —
	любов в ответ да не получи!

	__АМУР__
160	Та кой не се стреми Амур да злепоставя?
	Безбройни грехове приписват ми отвред,
	по мой адрес нелепости безчет
	наляво и надясно се разправят.
	Но аз ще проявя заради тебе воля…

	__ВЕНЕРА__
165	Недей отказва, щом аз, майка ти, те моля,
	и вместо да умуваш, уточни
	кога ще отмъстиш, затуй че опетнена
	бе мойта чест, и тука се върни
	едва когато бъда възмездена!

N	Амур отлита, а Венера и Грациите се оттеглят.

N	Сцената се превръща в площад на голям град: от двете страни се виждат дворци и къщи в различни архитектурни стилове.


>	Първо действие

>>	Първа сцена

N	__Аглавра__, __Кидипа__

	__АГЛАВРА__
170	Ако си болките със теб не споделим,
	те, сестро, по` ще ни болят.
	Затуй сърцата си предлагам да сближим,
	та те взаимно да се утешат.
	Със тебе сме сестри и по несрета,
175	проблемът ни един ще се окаже,
	тез болки можем да ги смесим даже
	и от еднакъв гняв обзети,
	да дигнем, възмутени, глас високо
	срещу Съдбата подла и жестока.
180	Дали една фаталност непозната
	обърка ни тъй, сестро, съдбините,
	че всичко живо в необята
	възславя на сестра ни красотите,
	а никой принц не се прехласна
185	по нас? Ах, колко е ужасно
	да наблюдаваш как се покоряват
	на нея всички с почитание
	и въпреки че все край нас минават,
	на нас да не обръщат хич внимание!
190	Какво да радва нашите очи,
	в какво пред боговете съгрешихме,
	какво ни тъй обезличи,
	та досега не покорихме
	възлюбени сърца с възвишена наслада?
195	На другите ли само те се падат?
	Сестрице, има ли по-тягостна немилост?
	Днес никой не ни тачи прелестта,
	а пък Психея си е присвоила
	на цял куп ухажори почитта!

	__КИДИПА__
200	Да, сестро моя, таз съдба несправедлива
	нас може до полуда да докара.
	Та има ли беда по-тъжна, по-горчива
	от тази, дето се на нас стовари?

	__АГЛАВРА__
	И аз усещам, че сълзите ми напират,
205	че за душата ми мир вече няма.
	Срещу такова зло как сили се намират?
	А мъката ми е така голяма,
	че все преследва ме триумфът на Психея
	и чак ме хваща срам. Ти имаш ли идея
210	как дръзкият й лик не дава ми покой,
	как нощем не заспивам дълго време,
	как щом от него дрямка отърве ме,
	в съня ми се явява мигом той
	и пак успява да обземе
215	съзнанието ми — насън изкрясквам
	и неминуемо се стряскам.

	__КИДИПА__
	Във думите, които произнасяш,
	аз виждам своя образ отразен
	и те буквално се отнасят
220	за туй, което става с мен.

	__АГЛАВРА__
	Предлагам да помислим по въпроса
	в какво се крие чарът й, ей богу?
	Каква е тайната му и защо са
	очите й харесвани тъй много?
225	С какво ли тя сърцата покорява,
	с какво в тях предизвиква страст?
	Та красотата дава ли й право
	над другите да има толкоз власт?
	Е, да, тя хубава е и е млада —
230	това не ще оспорим на Психея.
	Но следва ли, че прелестта ни спада
	от факта, че по-стари сме от нея?
	За присмех ли са ни лицата?
	Та малко поне чар не е ли
235	скрит в погледа ни, в тена и в снагата,
	тъй че поклонници да си спечелим?
	Ти знаеш, че държа на твойто мнение,
	и искам откровена да си с мене —
	нима е нейното телосложение
240	от моето по-съвършено
	и във какво конкретно отношение
	аз й отстъпвам несъмнено?

	__КИДИПА__
	Да й отстъпваш ти? Я без такива!
	При вчерашния лов се вгледах придирчиво
245	и в двете ви и, без да те лаская,
	най-искрено ще ти призная,
	че ти ми се видя далече по-красива.
	И аз желала бих да споделиш с мен честно
	дали не си въобразявам,
250	че съм устроена да мога все пак лесно
	сърца да покорявам.

	__АГЛАВРА__
	Да, сестро, несъмнено имаш ти
	туй, дето силна страст възпламенява;
	тъй всяко твое действие блести,
255	че даже ти се възхищавам:
	така са явни твойте красоти,
	че мъж да съм, аз твой поклонник ставам!

	__КИДИПА__
	Защо тогаз пред нас я предпочитат,
	защо ли взорът й извиква възхищение,
260	а никой прелестта ни не зачита,
	не буди тя въздишки и копнение?
	__АГЛАВРА__
	За сведение дамите твърдят,
	че най-посредствен чар откриват у Психея,
	и аз разбрах защо се тъй тълпят
265	поклонници около нея.

	__КИДИПА__
	И в моя ум върти се мисълта,
	че на мистерия тоз факт дължи се;
	това, че куп сърца възпламенява тя,
	не е природен дар — изобщо не лъжи` се.
270	Тук тесалийското изкуство има пръст —
	изглежда някой чародей чевръст
	придал й е измамна красота.

	__АГЛАВРА__
	А според мене чарът, със който тя пленява
	сърцата, другаде е скрит:
275	той е във нейния приветлив вид,
	в усмивката, която покорява,
	във погледа й, с доброта пропит,
	в това, че всекиму ръка подава
	и радости на всички обещава.
280	На нашта слава времето отмина,
	за благородството и гордостта
	сега припомнят си малцина
	а пък на влюбените верността
	на изпитание не се подлага.
285	Това ни гордостта болезнено засяга,
	но този век отпрати я в забвение
	и ни остави само участта
	на нечий мъжки врат да виснем с омерзение.

	__КИДИПА__
	Наистина умът ти по-добре
290	успял е в тази тайна да прозре.
	Най-важно бе за нас доброто поведение,
	но кандидатите то настрани държеше,
	грешехме, че най-много се ценеше
	моминската ни чест и знатното рождение.
295	Мъжът очаква от жената в наше време
	усмивки, смях — не обич всеотдайна.
	И затова Психея ни отнема
	любовниците — в туй е цялата й тайна.
	Със времето във крак ще трябва да вървим
300	и да ценим годините си млади.
	Със стария морал не се ли разделим,
	той все ще ни лишава от наслади.

	__АГЛАВРА__
	Съгласна съм със теб и мисля, че ще можем
	тозчас идеята ти да приложим
305	към принцовете, дето се явяват
	последни. Сестро, те ме запленяват.
	Видя ли как добре е всеки сложен?

	__КИДИПА__
	О, да. Та те са толкова чудесни,
	че аз… Какво изящество телесно!

	__АГЛАВРА__
310	Защо любов от тях, без риск за нашта чест,
	да не получим? Тъй изящни те са!

	__КИДИПА__
	Така е. Всяка прелестна принцеса
	сърцето си отдала би им днес.


>>	Втора сцена

N	__Клеомен__, __Агенор__, __Аглавра__, __Кидипа__

	__АГЛАВРА__
	А, ето ги. Виж само как изглеждат.
315	И двамата в мен будят възхищение.

	__КИДИПА__
	Какви лица, какви одежди!
	Съгласна съм със твойто мнение.

	__АГЛАВРА__
	Ах, принцове, защо от нашата поява
	смутихте се? Нима тук нищо не ви спира?

	__КЛЕОМЕН__
320	Разбрали бяхме, че тъдява
	принцесата Психея се намира.

	__АГЛАВРА__
	Известен чар не виждате ли вие
	по тез места, макар и да я няма?

	__АГЕНОР__
	Не спорим, че цари тук красота голяма,
325	но ние искаме Психея да открием.

	__КИДИПА__
	Навярно нещо неотложно
	ви кара да я търсите навред.

	__КЛЕОМЕН__
	Наистина, защото без нея е възможно
	животът ни на зле да тръгне занапред.

	__АГЛАВРА__
330	Ще си призная, че ако държим
	да знаем всичко, май ще прекалим?

	__КЛЕОМЕН__
	Днес можем с вас да споделим все пак
	туй, що, и без да щем, ще се узнае.
	Когато нещо любовта касае,
335	да го опазим в тайна няма как.

	__КИДИПА__
	Разбрахме всичко: то се е видяло,
	че двамата обичате Психея.

	__АГЕНОР__
	О, да, сърцата ни са в нейна власт изцяло
	и своя плам държим да споделим със нея.

	__АГЛАВРА__
340	Съвсем необичайно е това, че
	съперници сте, пък другарство ви сближава.

	__КЛЕОМЕН__
	Да, рядко случва се, обаче
	между добри приятели то става.

	__КИДИПА__
	Тук само тя ли е красавица? Какво
345	ви пречи, че са дамите различни?

	__АГЛАВРА__
	Сред доблестното дамско общество
	тя само ли сърцата ви привлича?

	__КЛЕОМЕН__
	Щом пламне в теб любов, ти търсиш ли тогава
	съвет, избираш ли кого да заобичаш?
350	Когато в обич другиму се вричаш,
	ти питаш ли дали го заслужава?

	__АГЕНОР__
	Сърцето щом се на любов обрича,
	възможност няма да избира,
	а следва туй, което го привлича.
355	То няма нужда да разбира
	защо обичано е и обича.

	__АГЛАВРА__
	На мен ми става тъжно на душата,
	че затруднение изпитвате сега.
	Обичате чаровница, която
360	ви вдъхва и надежда, и тъга,
	ала сърцето й, уви, не изпълнява
	това, което тя с очите обещава.

	__КИДИПА__
	Тя с пестеливи думи ще излъже
	надеждата ви, че с любов ще ви дарява;
365	непостоянството си много бърже
	ще прояви и все беди ще ви създава.

	__АГЛАВРА__
	Разбирайки, че сте достойни и сърцати,
	скърбим, че таз любов ви води към провал,
	а всеки би открил красавица, с която
370	щастливо свойте дни би изживял.

	__КИДИПА__
	Затуй по-лесен избор направете,
	приятелството си от любовта спасете;
	безспорни качества откриваме във вас
	и ако вземете съвет от нас,
375	сърцата си от зло ще отървете.

	__КЛЕОМЕН__
	Това ви щедро предложение
	трогателна развръзка обещава,
	но жалко, че небесно повеление
	от таз възможност ни лишава.

	__АГЕНОР__
380	Стремите се да ни освободите
	от любовта, която на изпит ни подлага.
	Но щом приятелството не помага,
	не виждам вие как ще ни спасите.

	__КИДИПА__
	Психея може би… Тя тъкмо приближава.


>>	Трета сцена

N	__Психея__, __Кидипа__, __Аглавра__, __Клеомен__, __Агенор__

	__КИДИПА__
385	Ах, сестро, радост днес на теб ще ти се случи.

	__АГЛАВРА__
	И твоят чар небивал ще получи
	признание, каквото заслужава.

	__КИДИПА__
	Тез принцове на твоя чар са в плен —
	удостои ги със внимание!

	__ПСИХЕЯ__
390	Но аз не мисля, че дължат на мен
	това си състояние.
	Щом разговарят с вас във тоз момент,
	те значи имат друго основание.

	__АГЛАВРА__
	Не сме дарени с красота такава,
395	че да събудим в тях особен интерес.
	Те просто ни оказват чест
	с туй, че споделят с нас какво ги притеснява.

	__КЛЕОМЕН__
	Пред дивния ви чар, госпожо мила, аз
	ще ви направя днес нечувано признание;
400	с риск даже да умрат мнозина като нас
	ще предизвикат с туй у вас негодувание.
	Но вие сдържате гнева си в този час
	и не прибягвате до наказание.
		Тъй случи се, че още от детинство
405	приятелство голямо нас сближи ни —
	под тежестта на дни и на години
	по-здраво стана то и от роднинство.
	От ударите на суровата съдба
	и от страха пред смърт и изтезания
410	по-силни станахме в съвместната борба
	и издържахме на върховни изпитания.
	Приятелството ни, сред клюки и лъжи,
	показа си жизнеността,
	а днес налага се да издържи
415	проверката на любовта.
	То устояло е на натиск многолетен
	и се осланя на взаимно уважение;
	молбата ни е днес да изберете
	един от нас по свое усмотрение.
420	Ще бъде този избор от значение
	за двама ни, но той не ще ни скара:
	приятелството ни ще ни накара
	земите си в едно да слеем
	и заедно щастливо да живеем.

	__АГЕНОР__
425	Със този избор бихте завладели
	и двама ни, така че пламъка в душите
	ведно с богатствата ни и земите
	ще ви дарим, та с тях да ви спечелим.
	За влюбените ни сърца ще бъде лесно
430	пред вашия баща да сторят този жест:
	щастливецът ще има висша чест
	на вас да поднесе тоз дар чудесен.
	А другият не ще се чувства ощетен,
	щом първом с него е въпросът уточнен.

	__ПСИХЕЯ__
435	Тоз избор, който чакате от мен,
	най-гордата душа доволна ще направи,
	проблемът ви така ми се представи,
	че трябва най-добре да бъде разрешен.
	Приятелството ви, честта ви, любовта ви
440	във моите очи ви извисяват.
	Кой тез достойнства би могъл да съпостави
	с туй, на което се сърцата ви надяват?
	Но ще призная, че сърдечното влечение
	не е достатъчно — дългът ми повелява
445	да се съобразя със татковото мнение,
	а и предимство на сестрите си аз давам.
	Дори и всичко да зависеше от мен,
	и двамата сте тъй достойни за внимание,
	че съм изправена пред страшно колебание
450	и изборът ми е безкрайно затруднен.
	Изгаряте по мен… Обаче как, ей Богу,
	ще се надяваме на обич споделена,
	щом две сърца за мен са прекалено много,
	а пък едно за вас е малко? Несъмнено,
455	приятелството ви поддържа вашта вяра,
	но то ще ме изложи на мъчение,
	ако животът някак ме накара
	към някого да чувствам съжаление.
	О, принцове, повярвайте, че аз
460	ви предпочитам днес пред всеки друг.
	Но как сърцето ми единия от вас
	да избере, та той да стане мой съпруг?
	На тоз, когото бих избрала най-невинно,
	ще принеса във жертва свойта нежност,
465	но другият ще сети неизбежно
	несправедливост безпричинна.
	Великодушни сте и двамата, обаче
	единият ще си проклина участта
	заради мен. Защо не сторите така, че
470	и двамата да сте щастливи в любовта?
	Бъдете, принцове, достатъчно добри,
	за да приемете от мен един съвет:
	вземете мойте две пленителни сестри
	и с тях ще сте щастливи занапред.
475	Аз бих добавила, че много ги ценя
	и връзката ви с тях ще улесня.

	__КЛЕОМЕН__
	За мене би било ужасно,
	ако едно сърце остави
	таз, дето то обича страстно,
480	със него дар на друг да прави!
	На вас отдаваме си днес сърцата,
	за да сте им навеки господар.
	Но имайте, госпожо, добрината
	да ги не давате на друга в дар.

	__АГЕНОР__
485	За вашите сестри ще бъде горък срам,
	обидно ще е те да вземат като дял
	остатъците от един сърдечен плам,
	плам, който преди туй за друга е горял.
	Единствен първият любовен жар ти дава
490	възможността да си честит изцяло
	и според мене всяка заслужава
	сърце, за нея първом затуптяло.

	__АГЛАВРА__
	О, принцове, за мен е доста странно как
	набързо се отказвате от нас.
495	Изчакайте да чуете все пак
	какво пък ние мислим си за вас.
	Сърцата ни не са тъй податливи чак,
	че непременно за съпрузи да ви вземем.
	А питате ли се дали ще ви приемем?

	__КИДИПА__
500	Достатъчни са ни честта и гордостта,
		че за сърцата ви с упорство да се борим.
		Мечтаем си да ви спечелим любовта,
		без никакви усилия да сторим.

	__ПСИХЕЯ__
	Аз мислех, че за вас, сестрици, туй е чест
505	и много бих желала да предваря…


>>	Четвърта сцена

N	__Ликас__, __Психея__, __Аглавра__, __Кидипа__, __Клеомен__, __Агенор__

	__ЛИКАС__
	Госпожо!

	__ПСИХЕЯ__
			Да?

	__ЛИКАС__
				Елате!…

	__ПСИХЕЯ__
						Ала къде?

	__ЛИКАС__
								При царя.

	__ПСИХЕЯ__
	Сред тази суетня какво да чакам днес?

	__ЛИКАС__
	След малко ще го разберете.

	__ПСИХЕЯ__
	За царя ли ми носиш лоша вест?

	__ЛИКАС__
510	О, не за царя, не! За себе си мислете.

	__ПСИХЕЯ__
	Е, слава Богу, че не с царя, а със мен
	е неприятност станала в тоз ден.
	Какво се случи? Та кажи най-сетне!

	__ЛИКАС__
	Тоз, който ме изпрати тук, госпожо,
515	ще сподели със вас, каквото сметне
	за нужно. Ах, и мене то тревожи!

	__ПСИХЕЯ__
	Сега ще разбера тревогата каква е.


>>	Пета сцена

N	__Аглавра__, __Кидипа__, __Ликас__

	__АГЛАВРА__
	Кажи какво е станало във двора,
	ако забраната не ни касае?

	__ЛИКАС__
520	Уви, за злото днес говорят много хора.
	Оракулът подир поредното гадание
	на царя довери ужасно предсказание.
	Такива страшни думи той му каза,
	че всяка като нож в душата му се вряза:
525	„Да се изключи всякаква идея
	за предстояща сватба на Психея,
	а в траурен кортеж на връх във планината
	да бъде тя заведена и всички
	обратно да се върнат, та самичка
530	съпруг да чака. Туй, по воля на Съдбата,
	ще е чудовище със злостен взор неведом,
	змей, пръскащ своята отрова вредом
	и стряскащ в своя яд небето и земята.“
	Предадох ви тез думи безпощадни
535	и ви оставям тук, пък вие преценете
	защо със удари тъй злобни и тъй ядни
	днес своя гняв над нас изливат боговете!


>>	Шеста сцена

N	__Аглавра__, __Кидипа__

	__КИДИПА__
	Ти, сестро, как прие вестта, че таз злина
	тъй ненадейно е Психея сполетяла?

	__АГЛАВРА__
540	А ти как срещаш тая новина?

	__КИДИПА__
	Ще си призная, че не ме е завладяла
	все още горест непреодолима.

	__АГЛАВРА__
	Пък аз усещам в тоз момент, че има
	в душата ми май нещо като радост.
545	Съдбата праща тук злина неизразима,
	но със това доставя ни отрада.


>>	Първа интермедия

N	Сцената представлява страховити скали, а в дъното се вижда зловеща пещера. В това пустинно място трябва да бъде изоставена Психея, за да изчака осъществяването на предсказанието. Група покрусени хора се приближават, за да оплачат нейното злощастие. Част от тях са печални и изразяват мъката си чрез трогателни стенания и тъжни песни, а други засвидетелстват своята милост чрез танц, изпълнен с най-различни прояви на отчаяние.

#	РИДАНИЯ НА ИТАЛИАНСКИ,
N	изпълнявани от опечалена жена и двама отчаяни мъже.


	__ОПЕЧАЛЕНА ЖЕНА__
	Deh! piangete al pianto mio,
	Sassi duri, antiche selve,
	Lagrimate, fonti e belve
	D’un bel voto il fato rio.

	__ПЪРВИ ОТЧАЯН МЪЖ__
	Ahi dolore!

	__ВТОРИ ОТЧАЯН МЪЖ__
	Ahi martire!

	__ПЪРВИ ОТЧАЯН МЪЖ__
	Cruda morte!

	__ВТОРИ ОТЧАЯН МЪЖ__
	Empia sorte!

	__ТРИМАТА__
	Che condanni a morir tanta beltà!
	Cieli stelle, ahi crudeltà!

	__ВТОРИ ОТЧАЯН МЪЖ__
	Com’ esser puô fra voi, o Numi eterni,
	Chi voglia estinta una beltà innocente?
	Ahi! che tanto rigor, Cielo inclemente,
	Vince di crudeltà gli stessi Inferni.

	__ПЪРВИ ОТЧАЯН МЪЖ__
Nume fiero!

	__ВТОРИ ОТЧАЯН МЪЖ__
	Dio severo!

	__ЗАЕДНО__
	Perchè tanto rigor
	Contro innocente cor?
	Ahi! sentenza inudita
	Dar morte a la beltà, ch’altrui dà vita.

	__ОПЕЧАЛЕНА ЖЕНА__
	Ahi ch’indarno si tarda,
Non resiste a li Dei mortale affeto,
	Alto impero ne sforza,
	Ove commanda il Ciel, l’huom cede a forza.

N	Риданията са прекъсвани от балет, включващ осем опечалени участници.

#	Риданията на български език:

	__ОПЕЧАЛЕНА ЖЕНА__
	Редом със мене горко плачете,
	чуки гранитни, хълми гористи,
	сълзи ронете, извори чисти,
550	че от Съдбата този обет е!

	__ПЪРВИ ОТЧАЯН МЪЖ__
	Ах, каква мъка!

	__ВТОРИ ОТЧАЯН МЪЖ__
	Каква печал!

	__ПЪРВИ ОТЧАЯН МЪЖ__
	Смърт безпощадна!

	__ВТОРИ ОТЧАЯН МЪЖ__
	Орис злорадна!

	__ТРИМАТА__
555	С гибел грозейки таз красота,
	ти си показваш жестокостта!

	__ВТОРИ ОТЧАЯН МЪЖ__
	О, богове, кому от вас допада
	таз дивна красота да погребе
	с жестокост? О, безмилостно Небе,
560	такава не се среща и във ада!

	__ПЪРВИ ОТЧАЯН МЪЖ__
	О, Боже строг!

	__ВТОРИ ОТЧАЯН МЪЖ__
	О, Господи жесток!

	__ЗАЕДНО__
565	Защо постъпваш безпощадно
	срещу сърцето безотрадно?
	Нима у теб такваз жестокост има,
	че да погубиш хубост несравнима?

	__ОПЕЧАЛЕНА ЖЕНА__
	Тоз, който действията си протака,
	от боговете милост да не чака.
570	Където се Небето разпорежда,
	човекът губи всякаква надежда!


>	Второ действие

>>	Първа сцена

N	__Царят__, __Психея__, __Аглавра__, __Кидипа__, __Ликас__, __Свита__.

	__ПСИХЕЯ__
	Царю, сълзите ви прескъпи са за мен,
	но добрината ви изглежда прекалена,
	щом бащината нежност наранена
575	във вашите очи напира в тоз момент.
	Не устоявате на слабости човешки
	в разрез със монархическите нрави.
	Не бива горести и болки тежки
	да вземат връх над мъдростта ви,
580	ни състрадателно към мен да се държите.
	Оказвате ми чест със сълзи във очите,
	а туй проява е на слабостта ви.

	__ЦАРЯТ__
	О, щерко, моите сълзи ще продължават,
	скръбта ми безпределна е, обаче
585	естествена е тя. При загуба такава
	дори и мъдрият не може да не плаче.
	Това, че съм със златна диадема,
	не може да ми потуши тъгата.
	С утеха моят ум напразно се заема,
590	когато скъпи хора отнема ми Съдбата,
	макар че туй не е върховна добродетел
	и в чуждите очи не е добре прието.
	Та как, щом труден миг за мен настане,
	сърцето ми безчувствено да стане
595	и как да скрия болката в душата?
	На мене ми е чужда суетата,
	отхвърлям твърдостта, която днес минава
	за нещо висше и се възхвалява.
	Таз болка, както и да се нарича,
600	която ме засегна крайно тежко,
	показал бих навред — да видят всички
	във царското сърце сърце човешко.

	__ПСИХЕЯ__
	Не заслужавам тъй да страдате за мен,
	напротив, издръжливост покажете
605	към болката, разяждаща сърцето,
	понесло хиляди беди до този ден.
	Заради мен, царю, от свойта издръжливост
	недейте се отказва никой път.
	Показали сте я със такт и предвидливост
610	и бедствия не са могли да ви сломят.

	__ЦАРЯТ__
	Не е чак толкоз трудно да си непоклатим.
	Ни разните превратности съдбовни,
	ни завистта и ревността отровни,
	ни загубата на престиж значим,
615	ни дебненето час по час,
	ни злобата ненавистна, зъбата,
	не биха устояли на душата,
	в която разумът е в пълната си власт.
	Но има сили с мощ такава,
620	че неизбежно поразяват
	със болки, тровещи сърцата.
	Това най-вече са стрелите,
	с които варварски Съдбата
	ни удря право във гърдите,
625	отнемайки ни съществата,
	които са ни скъпи на душите.
	Безпомощен оказва се умът
	пред яростта на боговете,
	които имат огнеметни
630	стрели и могат с тях да ни сразят!

	__ПСИХЕЯ__
	Съдбата не от всичко ви лишава,
	царю! Та бракът ви, освен със мен,
	от боговете бе ощастливен
	и с други, за да ви при нужда утешават
	и загубата да не се усеща,
635	и болката да бъде поносима.
	Не е Съдбата толкова зловеща,
	щом бащината ви любов днес има
	възможност и за други да гори…
	Нали аз имам две сестри?

	__ЦАРЯТ__
640	За мен не би могло да има утешение,
	загубя ли те, все ще ме боли
	и няма мойта скръб да намали.
	Съдбата ме скова в мъртвешко вцепенение
	и загубата тъй ме заслепява,
645	че аз не виждам туй, което ми остава.

	__ПСИХЕЯ__
	Царю, на волята на боговете
	е всеки неизменно подчинен.
	За сбогом ще ви кажа туй, което
	изрекли бихте по-добре от мен.
650	Власт пълна боговете притежават
	и със каквото щат, с това ще ни дарят;
	а даровете им в ръцете ни остават
	тъй дълго, колкото самите те решат.
	А после те прибират ги обратно
655	и никой няма право да роптае,
	че своеволие това е.
	На вас, царю, било ви е приятно,
	че с раждането си за вас дар техен бях.
	Във случая нима беда е,
660	че трябва да ме върнете на тях?

	__ЦАРЯТ__
	Защо сърцето ти не ми предложи
	по-приемливо утешение?
	С туй неуместно разсъждение
	ти, без да искаш, ме подложи
665	на допълнително мъчение!
	Нима през твоя ум не мина
	по-убедителна причина
	за туй решение на боговете?!
	Те тъй раниха ме в сърцето,
670	че страдам като тежко болен,
	а ти държиш да съм доволен.
	Едно е туй, което днес искат да ми вземат,
	и друго — да`рът, който получих преди време.
	Туй, от което ме сега лишават,
675	е повече от туй, което те тогава
	ми дадоха. Аз в твоето лице
	получих дар, но моето сърце
	не го прие с голям възторг.
	Но за душата ми, за моя взор
680	все по-приятен почна той да става.
	Петнадесет години оттогава
	изминаха във грижи и в старание,
	ограждах го със бащинско внимание,
	със добродетели безброй
685	обогатих го аз и скъп ми стана той.
	Аз в него вложих чрез безспирно бдение
	и с благородно намерение
	богатствата на мъдростта
	и нему си отдадох нежността.
690	И изходният божи дар
	доби с годините нов чар,
	излъчваше за мен отрадно обаяние
	и бе за старостта ми упование.
	Щом боговете туй от мен отнемат днес,
695	как няма да скърбя, как да не съм злочест!
	Те са всевластни, но съвсем неоправдан е
	стремежът им да си играят с обичта ни.
	Защо изчакаха тоз техен дар да стане
	за мен най-скъпото имане?
700	Защо със нещо те да ни дарят,
	щом след това ще ни от своя дар лишат?

	__ПСИХЕЯ__
	Не предизвиквайте с тез думи яростта
	на боговете — те, царю, сега ви чуват!

	__ЦАРЯТ__
	Изпитах им жестокостта
705	и няма от какво да се страхувам!

	__ПСИХЕЯ__
	О, татко, чувствам, че подтиквам ви към грях,
	и почвам да се мразя аз самата.

	__ЦАРЯТ__
	Аз все покорен бях на небесата
	и искам моят плач да бъде чут от тях,
710	Дано им стига туй, че в жертва те принасям
	на варварския култ към техния престол.
	Със страшна тегота едва понасям
	суровия съдбовен произвол.
	Не ще надмогна таз отчаяност ужасна,
715	аз искам все да ме боли сърцето,
	да чувствам загубата ежечасно,
	да се оплаквам от злините на небето,
	да плача цял живот за туй, което
	не ще ми върне никой в таз вселена!

	__ПСИХЕЯ__
720	Ах, милост! Слабостта ми пощадете,
	не искам да съм толкоз угнетена,
	тревоги нови в мене не будете
	чрез нежността си уязвена!
	Сърцето ми дали ще бъде в състояние
725	да понесе и вашето страдание?

	__ЦАРЯТ__
	Ще ти спестя скръбта, дълбоко в мене скрита,
	от теб да се откъсна се налага,
	но как ще изрека таз дума страховита?
	Уви, небето със жестокост ледовита
	ме кара да се разделим веднага!
730	И затова, отчаян, преди да си вървя,
	аз сетно сбогом ще ти промълвя.

N	Оттук насетне всичко е положено в рими от г-н Корней, с изключение на първа картина от трето действие, която е от автора на текста дотук.


>>	Втора сцена

N	__Психея__, __Аглавра__, __Кидипа__

	__ПСИХЕЯ__
	Сестрици мои, царя придружете,
	поутешете го и избършете
	сълзите му, че щом се застоите,
735	тревогите му ще увеличите.
	Аз чакам тука змей злокобен,
	а той навярно е способен
	и вас да порази — туй значи, че тогаз
	смъртта за втори път ще срещна аз.
740	Небето лично мен избра
	отровата му да изпитам,
	а щом така е, за ненужно считам
	да бъда насърчена да умра.

	__АГЛАВРА__
	Не ни отнемай таз възможност незавидна
745	на мъката ти с плач да отговорим,
	въздишките ти със въздишки да повторим —
	последен знак за близостта ни свидна.

	__ПСИХЕЯ__
	Напразно се погубвате така.

	__КИДИПА__
	Все пак във чудеса аз имам упование
750	и ние ще те придружим сега.

	__ПСИХЕЯ__
	Какви надежди след подобно предсказание?

	__АГЛАВРА__
	Но при оракула големи грешки стават.
	Тоз, който го е чул, дали го е разбрал?
	Защо пък да не ти е предвещал
755	успехи, щастие и слава?
	О, сестро, а защо надежда да не храним,
	че този смъртен страх ще се стопи съвсем?
	Ако пък и на нас небето се закани,
	защо и ние с теб да не умрем?

	__ПСИХЕЯ__
760	Но чуйте как един природен глас свещен
	при царя ви зове — при татковия трон.
	Над вашата привързаност към мен
	стои синовният закон.
	За нашия баща налага се да бдите,
765	опора да сте му във старостта —
	и зетьове, и внуци му дължите:
	стотици принцове ще имат радостта
	на вас да си предложат нежността.
	Оракулът сама мен иска ме и аз
770	държа сама да срещна свойта участ.
	И за свидетели не искам вас,
	каквото и да ми се случи.

	__АГЛАВРА__
	Съчувствието ни нима те отегчава?

	__КИДИПА__
	Нима сме ти тъй чужди на сърцето?

	__ПСИХЕЯ__
775	О, не, но туй ме притеснява
	и може още да ядосате небето.

	__АГЛАВРА__
	Щом настояваш, тук не ще се маем.
	Дано Небето е по-милостиво вече
	и да ти прати туй, което ти желаем.
780	Със тебе свързва ни приятелство сърдечно,
	затуй дано не му оракулът попречи.

	__ПСИХЕЯ__
	Е, сбогом! Никой бог, уви,
	тез пожелания не ще осъществи.


>>	Трета сцена

	__ПСИХЕЯ__, _сама_
	Най-сетне, тъй като сама оставам,
785	аз взор ще спра на жребия зловещ,
	защото от върха на мойта слава
	ще ме погуби той като презряна вещ.
	Доскоро всеки цар бе като че за мен
	роден — за всички аз богиня бях
790	и бях привикнала весден
	да слушам славословия от тях.
	Въздишките по мен ми бяха щедър дар,
	плених безброй души със волност във душата,
	сред толкова жени аз властвах над сърцата,
795	но на сърцето си сама бях господар.
	О, богове, нима извърших престъпление
	с безчувственото си и гордо поведение?
	Дали тоз дял жесток Небето ми отрежда,
	защото глуха бях към не една надежда?
800	Ако е нужно, аз успешно бих могла
	да съблюдавам ваште правила.
	Но след като не ги зачитах отпреди,
	защо ли някой бог не ме предупреди?
	Защо не вдъхнете на мен това, което
805	на други любовта е вдъхнала?… Ах, ето…


>>	Четвърта сцена

>>	__Клеомен__, __Агенор__, __Психея__

	__КЛЕОМЕН__
	Да, тук сме двамата съперници, защото
	държим да ви спасим с риск за живота.

	__ПСИХЕЯ__
	Току-що, господа, отпратих си сестрите
	и вие идвате със цел да ме спасите,
810	като на страшен змей сами се предадете.
	С такъв отчаян ход не ще се отличите.
	Да искате със мене да умрете,
	това би значило да умножите
	страданията на едно сърце триклето.

	__АГЕНОР__
815	Едва ли има змей непобедим.
	Как Кадъм*1 умъртвил на Арес*2 змея сам?
	[*1 Кадъм е син нафиникийски цар и брат на отвлечената от Зевс Европа. За да освободи сестра си Европа, която Зевс похитил и превърнал в крава, Кадъм, следвайки съветите на оракула, я открил в Беотия, убил дракона, който я пазел, принесъл я в жертва на богинята Атина и основал там град Тива. Б. пр. ]
	[*2 Арес е древногръцкият бог на войната. Съответства на римския Марс. Б. пр.]
	Обичаме и щом подир Амур вървим,
	той със стрелите си ще удря там,
	където ние му внушим.

	__ПСИХЕЯ__
820	Ще подкрепи ли той едно сърце злочесто,
	избягвало му досега стрелите?
	Не ще ли отмъсти на мене, вместо
	да ви съдейства, за да ме спасите?
	Да ме спасите — туй услуга свръхголяма
825	ще е за мен, но полза за вас няма,
	щом дарба да обичам нямам аз.

	__КЛЕОМЕН__
	Не чакаме такваз примамлива отплата.
	Най-важното за нас
	е да изпълним на сърцата
830	дълга, каквото и да става,
	но без да мислим, че тогава
	ще ви харесаме, или да се стремим
	с ответен жар да ви възпламеним.
	Отдайте се на друг, красавице чаровна!
835	Било би по-добре от ревността отровна,
	принцесо мила, да умрем,
	наместо вашта смърт да понесем.
	Пък ако не умрем за вас в туй изпитание
	и друг зарадвате със вашето внимание,
840	то нека ни срази любовното страдание!

	__ПСИХЕЯ__
	Любезни принцове, недейте
	да мислите за мен! Не се месете
	във моята съдба, живота си живейте.
	Напомням ви, че в мен прицелва се Небето.
845	Като че ли дочух свистенето ужасно
	на змея, който бързо приближава.
	Страхът ми вече ми го очертава
	и чувствата ми завладява властно.
	Привиждам го там горе на скалата
850	и в себе си не чувствам сила аз,
	смразяващ страх сковава ми душата…
	Отивайте си. Той е страшен и за вас!

	__АГЕНОР__
	Не виждаме оттам ужасен змей да слиза.
	Но въпреки че сили не ви стигат
855	и мислите, че краят ви е близо,
	надеждата духа ни тъй повдига,
	че нашите очи пред никого не мигат!
	Дали съперник наш със злато е платил
	на някой за подобно предсказание?
860	Щом бог мълчи, не бих учуден бил,
	че упражнява друг тук своето влияние.
	За жалост, изненада няма
	в това, че лошите нерядко са във храма.

	__КЛЕОМЕН__
	Срещу коварния ви похитител,
865	комуто в жертва ще ви принесат,
	Небето е избрало за спасител
	нас — тез, които ви обичат и ценят.
	Макар че чарът ви не ни принадлежи,
	на нашите сърца безкрайно ще тежи,
870	ако те своя плам на вас не отдадат.

	__ПСИХЕЯ__
	За други своя плам пазете,
	макар да казвате, че той за мен гори.
	О, щедри принцове, на моите сестри
	тоз плам небивал подарете.
875	След мойта смърт за тях живейте,
	за мен скърбете, но недейте
	тях да тревожите със разни глуми.
	Това са моите последни думи —
	човек е винаги приемал със внимание
880	предсмъртното желание.

	__КЛЕОМЕН__
	Принцесо…

	__ПСИХЕЯ__
		Отсега за тях се погрижете.
	Послушайте ме, щом в любов ми се кълнете,
	и в мен към себе си омраза не будете!
	Не искам преданото си държание
885	да го превръщате в непослушание.
	Тук нека сам-сама издъхна в изнемога
	и със отпаднал глас да кажа „сбогом“.
	Ах, ето че отвличат ме и вече
	не ще се чуе моят гаснещ глас.
890	На гибел е животът ми обречен
	и сетно сбогом днес ви казвам аз.

N	Двама зефири я отвличат нагоре.

	__АГЕНОР__
	Не я съзирам вече… Да вървим
	накъм скалата. Да я проследим…
	Дано успеем…

	__КЛЕОМЕН__
895	Защо ли да я надживеем?


>>	Пета сцена

	__АМУР__ (_във въздуха_)
	Съперници, очаква ви смъртта!
	С това, че бяхте в плен на чара на Психея,
	разпалихте ми ревността.
	Вулкан, върви дворец да изградиш за нея,
900	сълзите й за да избърша там,
	да й спечеля любовта
	и на Психея аз, Амур, да се предам!


>>	Втора интермедия

N	Сцената се превръща във величествен, блестящ дворец с лазуритни колони и златни фигури, предназначен от Амур за Психея. Шест циклопа и четири феи излизат на сцената, играейки балет. Циклопите дооформят в такта на танца четири големи златни вази, донесени от феите. В това време се чува гласът на Вулкан, който с песен поощрява работата на циклопите.

	За Амур този двор подгответе
	и не се с нищо друго бавете!
905	Нека всеки така се старае,
	че добре всичко нужно да стори.
	Щом като бог Амур го желае,
	подгответе тоз двор час по-скоро!
	Проявявайки си сръчността,
910	нека никой от вас не се бави,
	че Амур не търпи леността!
	Щом това ще му радост достави,
	той труда ви по-лек ще направи.

	__Втори куплет__
	За Амур — за тоз бог тъй чаровен
915	майсторлък проявете върховен!
	Нека всеки така се старае
	че добре всичко нужно да стори.
	Щом като бог Амур го желае,
	подгответе тоз двор час по-скоро!
920	Проявявайки си сръчността,
	нека никой от вас не се бави,
	че Амур не търпи леността!
	Щом това ще му радост достави,
	той труда ви по-лек ще направи.


>	Трето действие

>>	Първа сцена

N	__Амур__, __Зефир__

	__ЗЕФИР__
925	Заръката ви бързешката
	и съвестно изпълних аз.
	Красавицата от скалата
	поех вежливо и завчас
	тя в тоз вълшебен двор се озова.
930	Каква ще й е ориста — това
	ще се реши единствено от вас.
	Аз изненадан съм, задето
	сега сте с друго облекло,
	с промени в тялото, в лицето…
935	Със сигурност не би могло
	във вас Амур да бъде разпознат
	от никого на този свят!

	__АМУР__
	Това е мойта цел, че само на Психея
	сърцето си аз бих открил
940	и жарките си трепети по нея,
	които чарът й е в мене породил.
	Аз промених си външността,
	прикривайки си самоличността,
	за да разкрия любовта си лиха
945	пред тез очи, които ме плениха.

	__ЗЕФИР__
	Ще ви призная тук без колебание,
	че имате превес над всички в необята.
	Ред богове под чуждо одеяние
	са искали да запленят сърцата,
950	улучени от вашите стрели.
	Но няма никакво съмнение дали
	ги превъзхождате. Във тоз вид според мен
	успехът ви е несъмнен
	сред пола, чийто чар омайва ви очите,
955	и вие ще го покорите.
	Така видът ви би една жена пленил,
	че рангът ви ще бъде без значение.
	Тоз, който с вид такъв се е сдобил,
	не ще въздиша за умилно отношение.

	__АМУР__
960	Зефире драги, аз реших да бъда
	такъв във вечността.
	Кой нявга дръзнал би да съди
	мен, ветерана в любовта?
	На детството си вече казвам сбогом,
965	защото ми омръзна то премного;
	от днес ще се държа като голям.

	__ЗЕФИР__
	Аз по-добро решение не знам.
	Навлизате във тайнството, в което
	не би проникнало детето.

	__АМУР__
970	Промяната дали не ще подразни мама?

	__ЗЕФИР__
	Възможно е, но туй не е беда голяма.
	Макар безсмъртните за възраст да не спорят,
	аз мисля си по-скоро,
	че майка ви Венера по` прилича
975	на тез красавици, които не обичат
	сина си, щом като е възмъжал.
	Понеже този способ сте избрал,
	ще се ядоса тя навярно,
	защото ще счете, че е коварно
980	това, че сте приел и сте обикнал даже
	таз, дето тя желае да накаже.

	__АМУР__
	Да не говорим за това, Зефире.
	Ти виждал ли си от Психея по-красива?
	Нима върху земята и в ефира
985	се среща някъде твар жива,
	която я по прелест надминава?
	Ах, ето че Психея приближава,
	от блясъка на двора впечатлена!

	__ЗЕФИР__
	Кажете й, че тук ще бъде настанена,
990	че чака я късмет във тоз дворец лъчист,
	с въздишки след това, със думи и с очи
	неща си споделете съкровени.
	В подобен случай считам за основно
	да не попречи нищо на тайнството любовно.


>>	Втора сцена

	__ПСИХЕЯ__
995	Къде съм? Кой ли знаменит творец
	е тук издигнал тоз дворец,
	така изкусно построен
	и тъй изящно украсен,
	че аз не зная друг, по-прелестен наглед!
1000	В градините, във стаите, навред
	сияе всичко, всичко свети,
	прекрасни мебели, невиждани предмети
	възторгват моите изплашени очи.
	Разкош неизразим навсякъде личи.
1005	Дали умишлено Небето
	със злато и цветя покрило е стените
	и чудеса безброй е в тоз палат събрало,
	за да послужи той на змея за обител?
	Ако със тоз разкош то би желало
1010	да уталожи моето мъчение,
	да смятам ли, че чувства съжаление?
	Не, не, стреми се то с жестокост и с презрение
	по-тежък удар да ми нанесе
	и е решило да ми поднесе
1015	тез красоти, та аз с горчилка и със яд
	да съжалявам за предишния мой свят!
	Как жалко е, как смешно е да вярвам,
	че болките ми то цели да облекчи!
	Ако смъртта ми се отдалечи,
1020	то всеки ден по-зли беди ще ми докарва
	и всеки ден за мене смърт ще бъде.
	Чудовище, защо ме тъй осъди,
	разкъсай ме, ела, не ме мъчи!
	Ще чакаш ли да бъдеш разгневено,
1025	за да разкъсаш тялото ми клето?
	Щом за виновна смята ме Небето,
	вземи, каквото щеш от мене!
	Омръзна ми безспирно да роптая
	срещу това лоялно наказание.
1030	Омръзна ми с въздишки да ридая,
	ела — за сетното ми издихание!


>>	Трета сцена

N	__Амур__, __Психея__, __Зефир__

	__АМУР__
	Да, ето змея — туй чудовище прокобно,
	което странният оракул обеща ви.
	Но то като че ли не е такова злобно,
1035	каквото бе във вашите представи.

	__ПСИХЕЯ__
	Ах, вие ли сте туй чудовище, което
	заплашваше със гибел мойте дни?
	Приличате на Бог, пристигнал от Небето
	да ме предпази от злини!

	__АМУР__
1040	Кой от какво е нужно да ви пази
	във тоз дворец от злато и елмази?
	Над всичко взорът ви ще има пълна власт,
	защото змеят — туй съм аз.

	__ПСИХЕЯ__
	Не бива от тоз змей злина да се очаква!
1045	И да заплашва той с отровна язва,
	душата няма от какво да се оплаква
	и съпротива да оказва,
	че щом едно сърце от него е ранено,
	не ще се то стреми да бъде изцерено.
1050	Току-що ви видях и моят страх изчезна,
	фантомът на смъртта отлитна като дим.
	Тогаз почувствах как във жилите ми влезна
	неведом огън… Той не е непоносим,
	напротив, сетих предразположение,
1055	приятелство и уважение,
	признателност и откровение,
	но не и туй, което усещам аз сега.
	Какво ме очарова чак така!
		Не знам, но чувствам как ме то пленява
1060	и че не ме със нищо застрашава.
	Аз все по-явно ви изпадам под властта,
	не съм усещала до днес подобно нещо,
	като че ли обикнах ви горещо,
	ако изобщо туй е любовта.
1065	Не вдигайте от мен очите си чаровни,
	очи със остър взор, очи гальовни,
	изпълнени със смут, смут, който ме вълнува.
	И колкото те по-опасни ми се струват,
	по-зорко в тях се взирам.
1070	Признавам си, че не разбирам
	защо ви тъй говоря в този час,
	наместо моят свян да ме възпира,
	за да изчакам изповед от вас.
	И вие като мен въздишате… Не зная
1075	защо и вие сте смутен, объркан, слисан.
	Кажете вашите тежнения какви са,
	преди аз своите да ви призная!

	__АМУР__
	Психея, вие все студено се държите
	и нека никак да не ви учуди
1080	това, че любовта ще ви принуди
	сега с висока лихва да платите
	за пропиляното до днеска време!
	Настъпил е мигът да се освободите
	от сдържани въздишки, и тогаз
1085	от тежкото душевно бреме
	ще ви изтръгне непознат екстаз
	и сладостно ще ви обземе.
	Туй щеше досега да стане непременно,
	ако сърцето ви не беше тъй надменно.

	__ПСИХЕЯ__
1090	Да не обичаш — туй нима е престъпление?

	__АМУР__
	Но наказание нали ви сполетя?

	__ПСИХЕЯ__
	Усещам болка, но не е тъй тежка тя.

	__АМУР__
	Зависи от самото провинение.
	Когато любовта е подценена,
1095	заплаща се с любов, но прекалена.

	__ПСИХЕЯ__
	Защо не бях от зло по-рано сполетяна,
	път към щастие да си отворя?
	Дали да се червя, щом тихо заговоря
	за свойта мъка възжелана?
1100	Не, без да се червя, стократно ще повторя,
	че съм от сладка болест обладана.
	Не аз говоря тук, а със мощта си мила
	присъствието ви със чародейна сила
	използва моя глас.
1105	Напразно скромността сега се възмущава,
	приличие и свян излишно труд си дават
	да ми наложат свойта власт.
	Очите ви ми повеляват
	какво да кажа, а езикът изпълнява…
1110	Друг избор нямам аз.

	__АМУР__
	Психея, вярвайте на моите очи,
	те никога не са били ревниви.
	Ако пък нещо вас безпокои ви,
	то нека в погледа ви проличи.
1115	Повярвайте в туй, що сърцето ми шепти ви
	със пулса си неудържимо,
	че то не е с въздишки изразимо,
	ни пък очите са така красноречиви.
	Не зная нищо в този свят, което
1120	да е по-силно от езика на сърцето.

	__ПСИХЕЯ__
	Сърцата ни прекрасно го разбират
	и в ритъм радостен пулсират,
	въздишките ми стигат в миг до вас,
	тъй както вашите усещам мигом аз.
1125	Но много ми се ще да знам
	дали Зефир със ваше знание
	по моите следи доведе ви насам,
	за да направите пред мен това признание,
	дали разбира той какво с нас става,
1130	дали ви се надлежно подчинява?

	__АМУР__
	Над всичко властвам аз във тоя дивен мир,
	тъй както вие над сърцето ми, Психея.
	Със мен е любовта и бог Еол *чрез нея
	[* Еол е Владетел на остров Еолия и повелител на ветровете. Б. пр.]
	под пълната ми власт държи Зефир.
1135	Като възмездие, за моя плам достойно,
	туй предсказание Амур изрече
	и обожателите ви безбройни
	със техните въздишки непристойни
	той отстрани — да ми не пречат вече,
1140	когато се стремях до вас
	със чувства искрени да стигна аз.
	Коя е таз страна, кой цар я управлява?
	Таквиз въпроси днес недейте ми задава.
	След време и това ще разберете.
1145	Със грижи искам аз, със себеотрицание
	и със безпримерно старание
	да ви спечеля, тъй че да ми отдадете
	сърцето си, а аз ще ви отдам
	заради любовта това, което знам
1150	и туй, което съм, и своето владение.
	В тоз случай моят ранг е без значение.
	Принцесо, напрегнете слух и взор,
	за да откриете сред тоз простор
	безбройни прелести — морави и гори,
1155	които според мен по-ценни са дори
	от диаманти и от злато.
	А сладкопойно птиче ято
	ще ви посрещне с трели, от които
	ще ви се възхити душата.
1160	Стотина хубавици деловито
	ще ви обслужват и ще хвалят прелестта ви,
	без да изпитват нито капка завист.
	И всяка със покорство и старание
	ще изпълнява, без изобщо да се бави,
1165	възникналото във душата ви желание.

	__ПСИХЕЯ__
	Желанията ми ще следват вашта воля
	и другиго за нищо не ще моля.
	Ала оракулът от татко отдели ме
	и от сестрите ми… Ако във този кът
1170	смъртта случайно сполети ме,
	и тримата за мене ще скърбят.
	За да разсеете тревогите, които
	заради мен са им обхванали душите,
	така сторете, че сестрите
1175	свидетелки да са на мойта слава
	и на вниманието ви към мен.
	Крилата на Зефир им дайте и тогава
	ще долетят те просто за момент
	до царството ви фантастично —
1180	на тоз кът дивен да се възхищават
	и да се радват, че тук чувствам се отлично.

	__АМУР__
	Но духом вие как ще ми принадлежите
	изцяло, след като тоз спомен за баща ви
	и за сестрите ви не ще да ви остави
1185	на мене само да се посветите?
	Тъй както моят взор за вас безспирно бди,
	аз искам вашият мен само да следи
	и туй ще ви от грижите избави.

	__ПСИХЕЯ__
	Ревнувате ли ме от моята рода?

	__АМУР__
1190	От всичко в този свят ревнувам ви. О, да!
	Психея, виждам как на слънцето лъчите
	целуват ви горещо по страните,
	как вятърът ви по косите гали
	и в мен това ужасна ревност пали!
1195	Примирам, като зная колко сладост
	доставя въздухът на вашата уста,
	как дрехи стягат тялото ви младо,
	и мира не ми дава мисълта,
	че сред въздишките, които чувам тук,
1200	май има някои, които са по друг!
	Не ви коря, че на сестрите си държите…
	Зефире, бързо тук й доведи сестрите!

N	(Зефир отлита)

	Когато дойдат те в тоз благодатен кът,
	със куп съкровища ги щедро надарете,
1205	към тях милувките не си пестете,
	с внимание, с любов ги оградете,
	та нежностите ви да ги ощастливят.
	В туй време аз ще си намеря занимание,
	но вие с приказки недейте прекалява,
1210	защото щом на тях обръщате внимание,
	респектът ви към мене намалява.

	__ПСИХЕЯ__
	Със вашата любов и доброта
	не бива да се злоупотребява.

	__АМУР__
	Погледайте навън каква е красота!…
1215	И все пак вашата я надминава.
	Амурчета, зефирчета игриви,
	извикващи в душата въздишки приветливи,
	кажете вкупом, гледайки Психея,
	каква възхита днес изпитвате от нея!


>>	Трета интермедия

N	Четири амурчета и четири зефирчета излизат, играейки балет, на сцената. Едно амурче и едно зефирче, пеейки, влизат в диалог.

	__ЗЕФИРЧЕ__
1220	О, младост метежна,
	с любов и със нежност
	на дните отдай
	наслади безкрай!
	Един съвет важен
1225	сега ще ви кажем —
	въздишки не иска страстта.
	И знайте, че всяко влечение
	не носи добро настроение.
	Насладите са в любовта!

	__ПЕЯТ ЗАЕДНО__
1230	На всеки се пада
	в тоз свят на свой ред да обича.
	Щом има наслада,
	то тя от Амур произтича!

	__ЗЕФИРЧЕ__
	Когато е младо и нежно,
1235	тогаз се сърцето отдава.
	Щом люби, за времето прежно
	то нивга не ще съжалява.

	__ПЕЯТ ЗАЕДНО__
	На всеки се пада
	в тоз свят на свой ред да обича.
1240	Щом има наслада,
	то тя от Амур произтича!

	__АМУРЧЕ__
	Не чакай смутен,
	без страх си късмета опитай.
	Изгубиш ли ден,
1245	то той безвъзвратно отлита.

	__ПЕЯТ ЗАЕДНО__
	На всеки се пада
	в тоз свят на свой ред да обича.
	Щом има наслада,
	то тя от Амур произтича!
	ВТОРА ТИРАДА

	__ЗЕФИРЧЕ__
1250	Човекът е длъжен
	с Амур да се свърже навеки.
	Дори да е тъжен,
	Амур радост носи на всеки.
	Щом с него се свърже, злини
1255	различни сърцето изстрадва.
	Но тачи ли го, то се радва
	до края на своите дни,
	че в отвъдния свят ще линее.
	Щом не люби, човек не живее!

	__ПЕЯТ ЗАЕДНО__
1260	Понася неволи безброй
	тоз, който безпримерно люби,
	минутка щастлив ли е той,
	тогаз няма що да загуби.

	__ЗЕФИРЧЕ__
	Надяваш се, страх те е, сякаш
1265	че някакво чудо ти чакаш.
	Но няма отрада
	за който не страда.

	__ПЕЯТ ЗАЕДНО__
	Понася неволи безброй
	тоз, който безпримерно люби,
1270	минутка щастлив ли е той,
	тогаз няма що да загуби.

	__АМУРЧЕ__
	Какво по-възвишено нещо
	от туй да обичаш горещо!
	Щом влюбен си страстно,
1275	това е прекрасно!

	__ПЕЯТ ЗАЕДНО__
	Понася неволи безброй
	тоз, който безпримерно люби,
	минутка щастлив ли е той,
	тогаз няма що да загуби.


>	Четвърто действие

>>
N	Сцената представлява друг величествен дворец, в дъното има вестибюл, през който се вижда чудесна очарователна градина, украсена с вази с портокалови и други дръвчета, отрупани с плодове.


>>	Първа сцена

N	__Аглавра__, __Кидипа__

	__АГЛАВРА__
1280	Виж колко чудеса градината разкрива
	пред нас! Наистина е необикновена!
	И слънцето не е съглеждало такива,
	макар че е вижда то безкрайната вселена.
	Но на душата ми навяват те тъга:
1285	блестящият дворец, уредбата прекрасна
	на мен предлагат зрелище ужасно
	и ме изпълват с гняв и срам сега.
	Как недостойно с нас отнася се Съдбата
	и с колко щедрост неприкрита
1290	съкровищата си прахосва слепешката,
	за да направи горда и честита
	сестра ни, давайки й в дар палата!

	__КИДИПА__
	И аз споделям, сестро, твойта мъка,
	и аз изпитвам яд сред пищността завидна —
1295	тя теб изпълва с гняв, а мен ме хвърля в пъкъл.
	Което е за теб противно и обидно
	и предизвиква чувство завистливо,
	за моята душа от жлъч е по-горчиво!

	__АГЛАВРА__
	Цариците, сестрице моя, нямат
1300	във никоя страна власт толкова голяма,
	каквато има днес Психея в този кът!
	Тук всички слушат я безпрекословно,
	желанията й във взора й четат
	и във очите гледат я любовно.
1305	Красавици безброй обгрижват я вежливо
	и сякаш казват ни с надменен глас:
	„Психея е от нас безспорно по-красива,
	ала пък ние сме по-хубави от вас“.
	Каквото тя рече, това се изпълнява,
1310	не дръзва никой да й възразява.
	Виж Флора как върви подире й безспирно
	и туй, което е най-нежно, най-ефирно,
	разпръсква щедро тя около нея.
	Зефир насам-натам прелита, без да спира,
1315	и вместо своята любима да задиря,
	слугува най-покорно на Психея.

	__КИДИПА__
	За нея боговете се грижат с умиление,
	олтари много ще си има тя,
	а ние с хората държим се с уважение,
1320	пък те, показвайки си наглостта,
	внимание не ни обръщат
	и на желанията ни отвръщат
	с мърморене, с презрение…

	__АГЛАВРА__
	Не стигаше й туй, че толкоз кандидати
1325	я предпочитаха пред нас преди това,
	че множество мъже й падаха в краката
	и тя надменно виреше глава,
	а след като се утешихме вече,
	защото гибел й оракулът предрече,
1330	на нас изпрати тя покана от палата,
	за да й видим тоз дар чуден от Съдбата,
	и ето че пред погледа ни беше
	това, което най не ни се щеше!

	__КИДИПА__
	Но най-отчайващо за мен
1335	е туй, че нейният любим е съвършен
	и я безкрайно обожава.
	От всичките царе на белия свят ние
	едва ли можем да открием
	такъв мъж, който го по прелест надвишава.
1340	Когато имаш прекален късмет,
	със себе си беди той води някой път.
	Разкошният живот, богатствата безчет
	неволи могат да ти причинят.
	Но ако твоят мил е с ненадминат чар
1345	и ако искрено те той обича,
	такова щастие, такъв безценен дар
	със думи, сестро, те не се изричат!

	__АГЛАВРА__
	Я стига сме говорили за нея,
	защото прекомерно ми додея,
1350	а да й отмъстим, като ги разделим,
	като разкъсаме интимната им връзка.
	Ах, ето я. У мен роди се мисъл дръзка,
	замислям удар — той ще е неустоим!


>>	Втора сцена

N	__Психея__, __Аглавра__, __Кидипа__

	__ПСИХЕЯ__
	Дойдох при вас, за да ви кажа сбогом…
1355	Любимият ми се измъчва много,
	че му отнемате от времето, което
	би с мене изживял със радост на сърцето.
	В един мой поглед мил, в едничка дума само
	наслади винаги открива любовта му,
1360	ала от тях го аз лишавам
	в моментите, в които с вас оставам.

	__АГЛАВРА__
	Изискана изглежда ревността,
	в тез чувства много финес има
	и е нормално да живееш с мисълта,
1365	че този, на когото си любима,
	достойнства най-високи притежава.
	Говоря ти така, но аз не го познавам
	и ти не знаеш той какъв е, откъде е
	и тъкмо затова тревога ни владее.
1370	Аз мисля го за принц със власт голяма,
	по-висша от властта на който да е цар,
	че състояние по-крупно нийде няма
	от туй, което той на теб предлага в дар.
	Привързали сте се един към друг
1375	в очарование любовно.
	Но щастието ти ще е върховно,
	ако ти знаеше с кого оставаш тук.

	__ПСИХЕЯ__
	Ако ме люби той, туй само мен засяга,
	щом аз от ден на ден му ставам все по-мила,
1380	щом на душата ми наслади той предлага,
	преди да съм си ги все още наумила.
	Нима сърцата ви яд трябва да разяжда,
	затуй че всеки тук ме с добрини обгражда?

	__АГЛАВРА__
	Какво им струват добрините,
1385	щом ти не знаеш как се казва твоят мил?
	Заради теб тоз факт нас тъй е притеснил,
	че нищо в любовта не бива да е скрито.
	Какво, че всички с теб вежливо се държат,
	щом той нарочно името си крие?
1390	Ами ако след туй го в нещо укорят
	или пък друга му ума завие?
	Та кой във любовта е постоянен?
	Да, твоето лице със рядък чар блести,
	но на света не си красива само ти
1395	(туй нека между нас да си остане!).
	Ако по други той започне да залита
	и ако ти тогава се окажеш
	сама в ръцете му, без ничия защита,
	ако насилие към теб приложи даже
1400	и позволи си да те поругава,
	то царят на кого ще отмъсти тогава?

	__ПСИХЕЯ__
	О, сестро, ти изплаши ме съвсем!
	Ах, Господи, нима ми щастието свърши?

	__КИДИПА__
	Не знам доколко брачният ярем…

	__ПСИХЕЯ__
1405	Ах, спри, че в мене всичко се прекърши!

	__АГЛАВРА__
	Аз още нещо ще прибавя само:
	ако тоз принц велик командва ветровете,
	ако снабди ни на Зефир с крилете
	и с радост те дарява щедростта му,
1410	и ако той в реда природен се намесва,
	дали към любовта коварство не примесва,
	не крие ли тоз двор магьосно светотатство,
	дали позлатата, несметното богатство,
	с които принцът ти купува нежността,
1415	не ще изчезнат от реалността?
	Кой знае до какво магиите довеждат?

	__ПСИХЕЯ__
	Ох, как изпадам във тревожна безнадеждност!

	__АГЛАВРА__
	Но ние само мислим ти доброто.

	__ПСИХЕЯ__
	Я стига сме говорили, защото
1420	любимият ми ме очаква с нетърпение.
	Е, сбогом, пък ако се срещнем утре с вас,
	ще видите дали добре се чувствам аз
	или във плен съм на обезверение!

	__АГЛАВРА__
	Но ние дотогаз на царя ще вестим,
1425	че от Небето си била ощастливена.

	__КИДИПА__
	Ще му разкажем как била е променена
	съдбата ти от твоя принц любим.

	__ПСИХЕЯ__
	Не тревожете го със свойте подозрения,
	чаровният палат за него не е важен…

	__АГЛАВРА__
1430	Не ни са нужни твойте наставления,
	не ни учи кому какво да кажем.

N	Зефир качва двете сестри на Психея на облак, който е слязъл ниско до земята, и бързо ги отнася.


>>	Трета сцена

N	__Амур__, __Психея__

	__АМУР__
	Оттеглиха се те със своята досада.
	Тук вече сме сами и за пореден път
	ще кажа, че ме в плен очите ви държат,
1435	че изключителна наслада
	предлага чистият любовен плам,
	когато две сърца сближи чрез връзки нежни,
	и ще ви обясня аз сам
	на своята душа любовните копнежи.
1440	Заклевам ви се, че душата ми пленена
	ще чака моят плам във вас плам да запали
	и че най-важното желание за мен е
	да стане туй, що бихте пожелали,
	и радостите ни да бъдат споделени!
1445	Но откъде се взе тоз тъжен облак,
	та ясният ви взор е замъглен?
	Кой ваш стремеж не бе задоволен,
	не нрави ли ви се таз китна област?

	__ПСИХЕЯ__
	Напротив.

	__АМУР__
			Но защо ме нещо притеснява?
1450	Скръб явно вашите въздишки причинява.
	Дали прикривано страдание изтри
	в миг розовия тен от вашето лице?
	Едва се скриха вашите сестри
	и завъздишахте със горестно сърце.
1455	Горят ли две сърца с еднакъв плам,
	въздишат за едно и също двете.
	Щом двама влюбени сберат се, аз не знам
	за своята рода кой в тоз миг би се сетил?

	__ПСИХЕЯ__
	Причината не е в родата.

	__АМУР__
1460	По мой съперник ли тъй страда ви душата?
	Заради него ли ме пренебрегна?

	__ПСИХЕЯ__
	Туй подозрение така ми жегна
	сърцето — то от вас е запленено
	и затова е силно възмутено!
1465	Достойнствата си вие не цените,
	щом мислите, че аз ви подценявам.
	Обичам ви… Откакто осъзнавам
	живота, за света отворих си очите,
	от никой цар не бях до днеска покорена
1470	и ще ви заявя, бидейки откровена,
	че вие, а не друг, достоен сте за мен!
	Но чувствам се обзета от тъга
	и да го премълча не бих могла сега.
	Във нежността ми скръб прониква всеки ден,
1475	скръб черна, упорита.
	Но за причината недейте пита.
	Ще ме накажете, ако ви я призная,
	и ако след това си нещо пожелая,
	дали ще ме направите честита?

	__АМУР__
1480	А да не би да се от моя гняв боите?
	И вие своите достойнства не цените.
	Не си мислете, че ви липсват поначало,
	и знайте, че съм аз под вашта власт изцяло.
	Не се съмнявайте, открито говорете.

	__ПСИХЕЯ__
1485	Обидно ще ми е, не се ли отзовете.

	__АМУР__
	Хранете повече доверие към мен:
	не се ли убедихте досега,
	че съм ви безрезервно подчинен?
	Ако пък клетва искате, тогаз
	аз клетва пред очите ви ще дам —
1490	на тез очи дължа божествения плам
	в душата си… А стига да речете,
	заклел бих се и в Стикс* — подобно боговете.
	[* Стикс е една от петте реки, които протичат през подземния свят. Б. пр.]

	__ПСИХЕЯ__
	Страхът ми постепенно се стопява.
	Аз виждам във какъв разкош съм потопена
1495	и всеки ден все по` ви обожавам,
	душата ми от вас е запленена,
	ала във таз среда прекрасна,
	любими мой, усещам се нещастна,
	защото името ви аз не зная.
1500	Ще кажете ли кой сте най-накрая?

	__АМУР__
	Дали добре ви чух, Психея?

	__ПСИХЕЯ__
	Да зная кой сте — за това копнея.
	Ако запазите го в тайна, скъпи…

	__АМУР__
	Аз врекох ви се и не искам да отстъпя
1505	от тоз обет, но знайте, че е важна
	таз тайна и ако на вас я кажа,
	ще стане страшно зле за нас,
	загубени ще сме един за друг.

	__ПСИХЕЯ__
	Това покорство ли дочаках аз?

	__АМУР__
1510	Но вие сте всевластна тук!
	Щом нашата любов цените, не пречете
	на връзката ни! Иначе веднага
	принуден ще се видя да избягам.
	И себе си, и мене пощадете
1515	и този свой въпрос напълно забравете!

	__ПСИХЕЯ__
	Подлагате ме на голямо изпитание.
	За тайната ви има навярно основание,
	но все пак мисля, че ще е добре
	да знам причината, зарад която
1520	отхвърлих любовта на толкова царе.

	__АМУР__
	Това ли ви гнети?

	__ПСИХЕЯ__
					Все то ми е в главата.

	__АМУР__
	Да знаехте в какъв овраг
	опасен ще се озовете!

	__ПСИХЕЯ__
	Не ме отчайвайте, не ме плашете!

	__АМУР__
1525	По-трезво помислете си все пак.

	__ПСИХЕЯ__
	Как лесно ви било да се вречете!

	__АМУР__
	Тогава знайте, че и тук, и на небето
	аз съм най-силният сред боговете;
	и въздух, и вода държа под свойта власт,
1530	с една реч — бог Амур съм аз.
	Раних се с моя лък заради вас
	и щяхме да живеем в брак честито,
	но вашата фатална упоритост
	превърна в гняв любовната ми страст!
1535	Изпълнено е вашето тежнение
	и знаете кого с чар бяхте запленила
	и към кого бе любовта ви, мила,
	но ме доведохте до положение,
	че трябва сам по свой път да поема,
1540	и ме накарахте да ви отнема
	постигнатото с вашата победа!
	Капризът ви от всичко ви лишава —
	от замък, от градини и от слава.
	Не ме послушахте, а толкоз бях ви предан!
1545	Но всичко от Съдбата се решава —
	от моята любов тя по` е властна,
	враждата й към вас ще е ужасна,
	а мене ще прогони надалече
	и вашите очи не ще ме видят вече!

N	Амур отлита и същевременно изчезва и прекрасната градина. Психея остава сама сред широко поле, на дивия бряг на голяма река, в която тя иска да се хвърли. Върху купчина от папур и тръстика се появява Речният бог, опрян на голяма делва, от която обилно извира вода.


>>	Четвърта сцена

	__ПСИХЕЯ__
1550	О, варварска Съдба, о смутна пустота,
	о, любопитство с гибелен обрат,
	о, безпризорна самота,
	защо отнехте мойта благодат?
	Обичах знатен бог и той бе влюбен в мен,
1555	със всеки час се чувствах по-честита,
	а съм злочеста днес — като пребита —
	на тоз пустинен бряг обезлюден!
	Амур изчезна, но усещам, че нарасна
	любовният копнеж, а споменът чаровен
1560	сега за мене е хем сладък, хем отровен
	и тежко той гнети сърцето ми нещастно,
	подложено на страшно изпитание.
	О, Небеса, защо Амур замина вече
	и ме на моята любов обрече?
1565	Чист извор на блага, божествено създание,
	на богове и хора господар,
	ще дойдете ли пак във мойто полезрение?
	Във изблик на любовна жар
	прогоних ви от вашето владение,
1570	защото непристойно подозрение
	душата ми загриза като звяр.
	Сърце неблагодарно с бледен пламък!
	Обичаш ли, друг избор нямаш,
	освен да се стремиш към всичко, към което
1575	стреми се на любимия сърцето!
	Изгубих всичко. Гробът ми остана…
	О, Богове, та за кого ли да живея
	и заради кого мечти да храня?!
	Река, водите ти все тъй се тъжно леят,
1580	в тях погълни вината ми навеки,
	и за да дойде край на мъките ми, нека
	в студеното ти ложе да изтлея!

	__РЕЧНИЯТ БОГ__
	Не ще ти позволи Небето да го сториш,
	водите ми ще омърси смъртта ти;
1585	но ако днес ти е тъй тежко на душата,
	възможно е да те очаква друга орис.
	Но у Венера ти омраза предизвика,
	защото бог Амур — синът й — те обикна.
	Избягвай я, тръгни тозчас оттук, Психея,
1590	пък аз ще я възпра… Дано успея!

	__ПСИХЕЯ__
	Със страшната й мъст не ме плашете —
	за мен е все едно, каквото и да прави.
	Решен ли е да мре, човек ще се изправи
	дори срещу гнева на боговете!


>>	Пета сцена

N	__Венера__, __Психея__

	__ВЕНЕРА__
1595	О, мен ли чакате с надменност непристойна?!
	За своите черти и дарба да лъстите
	получихте похвали, за които
	единствено съм аз достойна!
	От прелестите ви се всички смъртни блазнят
1600	и храмовете ми те скоро ще опразнят,
	за да ви славят със слова превзети,
	с нечувани до днес хвалби,
	и никой нивга може би
	не ще се за Венера сети!
1605	С вид дързък искате да ми внушите,
	че хич не ви е страх от справедлива мъст,
	и тъй ме гледате в очите,
	като че нямате в неволята ми пръст!

	__ПСИХЕЯ__
	Ако мен някой мъж обича ме горещо,
1610	ако от прелестта ми заслепен е
	и с вас не се е нивга срещал,
	нима вината е във мене?
	Небето мен ме е такваз създало,
	красива съм с това, което ми е дало.
1615	Щом ви гневи това, че заплених мнозина,
	защо със своя чар пред тях не се явихте,
	защо със своя лик, по хубост ненадминат,
	сърцата им не покорихте?
	Ако се към поклонници стремите,
1620	показвайте си красотите.

	__ВЕНЕРА__
	Пред вас аз виждах по-достоен път —
	да не приемате тез почести и слава,
	та всички след това да разберат,
	че аз единствено ги заслужавам!
1625	Хареса ви това им заблуждение.
	То трябваше у вас да буди възмущение,
	а стигнахте дотам, че след като открито
	със хиляди царе се подиграхте,
	и боговете пожелахте
1630	да покорите със безсрамна упоритост!

	__ПСИХЕЯ__
	Вините ме в нечист стремеж към боговете?

	__ВЕНЕРА__
	Ах, вашето нахалство е безкрайно!
	Да пренебрегнете царете —
	туй значи към Олимп да гледате потайно!

	__ПСИХЕЯ__
1635	Аз бях забравила небето,
	защото мен Амур обсеби ме изцяло.
	Виновно ли ми е сърцето,
	което в чудна жар бе запламтяло,
	та искате да бъде вечно клето?

	__ВЕНЕРА__
1640	А трябваше навреме умът ви да разкрие
	той кой е и коя сте вие!

	__ПСИХЕЯ__
	За размисъл не ми той даде миг дори
	и моето сърце веднага покори.

	__ВЕНЕРА__
	Той значи каза ви „обичам ви“ и вие
1645	усетихте как в миг свят взе да ви се вие?!

	__ПСИХЕЯ__
	Та как да устоя на този бог, чиято
	мощ пали любовта в сърцата?
	Нали синът ви е тоз покорител мой,
	а знаете какви заложби притежава!

	__ВЕНЕРА__
1650	Е, да, наистина мой син е той,
	ала ми служи зле и ме вбесява.
	Постъпва тъй, че ме мнозина изоставят,
	и, поощрявайки любовния ви плам,
	към хората стрели той вече не отправя,
1655	та идват те при мен подкрепа да им дам.
	Той стана твърдоглав под вашето давление,
	но знайте, че ви чака отмъщение:
	не бива един Бог да пада във нозете
	на простосмъртна — туй поне ще разберете!
1660	Тръгнете подир мен и ще се уверите,
	че в лудостта, уви, сте търсела съвети,
	желанието си за да задоволите.
	Но нужно ще ви е да имате търпение
	наспоред вашето високо самомнение!


>>	Четвърта интермедия

N	Сцената представлява Адът. Вижда се огнено море в безспирно вълнение. Това страховито море е оградено от пламтящи руини, а сред бушуващите вълни от една ужасяваща паст се показва адският дворец на Плутон. От него излизат осем фурии, танцуват в балетна стъпка и се радват, че са запалили ярост в душата на най-нежната богиня. Към танците им се присъединява със своите опасни скокове един Дух, а в това време Психея, която се намира в ада по волята на Венера, е в лодката на Харон и държи дадената от Прозерпина кутия, която трябва да предаде на Венера.


>	Пето действие

>>	Първа сцена

	__ПСИХЕЯ__
1665	О, Ад с катран възврял,
	о, ужасяващи талази жежки,
	о, клети Иксион, о, ти, злочест Тантал,
	обречени на мъки нечовешки,
	о, еринии зли със ненаситна паст,
1670	кажете, има ли страдания при вас,
	по-непосилни, по-зловещи
	от тез, които тук Венера ми наложи
	заради туй, че в мен пламти любов гореща?
	Под нейна власт съм аз и страшно ме тревожи
1675	това, че ненавижда ме дълбоко,
	че сила в мене не остава
	да изтърпя това терзание жестоко,
	извършвайки туй, що Венера повелява!
	Да бях за миг поне любимия видяла,
1680	за да усетя истинска отрада,
	със удоволствие бих всичко изтърпяла
	и всички болки ще изстрадам.
	Не ще го назова. За мое наказание,
	показах се престъпно придирчива
1685	и недостойна. Туй убийствено страдание
	ще бъде мойта смърт, ако, дорде съм жива,
	със него не се видя вече!
	Във яростта си той на мъка ме обрече
	и продължи ли туй и в бъдещите дни,
1690	теглото ми със нищо не може се сравни.
	Ако се нявга той смили над мен, която
	обича го, аз няма да страдая,
	а щом си укроти гнева в душата,
	на мъките ми ще настъпи краят!
1695	Не ще усещам как ме майка му терзае,
	ако очите му на мен за миг се спрат;
	не се съмнявам аз, че нейният син знае
	за моите беди — и нему те тежат.
	От моя гнет и той е угнетен,
1700	но се стреми безспирно, нощ и ден,
	напук на майка си, без строго да ме съди,
	сред тез опасности опора да ми бъде
	и моя дух да съживява.
	Със нежността си вездесъща
1705	все повече надежди той ми дава,
	като че ли живота ми възвръща.
	Но ето че сред този мрак сгъстен
	две сенки приближават.
	Какво ли искат те от мен?


>>	Втора сцена

N	__Психея__, __Клеомен__, __Агенор__

	__ПСИХЕЯ__
1710	О, вас ли, Клеомен и Агенор, в тоз мрак
	съзирам аз? Защо дойдохте тук? И как?

	__КЛЕОМЕН__
	Заради вас сме тук, че безнадеждна мъка
	гнети ни като грешници във пъкъл.
	Доведе ни една жестокост безподобна,
1715	едно знамение злокобно,
	което гибел ви вещаеше, принцесо.

	__АГЕНОР__
	Изпърво бяхме там, на зъбера, където
	ви чакаше, уви, не сватбена процесия,
	а змей, изпратен по повеля на Небето.
1720	Целта ни бе или да го убием
	или пък да умрем ведно със вас и ние.
	Щом забелязахме как яко дим
	изчезнахте, веднага от скалата
	се хвърлихме, за да ви проследим,
1725	решени да попречим на Съдбата
	и в жертва, вместо вас, да се дадем на змея.
	С любовна радост ни изпълни таз идея
	и сякаш даде ни крила да полетим.

	__КЛЕОМЕН__
	За щастие, оназ прокоба не се случи,
1730	обаче друго чудо се получи.
	Наместо змей, готов да ви разкъса в миг,
	Амур се появи и този Бог велик
	от красотата ви пленен бе отведнъж.
	Но той не бе съгласен смъртен мъж
1735	да дръзне да ви обожава.
	На нас ни нищо друго не остава,
	освен заради вас със радост да умрем.
	Защо животът ни да продължава,
	ако на вас не го навеки обречем,
1740	ако не ви пак зърнем красотата,
	щом туй не би било възможно на земята?
	Една сълза от вашите очи
	нещастието ни съвсем ще заличи.

	__ПСИХЕЯ__
	От плач очите ми пресъхнаха съвсем,
1745	но нека срещу таз съдба непоносима
	въздишките си да сберем,
	че те неизчерпаем извор имат.
	Не искахте живот след моя сетен час…
	Но по-добре да не въздишате по мен,
1750	неблагодарната, защото някой ден
	ако умра, не би било заради вас.

	__КЛЕОМЕН__
	Въздишки да сберем?! Нима си заслужава,
	щом разказът за нашта любов ви отегчава!

	__ПСИХЕЯ__
	Сърцето ми отдавна вие щяхте
1755	да имате, ако съперници не бяхте.
	О, принцове с достойнства безгранични,
	копнежът ви по мен, любовната ви страст
	ви правеха тъй мили, тъй обични,
	че как да подценя единия от вас?

	__АГЕНОР__
1760	Все пак не бяхте груба спрямо нас,
	щом за Амур ви бе сърцето отредено.
	Ала Съдбата днес с Венериния глас
	нарежда ни навек да бъдем разделени.

	__ПСИХЕЯ__
	Не можете ли да ми доверите
1765	как времето ви тук минава?

	__КЛЕОМЕН__
	Щом от любов умреш, любов те съживява,
	живееш от любов в полята и горите
	и дишаш, и въздишаш с любовта
	по нейните закони благодатни,
1770	а пък лъчите й са тъй приятни,
	че не прогонва ги дори нощта.
	Амур и призраци привлича в свойта свита
	и е за всички най-надеждната защита.

	__АГЕНОР__
	И вашите сестри са тук, но завистта им
1775	не навреди на вас, ами на тях самите
	и те сега ведно със Иксион и с Титий*
	[* Иксион е престъпен цар на лапитите в Тесалия. Титий е великан, син на Зевс и Гея. За своите злодеяния те са хвърлени в ада и са подложени на страшни мъчения. Б. пр.]
	търпят мъчения безкрайни
	и ту на колело разпъват им телата,
	ту лешояди им кълват месата.
1780	Заради завистта им прекомерна
	Амур възложил на зефирите крилати,
	уж че при вас желаел да ги прати,
	да ги издигнат, та след туй във бездна черна
	телата им безпомощни да спуснат.
1785	Това предвиждал той като начало,
	защото заради съветите им гнусни
	такова зло ви е, принцесо, сполетяло!

	__ПСИХЕЯ__
	Ах, колко много аз ги съжалявам!

	__КЛЕОМЕН__
	Но всъщност за окайване сте вие.
1790	Е, хайде, сбогом, че премного продължава
	тоз разговор. Все тъй за вас ще мислим ние,
	дано да свършат ваште страхове,
	дано Амур ви вдигне в небесата
	и да ви срещне с други богове,
1795	дано неугасим плам лумне ви в душата,
	та вашите очи така да заблестят,
	че всичко покрай вас да осветят!


>>	Трета сцена

	__ПСИХЕЯ__
	Горките! Любовта е все тъй жива в тях.
	Макар и мъртви, те ме обожават,
1800	пък аз им грубо чувствата презрях…
	Ти, който ме плени, недей ми подражава!
	Любими, аз сега обичам те стократно;
	не ме отбягвай и вдъхни във мен
	надеждата, че някой ден
1805	ще се завърнеш тук обратно!
	Тъй страдах, че дано сега съм ти по-мила,
	доверие към мен дано във теб остава,
	макар че тъй ме е тъгата загрозила,
	че даже ме е страх да се надявам!
1810	Отчаяна, със взор забит в земята,
	измъчена, унила,
	с какво ли бих те възхитила,
	ако не си възвърна красотата?
	Днес имам със какво да го постигна аз.
1815	Това съкровище е за Венера дар
	от Прозерпина* — то е със божествен чар
	[* Прозерпина е римското съответствие на гръцката богиня на плодородието и пролетния цъфтеж Персефона. Тя е и царица на сенките на мъртвите в подземния свят. Б. пр.]
	и ще си задържа от него малка част.
	То много хубаво ще се окаже,
	щом ненагледната Венера даже
1820	ще си поддържа с него красотата.
	Нима голяма ще ми е вината,
	че искам един Бог от мойто обаяние
	да бъде впечатлен и моето страдание
	завинаги да спре. Та грях ли е това?
1825	Защо да не отворя таз кутия?
	Но, Боже мой, какви са тия
	задушни пари? Моята глава
	замая се съвсем. Амур, ако над мен
	не се смилиш, аз слизам в гроб студен!

N	Психея припада. Амур долита при нея.


>>	Четвърта сцена

N	__Амур__, __Психея__ _(в безсъзнание)_

	__АМУР__
1830	Гнева си укротих, не ща да ви загубя,
	Психея, аз не съм престанал да ви любя.
	Обидихте ме в най-ужасния момент,
	но мен ме повече засегна яростта,
	с която майка ми си изрази злостта.
1835	Страданията ви следях аз всеки ден,
	плачът ви будеше във мен въздишки тежки,
	но аз съм същият, вдигнете си очите
	към мен — обичам ви, обичам ви лудешки…
	А вие мен? Защо, Психея, тъй мълчите?
1840	Защо очите си затворени държите?
	Какво отне им блясъка, кажете!
	Ти, Смърт, защо ми ранга не зачете
	и своята стрела престъпна към Психея
	насочи днес, та стреляйки по нея,
1845	и мен, безсмъртния, целеше да сразиш?!
	Богиньо непризнателна, та виж
	аз колко жертви на надменност, на ненавист
	и на жестокост изоставих
	във твойто страшно царство на тъма!
1850	Ще си признаеш и сама,
	че множество сърца, едно на друго верни,
	изпратих в твоите селения безмерни!
	Реших да спра да стрелям тук и там,
	единствено стрели с божествен фин балсам
1855	ще пращам — да разгарят вечна жар
	в сърцата и пред божия олтар
	да правят влюбените богоравни.
	А вие, майко, с неприязън явна
	смъртта накарахте да ме лиши
1860	от туй, което днес за мене е най-свидно,
	но моя гняв не ще го нищо задуши!
	Налагате на мен властта си, а е видно,
	че трябва с мойта власт да се съобразите!
	Завиждате ми, че наслади в туй намирам,
1865	а вие също към наслади се стремите —
	но аз така ще ви пронижа със стрелите,
	че ревността не ще ви дава мира.
	Ще ви подготвя най-противния сюрприз:
	във отговор на вашите копнежи
1870	да се обвържете с Адонис*1 и с Анхис*2 —
	[*1 Адоонис — Според едното предание, разпространено в гръкоримския свят благодарение на „Метаморфозите“ на Овидий, Адонис бил млад красив ловец. Тъй като бил любимец на Афродита (Венера), съпругът й, ревнивият бог Арес (Марс), изпратил един глиган, който разкъсал младежа. Кръвта му Венера превърнала в цветето съсънка (анемона).]
	[*2 Анхис — Според една легенда докато бедният овчар Анхис си пасял стадото, му се явила Афродита, която му родила Еней. Кзават, че веднъж Анхис се напил и сепохвалил на своите приятели за връзката си с Афродита. Зевс го чул и го поразил с мълния. Б. пр.]
	с омраза да ви срещнат тез младежи!


>>	Пета сцена

N	__Венера__, __Амур__, __Психея__ (в безсъзнание)

	__ВЕНЕРА__
	Заплахата респект внушава.
	А колко е гневът самонадеян,
	щом срещу майка си едно дете въстава…

	__АМУР__
1875	Не съм дете!… Като дете не ще живея
	и със неправдите най-гневно ще се боря!

	__ВЕНЕРА__
	Гневът ти е добре да бъде укротен
	и да не се бунтуваш, а по-скоро
	да помниш, че от мене си роден!

	__АМУР__
1880	Но не забравяйте и вие никой път,
	че вашето сърце и прелестта ви
	на мойта сила се дължат
	и че от моя лък поддържа се мощта ви!
	Без моите стрели не е възможна тя.
1885	И ако най-достойните сърца
	чрез вас пожънали са слава,
	а вие ги задържате в свой плен,
	не би било възможно туй без мен!
	Това, че съм ви син, изобщо не ви дава
1890	права сърцето ми в покорство да държите!
	Спомнете си, че ми признателност дължите
	и тъй ще си въздишките спестите,
	защото вашите наслади, блясък, слава
	благодарение на мен се получават!

	__ВЕНЕРА__
1895	А я кажете, как ме надарихте
	с таз слава, за която споменахте,
	и със какво я защитихте?
	Когато ми олтарите видяхте
	плячкосани, а храмовете — осквернени,
1900	и мойто име, и честта ми опетнени,
	в тез издевателства не бяхте ли замесен?
	Ами какво възмездие понесе
	Психея, затова че станах аз за смях?
	Затуй най-долния от смъртните избрах —
1905	да я омая чак дотам,
	че във сърцето й да лумне силен плам,
	а той да й отвърне със презрение!
	Към нея вие също изпитвахте влечение,
	дори безсмъртни взехте във свойто начинание:
1910	Зефирите напук на мен от мен я скриха
	и Аполон те заблудиха
	с преиначено предсказание,
	но тя пък любопитство прояви,
	обхваната бе от съмнение
1915	и даде път на мойто отмъщение,
	та от гнева ми не можа да се избави.
	До този край фатален любовта ви
	докара вашата възлюбена Психея
	и ще се отдели душата й от нея!
1920	Ако у вас все тъй е жива любовта,
	въздишката й сетна приемете —
	напук на вас днес ще издъхне тя.
	Не можете със нищо да ме спрете,
	достатъчно нахалство проявихте
1925	и мен да страдам принудихте,
	че на стрелите ви всесилна е властта!

	__АМУР__
	На страшния ви гняв обрича я Съдбата,
	богиньо деспотична, безпощадна,
	но не бъдете тъй жестока към душата
1930	на своя син, пред вас на колене в плач паднал!
	За вашите очи навярно е приятно
	да гледат ту Психея как умира,
	ту как синът ви плаче, без да спира,
	и своята молба повтаря многократно:
1935	Богиньо, моля ви, Психея ми върнете,
	за мене на любов и мъка тя е извор,
	за моето сърце — най-хубавият избор,
	а за очите ми — най-прелестното цвете!

	__ВЕНЕРА__
	Каквато и любов да вдъхва тя у вас,
1940	не чакайте от мен да я спасявам!
	Съдбата щом на мен я поверява,
	на нейната съдба ще я оставя аз.
	Не ми досаждайте! Я нека тя самата
	оправя се — да си осъществи мечтата
	или да мре!

	__АМУР__
1945			Нима аз зле съм ви говорил?
	Да можех да умра, не бих го сторил.

	__ВЕНЕРА__
	Таз болка много странна е, щом тя
	един безсмъртен тласка към смъртта.

	__АМУР__
	Това показва колко е силна мойта страст!
1950	Та няма ли над мен да се смилите?!

	__ВЕНЕРА__
	От любовта ви трогната съм аз,
	успяхте яростта ми да сломите.
	Психея пак ще види светлината.

	__АМУР__
	Пък аз ще ви въздам хвалби до небесата!

	__ВЕНЕРА__
1955	От чара й ще се отново възхитите
	във отговор на вашето желание,
	но пък респект и послушание
	ще ми дължите — аз възнамерявам друга
	да ви предложа за съпруга.

	__АМУР__
1960	Отказвам се тогаз от милостта ви,
	от дързост триж по-силна съм обзет,
	Психея искам аз, че тя щастлив ме прави,
	държа със нея да живея занапред!
	Пък вие казвайте, обзета от ненавист,
1965	че друга някоя на вас се нрави!
	А, ето Юпитер!… Той трябва да реши
	от двамата ни кой е прав и кой греши!

N	Прокънтяват няколко светкавици и гръмотевици и Юпитер се появява във въздуха на своя орел.


>>	Последна сцена

N	__Юпитер__, __Венера__, __Амур__, __Психея__

	__АМУР__
	О, Юпитер, баща на боговете,
	а пък на смъртните — изконен господар,
1970	понеже сте всесилен, укротете
	на майка ми гнева, че никакъв олтар
	без моя помощ тя не би добила!
	Тя не разбира, че щом аз търпя несгоди,
	не може ни един в тоз свят щастлив да ходи!
1975	От сълзи и от скръб останал съм без сила
	и в случай че с Психея се разделим, тогаз
	същинският Амур не ще съм вече аз!
	Ще счупя своя лък, стрелите си ще скърша,
	сам факела си аз ще изгася
1980	и краят на Природата ще свърши.
	Но ако някои стрели не са
	строшени, златните им остриета
	ще пусна срещу вас, та вие, боговете,
	по смъртни дами да се увлечете!
1985	Но тъпи ще да са стрелите,
	които ще отправя към жените,
	и те ще ги направят завистливи,
	неблагодарни, груби, избухливи.
	И вече няма да съм ви тъй предан,
1990	не ще печелите победа след победа,
	ако по моя път изконен ме възпрете!

	__ЮПИТЕР__
	О, щерко, не бъди към него толкоз строга.
	Съдбата на Психея сега ти е в ръцете
	и Парка*, щом речеш, ще й прекъсне дните.
	[* Парка — една от трите мойри (орисници), който предрешават съдбата на човека. Парка прерязва нишката на дните. Б. пр.]
1995	Но този гняв те би довел до изнемога,
	а ти си с майчинско сърце в гърдите.
	Нали не се стремиш светът по-лош да става,
	във него да цари безредие и завист,
	а богът, който с плам сърцата съюзява
2000	и който хората щастливи прави,
	да стане бог на жлъч и на ненавист?!
	Та виж сама какви сме ние на небето,
	какви пристрастия ни завладяват;
	ако от жад за мъст са хората обзети,
2005	то боговете трябва да прощават!

	__ВЕНЕРА__
	Прощавам на сина си вироглав…
	Но да не искате да бъда укорена,
	че не възпрях таз смъртна твар надменна —
	нахалната Психея, предмет на моя гняв,
2010	понеже грозна не била все пак,
	със моя син да сключи брак
	и да му оскверни божественото ложе!

	__ЮПИТЕР__
	Тогава правя я безсмъртна, за да може
	да бъде твоят син по ранг с жена си равен.

	__ВЕНЕРА__
2015	Щом тъй е, вече злост не чувствам аз към нея
	и нека сключат брак по обред стародавен.
	Излезте пак на светлина, Психея,
	и никой да не ви наложи път обратен!
	От Юпитер дойде тоз изход тъй приятен.
2020	Надменно се държах до днес, но нищо вече
	на вашия копнеж не ще попречи.

	__ПСИХЕЯ__
	О, значи връщате, прославена богиньо,
	към нов живот сърцето ми невинно!

	__ВЕНЕРА__
	На Юпитер дължим, че моят гняв угасна —
2025	живейте във любов… Венера е съгласна.

	__ПСИХЕЯ__ на __АМУР__
	Най-сетне пак се срещаме, любими!

	__АМУР__ на __ПСИХЕЯ__
	О, радост! Вашето сърце принадлежи ми!

	__ЮПИТЕР__
	Елате, влюбени, и сватба в небесата
	достойна, възхитителна вдигнете.
2030	Ела, красавице Психея, че Съдбата
	отрежда ти место сред боговете.

N	Две огромни колесници слизат от двете страни на Юпитер, докато той изрича последните стихове. В едната се качва Венера със своята свита, а в другата — Амур и Психея, и всички заедно се издигат към небето.
N	Божествата, които преди това са взели страната на Венера или на нейния син, виждат, че те са се сдобрили, събират се и всички заедно с песни и танци отпразнуват сватбата на Амур. Аполон се появява пръв и, бидейки бог на хармонията, със песни приканва другите божества да се веселят.

	__ПЕСЕН НА АПОЛОН__
	Тук нека се сберем, безсмъртни божества,
	че бог Амур честит жених сега е!
	Венера всички ни приканва към това —
2035	тя по природа все така добра е.
	Амур понесе куп страдания нелеки,
	дано в тоз брак намери той щастие навеки!

	__ВСИЧКИ БОЖЕСТВА__ _пеят заедно в прослава на Амур_
	Да честваме тоз ден,
	тоз чуден, бляскав празник,
2040	да стигне тази вест чрез песента до разни
	страни, да отзвучи във свода озвезден!
	И нека с песента на всички да внушим,
	че колкото да е една душа корава,
	Амур е вездесъщ, могъщ, неустоим!

	__АПОЛОН__ _продължава_
2045	Амур изрично повелява:
	тоз, който е решил при него да отива,
	да не забравя, че сърцето му не бива
	с ума да се съобразява!
	Щом дойде вечерта, е редно да наченат
2050	наслади волни за душите,
	а пък самата нощ да бъде посветена
	на любовта и на игрите!
	И трябва да се съжалява,
	ако едно сърце от леност просто дреме
2055	и на игри не се отдава.
	За удоволствия все пак намирай време!
	Щом дойде вечерта, е редно да наченат
	наслади волни за душите,
	а пък самата нощ да бъде посветена
2060	на любовта и на игрите!

N	Две музи, които винаги са избягвали да се подчиняват на законите на Амур, съветват красавиците, които още не са обичали, да последват примера им и да се въздържат.

	__ПЕСЕН НА МУЗИТЕ__
	___Първа строфа___
	Пазете се безспир, красавици пристойни,
	от любовта, че грижи тя създава,
	на ничий чар недейте се поддава!
	Надигат ли се в теб въздишки неспокойни,
2065	измъчва те любов… Това не е приятно,
	но щом признаеш,
	че се терзаеш,
	ще следва изпитание стократно!

	___Втора строфа___
	Ще страдаш много, щом ти истински обичаш,
2070	окови леки май не са възможни —
	обичащите вечно са тревожни.
	Въздишаш тежко ти, когато се обричаш
	да любиш цял живот… Това не е приятно,
	но щом признаеш,
2075	че се терзаеш,
	ще следва изпитание стократно!

N	Чува се Бакхус, който признава, че не е толкова опасен, колкото е Амур.

	__ПЪРВА ПЕСЕН НА БАКХУС__
	Възможност щом ти се удава
	една след друга чашки да изцеждаш,
	начесто тъй се получава,
2080	че виното до лудост те довежда.
	Това усещане ден само продължава,
	но щом опиеш се от любовта,
	пиянството държи те до смъртта!

N	Момос* заявява, че най му е приятно да злослови и че само на Амур не смее да се подиграва.
	[* Момос в древногръцката митология е бог на злословието. Б. пр.]

	__ПЕСЕН НА МОМОС__
	Навсякъде стремя се да злословя —
2085	и по земята, че и по небето;
	със своите обиди остри тровя
	живота даже и на боговете.
	На всеки бих могъл да се присмея,
	но на Амур, признавам си, не смея,
2090	че от Амур до този ден
	не е бил никой пощаден!

	__ВЛИЗА БАЛЕТ__,
N	съставен от четирима палячовци и четирима смешници, които следват Момос и със своите шеги и танци вземат участие във веселбата на този голям празник. Предвождат ги Бакхус и Момос, които изпяват по една песен: първият — в прослава на виното, а вторият — весела песничка за подигравките и ползите от тях.

	__ВТОРА ПЕСЕН НА БАКХУС__
	Да славим сока на лозата!
	Ах, колко сладък е, ах, как омайва той!
	Когато сме във мир, възторгва ни душата
2095	и прави чудеса, когато сме във бой.
	Но трябва всеки да признае,
	че най-полезен той за любовта е!

	__ПЕСЕН НА МОМОС__
	Я дайте всички да се веселим,
	да не забравяме и присмеха, понеже
2100	е изключително необходим
	за прелестта на нашите брътвежи.
	Как удоволствие ти сам ще си доставиш,
	ако не знаеш как да се присмееш?
	Най-чудно чувстваш се, щом някого успееш
2105	за смях и срам да го направиш.
	Сега са подигравките на мода —
	да не пестим закачки и шеги.
	Когато прекалиш с хвалбите към народа,
	рискуваш да се заплетеш в кавги.
2110	Как удоволствие ти сам ще си доставиш,
	ако не знаеш как да се присмееш?
	Най-чудно чувстваш се, щом някого успееш
	за смях и срам да го направиш.

N	Марс, последван от група воини, влиза, застава на средата на сцената и приканва своите хора да вземат участие в развлеченията.

	__ПЕСЕН НА МАРС__
	От днеска трябва мир да има по земята,
2115	за радост отпуснете си душите!
	И нека всички тук да знаят, че войната
	е допустима само във игрите.

N	Участниците в свитата на Марс танцуват със знамена и правят гимнастически упражнения.

	__ПОСЛЕДЕН БАЛЕТ НА СЦЕНАТА__

N	Свитите на Аполон, Бакхус, Момос и Марс излизат последователно на сцената и образуват голям ансамбъл, който пее хорово под съпровода на четиридесет инструмента и се присъединява към присъстващите в заключителния момент от сватбеното тържество на Амур и Психея.

	__ПОСЛЕДЕН ХОР__
	Таз чудна сватба да възпеем с песни,
	че влюбените тя ощастливи,
2120	и нека всяко същество небесно
	да дойде тука да ги поздрави!
	Да отпразнуваме тоз хубав ден,
	в един глас да прославим радостта.
	Да отпразнуваме тоз хубав ден
2125	и да възпеем дружно любовта!
