P>
	Щедро се лее водата от извора топъл,
	върху мозайката слънчеви струи извива,
	голото тяло възкръсва от нейния допир,
	своята женственост смаяно то преоткрива.

	И до колоната с меки контури белее,
	сякаш е мраморен торс да почива оставен.
	Някой творец, подир своите мисли зареян,
	да го заглади с длетото докрай е забравил.

	Ала е вдъхнал живот и това е по-важно.
	И сред блестящите капки, които се гонят,
	може за миг да изникне над камъка влажен
	като небесен вестител едно водно конче.

	Може да блика сега изначалната същност
	и да се слива с онази, дошла от дълбоко,
	толкова чиста и щедра вода, може също
	заедно двете да стигнат спокойно до Бога.
P$
