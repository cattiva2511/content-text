P>
	След скулптора е ваяло по нея времето,
	но не по нашите представи за хармония,
	а постепенно и полека е отнемало,
	рушило, ронило по своите закони.
	Назад не може да се понесе в годините,
	защото бавно се е обезобразила.
	И вместо в полет да се устреми богинята,
	върху високия пиедестал стои унило.
	Завинаги останала е без крилете си,
	ветрецът лек от техния замах го няма
	и без простора необятен на небето
	светът изглежда тесен, а пък тя — измамена.
	Но ако се загледаш в нея по-внимателно,
	във фигурата й, покрита с плат ефирен,
	в разгърнатия плащ, едва обвил краката й,
	и в гънките, назад развети от зефира,
	ще разбереш, че никога не се е спирала,
	из въздуха подобно сянка вечно скита.
	Крилете си изгубени не е намирала,
	но сътворена е такава от мечтите ни.
P$
