P>
	Сакре Кьор се белее на хълма
	като тъжно лице на мим
	и ни следва по стръмните стълби
	стар художник — навярно мним.
	Ние мъкнем нагоре статива му,
	той е блед, с разкопчано палто
	и зад близкия ъгъл завива
	по следите на своя живот.
	И оставаме с празните маси
	на напудрено с руж кафене,
	ти попадаш за миг у дома си
	под един артистичен фенер.
	Свободата нехайно ни плисва
	и в студеното слънчево утро
	аз се смея така лекомислено
	както никога, никога друг път.
	Сред Монмартър отдавна художника
	сме загубили в тоя простор.
	А над нас се белее набожно
	като тъжно сърце Сакре Кьор.
P$
