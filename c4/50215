P>
	От силуета, който вечер по главната на Пловдив се клатушкаше,
	отделните детайли в паметта ми са се врязали:
	лицето, дясната ръка между две копчета на якето промушена,
	бастунът в лявата, каскетът, говорът, засегнат от парализа.
	Около него целият живот и хората изглеждаха различно,
	и близките, и въздухът в дома му, всичко беше цветно, причудливо,
	дъхтеше на Париж, на свобода, но и на строгост и приличие,
	и образите от картините понякога с реалните се сливаха.
	Веднъж на пътя две деца, повели слепите родители, минаваха,
	той спря, загледа се след тях, не можеше да се начуди
	и никой друг така пред мен не беше се преобразявал,
	и досега не е, с такава детска чистота и непринуденост.
	Като умря, пристигнаха сестрите му — необичайни гости,
	стояха мълчаливо с черните забрадки като пред икона.
	Това, което едрите покрусени жени не казаха, бе просто
	и аз в наивната си младост нещо се заклех, ала какво — не помня.
P$
