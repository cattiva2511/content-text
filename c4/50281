P>
	Градът е уютен и страшен в нощта под балкона,
	когато така неусетно и властно натам ме привлича,
	към острия връх на брезата и белите клони,
	и ранната пролет, напъпила в тях истерично.
	Как искам със светлите точки и с мрака да слея
	онази начупена моя крилата душа и да чувствам,
	дори и когато викът ми съвсем занемее,
	вкуса на летене след краткия миг на безумство.
	Един парапет ме възпира, от хладно желязо,
	прояден тук-там от ръжда, напрашен и невзрачен,
	от дъжд набразден и от стъпки на птици белязан…
	Но как се прекрачва, кажете ми как се прекрачва.
P$
