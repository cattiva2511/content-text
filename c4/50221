P>
	Когато говори край купчина струпани камъни,
	застанал небрежно наметнат в тревите прорасли,
	край него полека нагоре издига се храмът,
	изниква светилище, древното става по-ясно.
	В музея, по фриза, цял сонм богове оживяват,
	лицата им светват от залеза, взрени оттатък,
	мистична процесия с празничен ход се задава,
	жреците сурови отпред, а след тях акробати.
	Нике не е мраморна статуя, просто полита
	и въздухът свеж над Олимп заснежен я посреща.
	Защо безпощадното време тъй всичко помита
	и дните угасват подобно на духнати свещи.
	Той може би знае, а може би сам не разбира,
	когато се връща в сегашното някак претръпнал,
	и в чашата, празна до дъно, напразно се взира,
	а после в хотелската стая до късно пристъпва.
P$
