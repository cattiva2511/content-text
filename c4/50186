P>
	С все по-голяма радост те откривам,
	навлизам в свят от дървеса и камък,
	от въздух и отблясъци игриви,
	от слънчев прах и някаква измама.

	Там мога да приседна уморено
	и да заспя направо на тревата,
	и през корони, щедро разклонени,
	да съзерцавам дълго необята.

	И някак си привично да пристъпя
	към извора по стъпала високи,
	в най-чистата вода да се изкъпя
	и да поема после без посока.
P$
