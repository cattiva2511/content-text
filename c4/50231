P>
	Той не е от света и не е сторил никакъв грях,
	но горчивата чаша ще трябва докрай да изпие.
	Беше в петък пред Пасха и в тоя ден слънцето гря,
	както грее, когато се случва жените да вият.
	Подир кръста народът възлизаше бавно на хълма
	и шумът от нозете не стихна, потокът не свърши.
	А най-първите хора, със завист и злоба изпълнени,
	тържествуваха вече, че Той е сломен и прекършен.
	Аз Го следвах, видях как войниците хвърляха жребий
	за хитона Му прашен и с кървава пот напоен
	и мнозина Го хулеха, че не спасява сам Себе Си,
	а когато Го разпнаха, сякаш пробождаха мен.
	В шест часа притъмня, мрак дойде и настана навред
	и завесата в храма раздра се на две през средата,
	и закри се небето, и силно се люшна земята,
	забуча като някакво ядно и бурно море.
	Дълго Той прикован върху кръста позорен остана.
	Как самотно е страдал, какво е изпитвал до края
	и дали с облекчение срещнал е първия ангел,
	няма никога в тоя сбъркан живот да узная.
	Бе различен и нито за миг не предаде духа Си.
	Тъй е писано: грешни сърца на света да Го съдят,
	поруган да умре и на третия ден да възкръсне.
	А пък аз ням свидетел на всичко да бъда.
P$
