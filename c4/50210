P>
	Всяка сутрин минава по пътя незнайна каруца
	и подковите чаткат по мокрия кален асфалт,
	все така нещо важно в деня ми заяжда и куца
	и не ме е човекът със своята скръб преболял.
	Може нощем в съня си крилати коне да препускам,
	да се втурвам стремглаво към някакъв вечен простор,
	ала съмне ли, аз осъзнавам, че нещо пропускам,
	а душата ми зъзне забравена в задния двор.
	Не отивам наникъде, нямам къде да отида
	и пред мен се захлопват сурово врата след врата,
	но не чувствам тревога за себе си, нито обида,
	нито страх, че ме дебне зад ъгъла вече смъртта.
	Ще е нощ, ще се нося на воля в далечни простори
	и ще падне от мене безкрайната скръб на света.
	И достигна ли нейде по пътя си нова врата,
	тя ще бъде голяма и тежка, но вече отворена.
	Дотогава ще виждам студеното утро в стъклото,
	невиновно за нищо, но грозно оцъклено в мен
	и ще чувам как чатка с безмилостни стъпки животът
	и заглъхва нататък в мъгливия тягостен ден.
P$
