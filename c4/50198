P>
	Пътувахме в мъждивото пространство
	на нощ, която взе ни всичко свято,
	и неусетно без очи останали,
	приемахме мига като проклятие.

	Родината с одрипавели пазви
	притискаше ни с плач и ни душеше.
	За някаква вина ли ни наказваше,
	или самият ни живот бе грешка.

	И като младенци, от страх сковани
	пред майката, обсебена от лудост,
	се питахме чии са тия длани,
	които стягат гърлото и удрят.

	За кой ли път побягвахме от храма
	на бедната, измъчена родина,
	но тя беляза пътя ни измамен,
	а нейната съдба и нас постигна.

	От тъмната й власт освободени,
	да можехме да полетим на воля,
	а после пред олтара й смирено
	да коленичим и да се помолим.

	Там, в края на нощта, един отблясък
	просветна по лицето й далечно
	и очерта контурите неясни
	на някакво усещане за вечност.
P$
