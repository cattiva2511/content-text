P>
	Античната стела релеф е. На нея са двама.
	Изправен — бащата, синът е приседнал на хълбок,
	в дланта му повдигната кротко полегнал е гълъб
	и в тази символика крие се някаква драма.
	Те тихо се гледат и сдържано взимат си сбогом,
	отчаян и някак виновен се чувства бащата,
	защото за него живот е отсъден най-строго,
	а младият трябва сега да премине оттатък.
	На тях им е трудно такава съдба да приемат,
	бащата протяга сломено ръце към сина си,
	готов той самият по дългия път да поеме,
	наместо да чувства как струните в него се скъсват.
	Младежът с красиви къдрици и израз невинен
	безмълвно и с поглед отнесен в баща си се взира,
	най-свидния образ поглъща, преди да отмине,
	решен да го пази, когато се слее с всемира.
	Те тихо се гледат и нежно прощават се двама,
	за тях неестествено вечният ред нарушен е.
	И колко човешка е тази отдавнашна сцена,
	и колко студен е на стелата белият мрамор.
P$
