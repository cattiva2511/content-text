P>
	Живял е дълго в ъгловата сграда
	и свикнал е с дъха на застояло
	в мансардата, където вечер сяда
	в олющено кресло и гледа вяло.
	В квартала го познават. Все по-рядко
	го виждат долу да поспре на сянка,
	висок, съсухрен, ала някак знатен
	с бастуна и суровата осанка.
	Седи в креслото, хапчетата взема
	като разплисква чашата с водата,
	ръката, разтреперана от тремор,
	несръчно бърше с опако разлятото.
	Но ето го — тържествено изправен —
	в особен ритуал е той участник
	и чашата с водата пресушава,
	тъй сякаш е последното причастие.
	А после тътри чехли без досада,
	излиза на балкона необлечен,
	на фона на старинната фасада
	главата му белее отдалече…
	Едно амурче само е наблизо,
	с отчупена пета присъства тук.
	Посяга към косата му от фриза,
	като че тя е захарен памук.
P$
