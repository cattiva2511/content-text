P>
	Самичка с морето щастливо се смея и плача,
	разтварям ръце да посрещна вълните високи,
	и сякаш политам, когато нагоре подскачам,
	и сякаш изчезвам, когато се гмурна в дълбокото.

	Сега съм напълно безгрижна и толкова волност
	в соления мирис и в лекия вятър усещам.
	Вълните прииждат, връхлитат и бързат надолу
	подобно на бели коне, устремени към нещо.

	И толкова сила излъчват, с разпенени гриви
	нарастват, прилични на хълмове от изумруди,
	и после с внезапно бучене и рев се разбиват,
	и теглят така, че след тях оцеляваш по чудо.

	Изглежда, че всичко е само игра, но у мене
	надига се радост, възторг и безкрайно блаженство
	и тялото следва душата без капка съмнение,
	душата ми в тялото чувства се толкова женски.

	За няколко мига с море и небе се преплитам,
	сред синия ден се разтварям и губя се вече,
	и стигам дотам, докъдето ми стигат очите,
	и още нататък — далече, далече, далече…
P$
