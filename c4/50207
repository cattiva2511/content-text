P>
	Сякаш влизам в дълбока и чиста вода,
	щом с дъха си безмълвният хлад ме докосне
	и усетя желание да му отдам
	тая болка, която открай време нося.

	По самотния път се придвижвам напред
	и оставям в снежеца уверени стъпки,
	заскрежените клони, висулките лед
	едва чуто скриптят в моя мозък изтръпнал.

	Няма нищо, което да дразни окото,
	само дрехите, тъмни ненужни следи,
	и ръждата от някакви стари окови,
	и разсеяна струйка от някакъв дим.

	Тишина като в сън се простира над тях
	и наоколо всичко е глухо и бяло.
	И внезапно дочувам най-звънкия смях,
	с който някога в моя живот съм се смяла.

	Той нехайно над целия свят се извива
	и звукът му трепти като сребърна струна.
	А лицето ми още е светло и живо,
	щом по устните вечният хлад ме целуне.
P$
