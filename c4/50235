P>
	Ръждясала и килната гимия
	стърчи необичайно в плитчината,
	прогнилата й мачта още крие
	далечен спомен за попътен вятър.
	Под слънцето завинаги е спряла,
	намерила е място и покой,
	проскърцва, ако връхлети порой
	или вълните я залеят цяла.
	Но приютява уморени птици,
	изящни рачета и водорасли
	и в дупките на нейните зеници
	животът тлее, ала не угасва.
	Като забравена колиба, свита
	зад кръста на прозореца си черен,
	тя гледа всяка нощ как волно скита
	едно жребче по плажа с ход наперен.
P$
