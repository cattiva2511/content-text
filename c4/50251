P>
	В порутения замък на нощта
	изпосталели призраци витаят.
	И колко неизказани неща
	дъждът отмива, без да ги узная.
	Извива глас в капчуците страха
	и бавно се отцежда по стъклата.
	Забравих що е смях и мен смеха
	ме подминава като непозната.
	Така по тоя свят унило кретам,
	понесла прокълнатата си дреха,
	аз — капка от дъжда или монета
	за просяка. За някого утеха.
	Кому ли съм притрябвала. С живота
	се разплатих край мократа апсида.
	На дневни призраци дължах за злото.
	А нощните — те скоро ще си идат.
P$
