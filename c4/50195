P>
	Високата гора се е смълчала,
	когато тъмни облаци се скупчват,
	и с някаква тревога изначална
	следи как огнени игли продупчват

	небето и то отговаря с тътен.
	И глухо пукат боровете снажни,
	щом капките затрополят по пътя
	и задълбаят кратерчета влажни.

	Но като стражи те стоят на място
	и пазят своите дълбоки тайни,
	макар пороят да ги удря бясно,
	светкавиците да напомнят края,

	макар че може в миг подобно воин
	да рухне някой с тяло овъглено…
	Изглеждат само някак си по-стройни,
	по-бляскави и някак вдъхновени.

	А бурята навсякъде се вихри,
	потоци с дребни камъчета влачи,
	безсилно стене, постепенно стихва.
	И после боровете дълго плачат.
P$
