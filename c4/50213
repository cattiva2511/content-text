P>
	Тя пожела, щом я погълне здрачът,
	да се превърне в пеперуда,
	да прекоси пространствата прозрачни
	и у дома да се събуди.
	Сега от тъмен ъгъл на тавана
	ги наблюдава как вечерят.
	Единият нареже хляба, стане,
	не може мира да намери,
	а другият едва-едва преглъща,
	изглежда недоспал и слаб е.
	И чува се в притихналата къща
	как чоглаво чешмата капе.
	Болезнено усещат, че я няма
	и тя, без тях осиротяла,
	се стрелва и край светналата лампа
	кръжи като обезумяла.
	И после каца на един прозорец,
	прелива цялата от нежност,
	чрез ярките си цветове говори,
	но те дори не я поглеждат.
	Ще идат вън да пушат на балкона,
	тъй както обичайно правят,
	но пътьом към нощта ще я прогонят.
	И тя ще полети наяве.
P$
