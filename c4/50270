P>
	Ефирна вечерна мъгла върху Сена
	се стеле и въздухът лепне.
	Водата размазва дълбоките сенки
	на тъмни дървета и шлепове.
	Ръка за ръка, ние бедни поклонници,
	улавяме всеки отблясък,
	фенер и дворец, силует между клоните
	и търсим нататък неясното.
	А Нотр Дам свети в мъглата притулена,
	изящно небето пронизва,
	високо възправя ажурните кули,
	потайна и толкова близка.
	По форма напомня за нещо в човека —
	божествено смесва с жестоко,
	звънти филигранно, а после отеква
	по-тежко със звуци дълбоки.
	И нейната музика сякаш усетил,
	прегърбен и може би гладен,
	самотник с цигулка, за дребни монети
	излива я там на площада.
P$
