P>
	Изправен там, пред залата смълчана,
	със стойката на неподвижна птица,
	с присъствие, изцяло овладяно,
	напомня на големите трагици.
	В невзрачна дреха, сред декор мистичен
	с неведомото храбро си играе.
	До сетната си фибра артистичен,
	на сцената отдава се до края.
	Пространството пред него се разтваря,
	страдание остава след възторга,
	изглежда сякаш разговаря с Бога,
	а всъщност може и да разговаря.
	Или опитва да забрави нещо,
	самотен, както нощем е палача.
	И с тая своя дързост нечовешка
	извиква в мен желание да плача.
P$
