P>
	Когато някъде се сблъскат две галактики,
	застиват чувствата, отказва мисълта.
	В гигантския капан на хаоса и мрака
	пропадат светове — и ти сред тях.
	Темелите на здравия ти дом се срутват
	и подът под краката се надига,
	и от полицата, като че някой ги е бутнал,
	в безредица политат книгите.
	И като замъци от пясък катедрали
	стоварват се в раззинатите дупки,
	земята, на апокалипсиса в началото,
	по-крехка е от яйчена черупка.
	На пъпната си връв над бездната увисваш,
	кърви хилядолетната ти памет
	и с всеки следващ миг нещата губят смисъл,
	и ти се иска вече да те няма.
	Така достигаш до предела в своя разум
	и в тебе откънтява звън на орган.
	Дали в мъртвилото на космоса напразно
	ще се изгуби твоят вик към Бога.
P$
