E>
	„Никога не е съществувала идея хората да бъдат събудени от тяхното безразличие, но първоизточникът на подобно нещо би говорил сам за себе си.“
@	Оливър Уендъл Холмс-младши
E$
E>
	„Способен съм да повярвам на всичко, стига да е доказано невероятно.“
@	Оскар Уайлд
E$


>	Някъде в Кинтана Ро…

	Предчувствието на Лора Фанинг, че се случва нещо ужасно нередно, се засили, когато навлезе в смълчаното село на маите. Тя откри жителите му да стоят в кръг около ствола на едно високо дърво, взирайки се в полюшващото се под лекия бриз тяло.
	Някой го беше изгорил, а след това окачил останките върху дебел клон. Който и да е бил извършителят, то той бе увил тел около врата на жертвата си, чрез която я беше прикрепил към дънера. Мухите не си бяха губили времето.
	Лора изпита огорчение. Често й се случваше да се озове близо до мъртвец, отбеляза наум. Вярно, не го познава — изобщо дори — и не го харесва особено, но все пак… Едва ли е заслужавал смъртта си. Никой не заслужава това.
	Тя не се беше уговаряла за нищо от случващото се. Сделката беше да лети до полуостров Юкатан, да разговаря с местен шаман, да събере информация за предполагаема панацея, да се завърне у дома, да вземе парите си и да се отдаде на спокоен живот с дъщеря си.
	Прииска й се никога да не се беше съгласявала, да се върне при Мариса и дори да отиде на работа при своите трупове, за да ги „разпитва“ за причината за тяхната смърт.
	Всъщност моргата на окръг Съфолк беше мястото, където започна всичко: с овъгления труп — точно като този, и с неизвестната причина за смърт. Кой би помислил, че обаждането в сряда сутринта ще доведе до… това?


>	Четири дни по-рано

>>	1.

	— Има нещо наистина хрупкаво за теб, док.
	Лора Фанинг кимна разсеяно, следвайки заместник-шерифа в задимената ранна утрин към някогашното ранчо с три спални в края на „Сънкен Мидоу Стейт Парк“. „Нещо наистина хрупкаво…“ — тя мразеше начина, по който терминът конкретизира състоянието на мъртвото човешко същество. Но потисна жлъчния коментар. Нямаше смисъл да просветлява когото и да било. Отдавна бе разбрала, че това е своеобразен защитен механизъм, особено при ченгетата и служителите в моргата: тоест те бяха видели толкова много смърт, толкова много ужасяващи примери за човешка нечовечност или следствие от обикновена глупост, или инцидент, че трябваше да издигнат покрай себе си някаква емоционална защитна стена. Неспособните на това не се задържаха дълго.
	— Как е Мариса? — попита заместник-шерифът.
	Името му беше Филип Лоусън и изглеждаше така, сякаш бе измъкнат от кастинг листа на сериал за заместник-шерифи — изтъняла коса под шерифската шапка, червендалесто лице, изпъкнало шкембе… Но иначе беше наистина добър човек. Един от първите служители, с които Лора се запозна при присъединяването си към Окръжния медицински център на Съфолк преди пет години. Той вече беше ветеран на поста си, работейки в шерифския отдел от близо двайсет години, и я придружаваше на първите й местопрестъпления. Един спокоен човек с щедър дух. Единственият проблем бе, че я харесваше прекалено много и понякога ставаше наистина лепкав… О, и имаше онзи досаден навик с врата си — да го извива назад, докато не изпука…
	— Страхотно — отвърна тя. — Отегчена, както всички, които си стоят постоянно у дома.
	— Ще видиш, че ще свикне с това.
	— Нима? Ти би ли свикнал?
	Той се засмя.
	— Нямам търпение за това! Когато се пенсионирам, няма да изляза от вкъщи. Дори и за вестника. Ще накарам пощальона да ми доставя „Нюздей“ и „Поуст“ на вратата всяка проклета сутрин.
	Наташа, преподавателката на Мариса, се бе съгласила да дойде рано днес, за да може Лора да отиде на работа. Да бъде заместник медицински експерт, й позволяваше да има нормален работен график в повечето дни освен когато не я повикат на някое местопрестъпление, а в сряда беше на повикване. Злополуките и убийствата обаче като че ли винаги се случваха в деня й на повикване. Смъртта обикновено не действаше разумно…
	— Не е останало много — каза тя, оглеждайки почернелите руини. — Да подозирам, че става въпрос за палеж?
	Той изпука врата си.
	— Ооо, да.
	— Екипът приключи ли?
	— Не.
	— Но Всевиждащият Свами Лоусън има теория.
	Той се усмихна, свивайки рамене.
	— Виждал съм достатъчно подобни случаи. Съобщили са за пушек около два сутринта. Докато противопожарният екип пристигне, всичко вече е било в пламъци. Искам да кажа, че тук е било наистина горещо. Толкова, че всичко буквално се е стопило. Не долавям никаква миризма нито на газ, нито на керосин, но със сигурност е работил някакъв ускорител. Знаеш какво имам предвид.
	Лора знаеше. Палежът означаваше, че ще трябва да установи жертва на убийството. На този етап правните подгрупи — първа степен, непредумишлено убийство, углавно престъпление и каквото и да било друго — не влизаха в играта. На по-късен етап определянето щеше да зависи от окончателния й доклад. На плещите й сега лежеше задачата да установи причината за смъртта — не само извън разумното съмнение — защото констатацията й би помогнала да се определи вината и да се повдигне обвинение срещу заловените.
	— Как се включихте?
	— Пожарът е застрашил Държавния парк, а той е територия на шерифа.
	Но не и убийството. Щатските и местните ченгета на Смиттаун отговаряха за това. И все пак Лора знаеше, че Фил обича да участва във всяко разследване, включващо убийство. Заместник-детектив Лоусън. Вероятно би бил добър в професията. Харесваше му да говори как ще вегетира, след като се пенсионира, но нямаше да бъде изненада, ако се заеме с частно детективство вместо това.
	Двамата прекрачиха през правоъгълник от почерняла стомана — някогашна входна врата. Стените наоколо бяха изчезнали.
	— Имаме ли име?
	— Все още не. Предполагаме, че това е имот, който се отдава под наем. Намерихме табела „Под наем“ в задния двор. Проследяваме собственика. — Фил спря и направи жест към пода. — Там е.
	Лора се приближи и се наведе над жертвата. Тялото лежеше по гръб и беше наистина „хрупкаво“ — кожата беше почерняла и разтопена, а въздухът наоколо вонеше на изгорена плът. Огънят беше изпарил косата, давайки ясен изглед към обгорелия скалп. Не се забелязваше видима входна и изходна рана. От лицето му също не бе останало нищо, освен отворената челюст с ред бели зъби. Добре. Би могла да използва стоматологичните записи за идентификация. Крайниците му бяха свити от вероятните предсмъртни контракции, което даваше на тялото му фетална позиция. Нищо необичайно. Интензивната топлина свиваше мускулите, които от своя страна свиваха крайниците.
	— Точно така ли го открихте?
	— Не съм го докосвал.
	— Някакви признаци за наранявания по тялото?
	Фил поклати глава.
	— Нищо очевидно. Никакъв нож, стърчащ от гърдите му, никакви драскотини или дупки по главата му… Никакви признаци на лигатури, но огънят може и да ги е изгорил.
	— Засега е голяма загадка.
	— Да, но мотивът не е толкова мистериозен.
	— В смисъл?
	Фил посочи няколко овъглени отломки.
	— Къщата е била доста мръсна. Искам да кажа наистина доста.
	Лора знаеше какво означава това.
	— Марихуана?
	— Не сме сигурни сто процента, но като гледам всичките тези огромни дървени подноси, покрити с мръсотия, и набора от осветителни тела… Или се е занимавал с борба в кал, или е отглеждал нещо. Клоня към второто. Реколтата, каквато и да е била, сега е пепел, но имам чувството, че не става въпрос за орхидеи.
	Лора повдигна вежди, когато се обърна към него.
	— Смяташ ли, че може да се е набъркал в работата на някого?
	— Това е предположението ми. Войните за територии са склонни да стават доста брутални за кратък период от време.
	Друга причина заместник-шериф Лоусън да бъде тук: участваше в някаква съвместна работна група между _DEA_ и шерифството. По неговите думи — глътка свеж въздух от раздаването на заповеди за запор и известия за изгонване.
	— Кога ще легализират тези неща, Фил?
	— Няма да е скоро, що се отнася до мен. Губя толкова много време, за да свалям хората от висините, в които искат да се издигнат. Ако не го правеха в собственост на окръга, нямаше да се занимавам. Но ако можеха да си отглеждат трева законно и да си я пушат в домовете, аз и ти нямаше да се занимаваме с това.
	Стомахът й се преобърна, когато си представи как осемгодишната сега Мариса пуши джойнт в гимназията. Въпреки че бедното й дете със сигурност използваше някаква форма на наркотични вещества и по време на химиотерапията си.
	— Хората се притесняват за децата си.
	Фил изсумтя.
	— Покажи ми дете в днешно време, което иска нещо и не може да го получи, и аз ще ти покажа дете, което все още е обучавано да пишка в гърне.
	Лора не можеше да спори с този факт. Когато се обърна, за да сигнализира на хората от моргата да се приближат, тя чу някой да казва:
	— Кое е това пиленце?
	Тя се обърна отново и видя един от пожарникарите да я зяпа похотливо.
	— Кретен! — измърмори Лоусън зад нея и изпука врата си. — Ще го…
	Тя протегна ръка, за да го спре.
	— Ще се справя.
	Беше наясно, че външността й привлича вниманието. Майка й беше мезоамериканка — потомка на маите, а баща й — бял като лилия кавказец. Смесването им бе довело до тънко изваяно тяло с черна коса, кожа в цвят мока и изумително сини очи. С вниманието всичко беше наред — лошите обноски обаче бяха друга тема.
	Докато се приближаваше към мъжа, похотливият му поглед помръкна. Новобранец без съмнение. Другите я познаваха отлично. Той стоеше до партньора си, също пожарникар, чийто поглед също посърна. Хлапакът беше поне на двадесет и пет. Лора — дванадесет, може би петнадесет години по-възрастна от него. Тя спря и го погледна в очите.
	— Как ме нарече?
	Кафявите му очи се стрелнаха наляво, после надясно.
	— Никак.
	— Чух „пиленце“ или така ми се е сторило?
	— Нищо подобно. Току-що говорих с… — Той се обърна и погледна към мястото, на което допреди малко стоеше приятелят му.
	— Да видим… — името „Долан“ бе изписано върху жълтото му гумирано яке — какво би могло да означава това, господин Долан? „Хапва ми се пиленце?“ или „Много ми се иска една пилешко филенце?“.
	— Не трябваше да чувате това.
	— О, да, но го чух. Аз не съм пиленце, господин Долан. Аз съм заместник медицински експерт на окръг Съфолк. Знаете ли какво може да се случи, когато държавен служител упражнява сексуален тормоз върху друг държавен служител? И то пред свидетели? Всичко това води до много лоши последици.
	— Хей, аз не съм…
	— Да, си, хващам се на бас, както се казва. Ще изпратя копие от разпоредбите на шефа ти, за да може да ти ги обясни.
	С това се обърна и се насочи към екипа от моргата. Лоусън вече беше при тях и й се ухили:
	— Новобранеца го изяде, а?
	— Проявих снизхождение.
	— Но се обзалагам, че ще мине доста време, преди да посмее да си отвори устата.
	— Този тип хлапаци така и няма да се научат на обноски. Едно от предимствата на моята работа, от друга страна, е, че пациентите ми имат безупречни маниери…
	Тя разпореди на екипа от моргата да маркират и опаковат тялото. По-късно тази сутрин щеше да се заеме с него.


>>	2.

	Нелсън Файв потърка слепоочията си, но масажът не помогна срещу главоболието. Напоследък се случваше все по-често. Не че има удобно време за болки в главата, но сега моментът беше наистина неподходящ.
	— Можем ли да продължим с това, Файв? — каза Арнолд Пикънс иззад бюрото си.
	Пикънс беше заместник-директор на Службата по транснационални въпроси и използваха кабинета му, за да прегледат записа от снощния арест.
	Нелсън преглътна болката и се съсредоточи върху своя началник.
	— Разбира се. Само малко предисловие, ако може. Проследихме заподозрения до къща в северната част на окръг Съфолк и проведохме разпита там.
	— Той е един от тези Лечители, за които говориш? — Пикънс произнесе определението така, сякаш то имаше горчив вкус.
	— Ще го чуеш да признава това.
	Нелсън знаеше, че го смятат за малко ексцентричен. Обикновено Компанията не улесняваше такива като него, така че той се беше научил на компромиси. Талантът му на проницателен анализатор му беше спечелил поста старши офицер в Отдела за специални дейности на Националната служба за агенти под прикритие към ЦРУ и го направи едва ли не изключително необходим. И тъй като той не позволяваше на никого да се намесва в поставените му задължения, Компанията му позволи това, което смяташе за негова безобидна ексцентричност.
	Той беше анализатор, а не амбулантен търговец, но трябваше да продаде продукта си на Пикънс. Имаше нужда от допълнително финансиране и известно количество свобода, за да проследи Лечителите. А за това се нуждаеше от Пикънс.
	Спомни си Алек Болдуин в онзи депресиращ филм за борсовите посредници „Винаги се подсигурявай“.
	Той включи флашката в USB приемника отстрани на монитора на стената и екранът светна. Часовникът в долния десен ъгъл показваше 1:38 сутринта — не повече от осем часа по-рано, а изглеждаше така, сякаш бяха минали дни…
	_Мъж без риза седеше на стол сред дървени тави, пълни с растения, в предната част на малко ранчо, отдавано под наем. Растенията се наслаждаваха на изкуствената светлина, струяща от нажежени до краен предел лампи над тях. Производителите на марихуана използваха този метод с голям успех, но тези екземпляри тук не бяха от семейството на канабиса._
	_С дрезгав глас той попита:_
	— _За какъв се мислиш, по дяволите?!_
	_Друг мъж в костюм влезе в кадър…_
	Нелсън се възхити на визията си — тъмносиньо в класически британски стил. Никога не се бе виждал от този ъгъл — изглеждаше добре. Дяволски добре! Особено му хареса начинът, по който задният централен шев на сакото подчертава силуета му. Добра инвестиция за хиляда и деветстотин долара. Беше заложил на сет от три части „Харингбоун Туид“ от висококачествена вълна за тази среща.
	_На екрана той издърпа едно от стъблата от почвата и го задържа пред камерата. На пръв поглед нищо и никаква градинска пахисандра, но когато я приближи още повече, листата показаха гладки ръбове и заоблен връх._
	— Това ли е растението, за което дрънка толкова много? — попита Пикънс.
	Нелсън отказа да отговори на словесния шамар. „Дрънка толкова много.“ Сякаш е някакъв луд…
	Той изучи образа на екрана. Толкова невинно изглеждащо растение. И все пак толкова опасно. Въпреки приликата неговият геном бе далеч от пахисандрата. Тази гадория беше като никоя друга подобна на Земята.
	Погледна и към полуоблечения мъж. Нелсън беше проверил самоличността му преди ареста и знаеше много за него: Корнелиус Алоисий Ханрахан, на тридесет и две, роден и отгледан в Де Мойн. Завършил гимназия. Без криминално досие. Лютеран по рождение, но никога не стъпвал в църква като възрастен. Механик по професия, докато не пропада вдън земя за период от две години. Появява се отново преди три седмици като носител на панацея в болница „Франклин“ във Вали Стрийм, преоблечен като санитар.
	— _Не може просто така да връхлиташ тук без заповед! — каза Ханрахан. Той не беше завързан за стола, но не оказваше и никаква съпротива._
	_Нелсън не отговори. Той винаги позволяваше на заподозрените да говорят, колкото си искат. По този начин те често изричаха нещо, без да искат._
	— _Това е лудост! — добави Ханрахан. — Не съм нарушил нито един от проклетите закони! Но ако искаш моите растения, вземи ги._
	_Нелсън не можа да потисне усмивката си._
	— _Все едно съм имал нужда от позволението ти. А и бъди сигурен, не ми пука за твоите проклети растения. Аз…_
	_Ханрахан се засмя._
	— _Не ти пука? Наистина ли? Що за приказки са това?_
	_Нелсън пренебрегна забележката._
	— _Вече имам достатъчно от тези растения. Тук съм за отговори._
	— _Целият съм в слух._
	_Когато Нелсън понечи да заговори, от задните стаи към тях се приближи агент Брадшър._
	Пикънс изстена.
	— Това Брадшър ли е? Боже! Нужно ли е да ти напомням, че…?
	— Наясно съм с ограниченията, сър — разбира се, той знаеше, че ЦРУ нямаше позволението да работи на територията на САЩ. — Но това е въпрос на национална сигурност.
	Брадшър беше оперативен агент, прикрепен към Нелсън. Широкоплещ отличен агент, но облечен в ужасен сив памучен костюм.
	— Това все още е предмет на преговори — каза Пикънс. — Но и дори да се окаже вярно, ние разполагаме с така наречения „Департамент за вътрешна сигурност“.
	— Имате ли доверие в ДВС, сър?
	Пикънс не отговори. Никой не се доверяваше на силно политизирания ДВС, камо ли за нещо толкова „чувствително“.
	_На екрана Нелсън попита Брадшър:_
	— _Нещо?_
	_Брадшър поклати глава._
	— _Не._
	— _Какво точно търсите? — поинтересува се Ханрахан._
	_Нелсън се обърна към него._
	— _Отговори. Първи въпрос — защо се върна?_
	_Ханрахан се намръщи._
	— _Да съм се върнал? Не знаех, че съм ходил някъде._
	_Брадшър пристъпи напред и понечи да го удари през лицето, но Нелсън вдигна длан._
	— _Не е нужно. — Той отново погледна към Ханрахан. — Не се прави на глупак. В продължение на десетилетия вашият култ тънеше в мълчание. Защо се върнахте сега?_
	Нелсън имаше нужда преди всичко друго да разбере това. Последният път, когато Лечителите се появяват, е бил след Втората световна война, по време на епидемията от полиомиелит. Растенията и човекът във видеото бяха доказателство за тяхното завръщане отново.
	— _Защо сега? — Тонът на Ханрахан излъчваше яснота и пълна липса на емоционалност. — Защото Майката казва, че е време._
	_„Майката“… Как е възможно в днешно време да съществуват такива пантеистични глупости? Всеки може да припише на Майката каквото си поиска…_
	— _Тази твоя… богиня, тя каза ли за какво е настъпило време?_
	_Той поклати глава._
	— _Тя е всезнаеща. Не е нужно да обяснява. Ако каже, че е време, значи е време._
	— _Тя в сънищата ти ли ти говори? Шепне ти в ухото?_
	— _Словото идва чрез знаци._
	— _Знаци?_
	— _Знаеш, лозата._
	Не, Нелсън не знаеше. Култът беше фрагментарен, клетъчен, действащ като отделен агент, със съвсем слаби връзки помежду си.
	— _Как точно дойде този знак? Как разбра, че трябва да започнеш да приготвяш отварата?_
	— _По пощата. Намерих пакет със семена в пощенската си кутия. Това беше всичко, от което имах нужда._
	— _Разбира се, изхвърлил си плика._
	_Ханрахан се усмихна._
	— _Разбира се._
	— _А къде съхраняваш отварата?_
	_Усмивката се задържа:_
	— _В хладилника — каза той без колебание._
	_Нелсън погледна Брадшър, който поклати глава._
	— _Там няма нищо._
	— _Както и никъде другаде?_
	— _Съжалявам, няма я никъде._
	— _Искате и за себе си, нали? — обади се Ханрахан._
	— _Искам я по много причини и нито една от тях не ме засяга лично._
	_Той сви рамене._
	— _Каквито и да са причините, господин полицай, нямате късмет. Партидата беше малка и аз използвах всичко._
	— _Колко дози достави?_
	— _Четири. Но не питай за имена. Нямам право да казвам._
	— _Знам и четиримата — така те намерихме. Но аз не се интересувам от тях. Интересувам се от теб, производителя на отварата._
	Нелсън се обърна към Пикънс — седящ в сянката на тъмната стая.
	— Моля, слушайте внимателно. Тук признава, че е направил панацея.
	_Веждите на Ханрахан се повдигнаха._
	— _Брей… искате да научите всичко за технологията._
	— _Знам всичко за технологията освен липсващата съставка._
	_Веждите му отново се повдигнаха._
	— _Липсваща съставка? Тук ме изгуби, приятел._
	— _Не ме лъжи. Знаем, че варите тези растения, техните корени и всичко друго, но добавяте и още нещо. Какво е?_
	— _Нямам представа за какво говориш. Сериозно. Както каза, ние варим чай от растенията, но това е всичко._
	_Нелсън беше убеден, че има и още нещо._
	— _Ще ни кажеш._
	— _Или какво? Не мога да ви кажа нещо, което не знам._
	— _Може би току-що си го забравил — обади се Брадшър. — Ще ти помогнем да си го спомниш._
	— _Това няма да мине._
	— _Напротив — казва Нелсън. — И ще го направим._
	_Изражението на Ханрахан помръкна._
	— _И как? Изтезание? Смърт?_
	— _Запознат ли си с Изход 22:18?_
	— _Библията? Не чета вашата Библия._
	— _А трябва. Пасажът не оставя много място за свободни действия: „Жена магьосница да не оставиш жива“._
	— Шегуваш ли се с мен?! — попита Пикънс. — Цитираш Библията?
	Може би трябваше да отреже този кадър, но Нелсън не искаше записът да бъде редактиран по какъвто и да било начин.
	— Просто си играя с него. Той се кланя на древен езически култ, затова реших, че ще го провокирам, като го стресна с Инквизицията.
	— Боже!
	Нелсън трепна, когато се обърна към екрана.
	— _Аз не съм „вещица“! Аз съм просто човек, който сади растения и приготвя чай от тях. От Луната ли падате? Да не пътувате през времето? Ти си луд. Напълно побъркан! Какво трябва да е това? Игра на нерви? Доброто и лошото ченге?_
	— _Не ставай мелодраматичен. Сега работим с инжекции._
	— _А чрез тях — включи се Брадшър — ще ни кажеш всичко. Дори неща, които не знаеш, че знаеш._
	— _И после ще ме убиете?_
	— _Не трябва да се стига дотам._
	— Сега и смъртна заплаха? Боже, Файв. Вървите към възбрана с двеста километра в час.
	— Само малък театър, сър — излъга Нелсън.
	— _Кажи ни съставката и ще те пусна — прошепна Нелсън на Ханрахан._
	_Внезапните сълзи в очите на мъжа го стреснаха._
	— _Не мога да направя това. Обещах на Майката._
	— _Престани с това! — изкрещя Нелсън, предизвиквайки уплах дори и у Брадшър. Лицето му се изкриви. — Няма никаква Майка! Дал си обет в една измислица!_
	— _Не — зарида Ханрахан. — Ти си направил това. А сега… трябва да вървя._
	— _Никъде няма да ходиш! — отсече Брадшър._
	— _Довиждане._
	_С тези думи Ханрахан затвори очи и пое дълбоко дъх. Когато издиша, главата му клюмна напред и тялото му се строполи на пода. Брадшър стрелна с поглед Нелсън, после погледна обратно към Ханрахан:_
	— _Какво направи той?_
	— _Припадна. Но това няма да промени нищо. Свести го._
	_Брадшър коленичи до Ханрахан и вдига главата му. Безизразните сини очи на мъжа се взираха в нищото._
	— _Какво…? — Той допря два пръста до гърлото му, застина за миг, после отбеляза: — Няма пулс! Мъртъв е!_
	— Той какво? — изуми се Пикънс. — Какво му направи?
	Нелсън имаше намерението записът да обхване и покаже всеки аспект от разпита. Реакцията на Пикънс, показваща съмнение, че е проявил насилие срещу мъжа, леко го обезкуражи относно постигането на тази цел.
	— Абсолютно нищо. Както видяхте, не го докоснахме по никакъв начин. Той просто… умря.
	— Как?!
	— _Сигурно е имал цианид… — предположи Брадшър._
	— _Не — отрече Нелсън. — Не е цианид, но все пак провери устата му._
	_Беше виждал жертви на цианидно отравяне и всякакво друго, но не и подобна спокойна смърт…_
	_Брадшър направи инспекция на устата, а след това остави главата на Ханрахан да падне отново долу._
	— _Няма следи от кухи зъби или нещо подобно — поклати глава той. — Просто каза „довиждане“ и…_
	Нелсън се обърна към Пикънс.
	— Сякаш самият той пожела да умре и го направи.
	— Това възможно ли е?
	— Никога не съм чувал за подобно нещо, но мисля, че станахме свидетели и на това.
	_Нелсън пристъпи към тавите с растения и собственоръчно провери отново за пулс. Не че нямаше доверие на Брадшър, но случилото се бе прекалено странно. Той намери каротидната артерия, намираща се под вече застиналата плът на гърлото на мъжа._
	Дявол да го вземе! Бяха толкова близо!
	— _Вземи камерата и я донеси тук. Искам да запиша това — каза той на Брадшър._
	Кадърът се замъгли за миг, след което се префокусира и показа гърба на Ханрахан, върху който имаше татуировка с черно мастило.
	{img:tatu.png}
	_Нелсън притежаваше снимки и рисунки на подобни татуировки, но това беше първият път, в който я виждаше върху човешко тяло. Приличаше на всички останали — опашата звезда зад жезъла и змията на Асклепий, зачертани от напречна права линия. Единствената разлика беше в ъгъла, по който бе поставена тази линия. Нелсън предположи, че това е начин татуировката да бъде индивидуализирана._
	_В кадър влезе нечий крак, който преобърна тялото по гръб. Кожата в областта на гърдите беше потъмняла… И изведнъж екранът избледня и записът спря._
	Нелсън издърпа флашката от буксата.
	— Какво стана? Къде е останалото? — попита Пикънс.
	— Това е всичко, което имаме. Мястото избухна. Едва се измъкнахме живи.
	Той отиде до прозореца и завъртя пръчката на щорите, оставяйки дневната светлина да проникне през тесните лайстни. Потисна стона на болка, когато светлината прониза мозъка му, засилвайки главоболието. Примижал, той се вгледа във Фоли Скуеър, простиращ се пет етажа по-надолу, а отвъд него беше покривът на Върховния съд на Ню Йорк.
	— Значи е имал време да се погрижи всичко да отлети заедно с него. И се очаква да повярвам, че това е човекът, произвел тайно лекарство, лекуващо всичко?
	_Да, така е_, помисли си Нелсън. _И ще те убедя в това, преди да си тръгна оттук. Винаги се подсигурявай!_
	Нелсън закрачи из помещението: кафяв обикновен килим, бежови стени, украсени със скучни снимки на улиците на Манхатън. На табелата на вратата пишеше „Азиатски проучвания“. Информацията във фоайето на Федералната сграда изобщо не съдържаше данни за кабинета.
	— Не виждам защо не. Имаме си работа с член на свръхсекретно окултно общество. Пожарът, който беше подготвил, унищожи всички доказателства, включително и растенията. В края на краищата, това има смисъл — тайните му са в безопасност.
	Пикънс посочи стола пред бюрото си.
	— Може ли да седнеш? Трябва да поговорим, а скитането ти из стаята ме изнервя.
	Пикънс беше с десетина години по-възрастен — в средата на петдесетте — червендалест и с оплешивяващо теме. Той разкопча сакото си, разкривайки черни тиранти. Повечето от мъжете, които Нелсън познаваше и носеха тиранти, бяха дебели, Пикънс не беше изключение. Костюмът му беше с малко по-добро качество от „Брадър Брадърс“, но поне беше подбрал сако със странични цепки, които позволяваха кройката да стои добре на телосложението му. През последните няколко години доста се беше поизпуснал и сега коремът му опъваше до краен предел ризата.
	Нелсън се гордееше с външността си предвид годините. Той все още имаше добра обиколка на талията си и гъста тъмна коса. Водеше чист и щастлив живот без месо, ядейки много плодове и зеленчуци.
	— Виж — каза Пикънс, когато Нелсън се настани, — тази твоя история за панацея беше прекрасна до момента, в който беше проста теория, която да разследваш в свободното си време. Всичко беше спекулация, абсурдни фантазии. Но снощи нещата се промениха. Направихте едно наистина незаконно оперативно действие, без да почистите след себе си. Трябваше първо да дойдете при мен.
	Нелсън потисна усмивката си. Безпочвените изявления на Пикънс за неща, които и двамата знаеха отлично, бяха причината, поради която записа разпита. Чудесно. Нелсън разбираше и оценяваше работата на ЦРУ. Така че защо да не помогне на Пикънс и да излезе от неловката ситуация на бъдещи проблеми?
	— Причината, поради която не ви уведомих, беше, защото знаех, че ще отмените всичко.
	Пикънс примигна, възприемайки посланието „Невежеството е билет, държащ ви извън решетките на затвора“, и видимо се отпусна.
	— Е, аз… мисля, че бихме могли да намерим някакъв легален път. Между другото, това място същото ли е, за което чух по новините тази сутрин?
	Нелсън кимна.
	— За жалост.
	— Виж, Нелсън, време е да поставим някои правила. Знам, че си прихванал това от чичо си, който, както много пъти съм казвал, беше един наистина блестящ полеви агент. Но Джим Файв имаше тази своя мания…
	— Тя съществува, сър. Панацеята е истинска. Чичо ми е виждал резултатите от нея.
	— Знам, че мисли, че ги е виждал, но… — Той се облегна назад и вдиша дълбоко. — Да кажем, условно, че панацеята съществува. Защо тогава този култ я пази в тайна?
	— Това е нещото, което се надявах да науча от Ханрахан. Но не е ли ясно: тези общества не трябва да са логични и не е правилно да очакваме от тях да действат логично. Хората вярват във всякакви странни неща. Вземете пример с дорментализма. Чудите се как може някой да вярва в тези неща, но течението има хиляди последователи. Предполагам, че тези „Лечители“…
	— Така ли се наричат в действителност?
	— Честно казано, не знам как наричат себе си. Това е терминът, който използваше чичо ми, и мисля, че е подходящ. От това, което съм събрал като информация, зная, че те пазят тайната на панацеята си, защото мислят, че тяхната богиня, която наричат Майката, иска да бъде така.
	— Добре. Имат си религиозна причина. Чудесно. Не е нужно да има смисъл. Но как го пазят в тайна? Говориш за легендарен лек, за нещо, което е способно да излекува всичко. Не е възможно да запазиш подобна тайна завинаги.
	— Можеш, ако онези, които са изцерени, не знаят, че са били третирани с нещо.
	— И как става това? Как работи?
	— От чичо Джим научих, че една доза лекува всяко заболяване, което имаш — инфекция, рак, автоимунно, всичко.
	Пикънс се засмя.
	— Значи, говорим за безсмъртие?
	Нарочно ли се прави на тъп?!
	— Не, разбира се, че не. Панацеята лекува онова, от което страдаш в момента. Това не означава, че не можеш да се разболееш отново или да развиеш тумор на простатата на следващия ден.
	— Но ако приемеш още една доза, ще се излекуваш и от това?
	— Точно така.
	— Е, в такъв случай, ако имаш достатъчно дози, това няма ли да те направи безсмъртен?
	— Старостта не е болест.
	— Казваш, че чичо ти е научил всичко това? Откъде? Да не би да е пил от нея?
	— Той никога не би направил това.
	— А как е разбрал тогава?
	— От Лечител, когото е разпитвал.
	— Разпитвал? Как? Или е по-добре да не разпитвам за това?
	Нелсън поклати глава.
	— По-добре не, сър.
	Джеймс Файв, по-големият брат на баща му, бил млад офицер от Службата за стратегически услуги, мигрирал в Звеното за стратегически услуги в края на Втората световна война, откъдето впоследствие се мести към ЦРГ, преструктурирана през 1947 г. в ЦРУ. Беше се превърнал в легенда в Агенцията, особено в областта на психологическата атака.
	— Добре. Значи това лекарство лекува всичко, от което страдаш, без значение какво е то. И смяташ, че си проследил следите му до Лонг Айлънд.
	Нелсън стисна зъби. Той не смяташе — знаеше.
	— Корнелиус Ханрахан работеше като болничен санитар там. През трите седмици, в които е пребивавал в болница „Франклин“, оттам съобщават за четири случая на „чудодейно изцелени“.
	— И ти се сдоби с тази информация от…?
	— Нашите приятели от НСА. Забравихте ли за молбата ми да добавите няколко думи към техния списък за търсене в Глобалната система за прихващане на частни и търговски съобщения?
	Пикънс се намръщи.
	— Мислех, че това е свързано с биологичните атаки.
	— Така е. Но аз включих към списъка и „чудодейно изцелени“ и „спонтанна ремисия“.
	Пикънс понечи да каже нещо, после се отказа.
	_Наистина_, помисли си Нелсън, _по-добре не казвай нищо._
	Пикънс беше хвърлил само един бегъл поглед по списъка, преди да сложи подписа си.
	— При сканирането на телефонни обаждания и текстови съобщения те успяха да прихванат информация от цялата страна, както от части групи, така и от няколко болници. Сред тях беше и „Франклин“. И тъй като е съвсем близо до нас, реших да разследвам.
	Пикънс му се присмя.
	— За чудодейно изцелени се съобщава непрекъснато.
	Нелсън му се усмихна бегло и кимна.
	— Така е. Левкемията изчезва, увредени бъбреци започват да функционират, мозъчни тумори се свиват… Лекарите излизат с убедителни медицински констатации от рода на „спонтанна ремисия“, но на практика нямат представа какво се е случило.
	— Чувал ли си някога за Бръснача на Окам?
	— Разбира се.
	— Приложи го тогава. Защото Бръсначът на Окам ще те отведе надалеч от идеята за панацея.
	Нелсън преглътна разочарованието си. Той разбираше естествената резистентност хората да приемат предполагаемия мит като истина, но се налагаше да продаде това. _Винаги се подсигурявай…_
	— Нека отново да повторя: имаме четири „чудодейни изцелени“ през трите седмици, в които той е бил там. Три седмици.
	— Казваш ми, че подобни случаи не е имало преди неговото пристигане?
	— Не, но предишни случаи на четирима „чудодейно изцелени“ са настъпвали през период от три години. Три години… Три седмици… — Нелсън остави думите да окажат своето влияние, после добави: — И видеозаписите от коридорите показват, че Ханрахан влиза в стаята на пациентите вечерта, преди да настъпи всяко „чудо“.
	Гледайки объркано, Пикънс забарабани по бюрото си.
	— Все още не разбирам… Искам да кажа, наистина… защо да умреш, за да защитиш тайната на лечението? Това не би застрашило нищо и никого.
	Нелсън трябваше да се изправи от мястото си. Говореше по-умело, стъпил на краката си.
	— Напротив, сър. Широко разпространената употреба на панацея ще забави безброй смъртни случаи, които с течение на едно десетилетие ще предизвикат скок в ръста на населението, което пък ще доведе до икономически хаос. Още по-лошо, попадането й в погрешни ръце може да се окаже катастрофално. Не можем да позволим на никого освен на САЩ да контролира производството й.
	— Това е лек, Файв. Не можеш да превърнеш в оръжие лек, който лекува всичко.
	— О, може, сър. Който контролира панацеята, ще контролира и света.
	— Добре. Тук вече ме изгуби…
	— Помислете, ще ви дам пример: Северна Корея или някоя джихадистка група мутира птичия щам H7N9 и го пуска в атмосферата в световен мащаб. После решава кои популации иска да защити с панацея и кои иска да остави на произвола на съдбата. Или просто пуска панацеята на търг и взима най-големия залог. Схващате ли какви са възможностите?
	По бавното отпускане на лицето на Пикънс Нелсън разбра, че го е направил. _Хванах го!_
	Но тогава директорът се отърси.
	— Чакай, чакай, чакай… Наследил си убедителността на чичо си. Той действаше по същия начин, когато ми беше началник. Трябваше да слушам за това отново и отново. Почти ме убеди в същото тогава, точно както го направи и ти сега. Но имаш толкова доказателства, колкото и той — никакви.
	— Сигурен съм, че щеше да открие такива, ако болежките му не го бяха принудили да се пенсионира.
	— Да, добре, всички съжаляваме за това, но моето мнение е, че целият този сценарий, че панацеята е реална, е просто предположение. Би било твърде хубаво, за да е истина. Виждал ли си някога действието й?
	Нелсън трябваше да бъде честен тук.
	— Не.
	— Говорил ли си някога с някого, който е виждал действието й?
	— Моят чичо…
	— Не говоря за спонтанно излекуване, а за контролиран тест, при който се прилага тази панацея и се проследява нейният ефект, когато всичко останало се е провалило.
	— Не.
	— Добре тогава…
	— Но, сър. — Нелсън не се предаваше. Не можеше да се откаже. — Ако е реална, а аз съм сигурен, че е, ще позволим ли тя да попадне в ръцете на някого другиго?
	Пикънс поклати глава.
	— Не съм готов да тръгна по този път. Твърде прибързано е. Докажи ми, че това нещо съществува, и тогава ще говорим за приоритети и стратегии. Дотогава това е просто хубава илюзия.
	— Какво ще ви накара да се убедите?
	— „Чудодейно изцеление“. Точно тук. — Той почука на бюрото си. — Пред мен.
	— И тогава какво?
	— Ако можеш да докажеш, че си намерил нещо, което може да излекува всяко заболяване, аз ще намеря начин да организирам цялата шибана служба да бъде на твое разположение.
	Файв се усмихна.
	— Ще ви държа в течение, сър.
	Той вече държеше друг Лечител под наблюдение. И ако всичко протечеше по план, още утре щеше да покаже доказателствата си на Пикънс. И тогава продажбата щеше да бъде осъществена.


>>	3.

	— Причина за смъртта?
	Заместник Лоусън застана на отсрещната страна на масата за аутопсия, отпивайки от кафето, сервирано в класическа хартиена чаша. Неговата ежедневна шапка сега бе заменена от найлонова хирургическа такава. Престилка и калцуни защитаваха униформата и обувките му. Неидентифицираното тяло лежеше между тях, покрито със зелен полиетиленов чаршаф. Лора вече беше отворила и затворила гръдния кош и коремната кухина.
	Фил Лоусън се отби, за да й каже кой е наел вече разрушеното ранчо в близост до държавния парк „Сънкен Мидоу“. Условно казано отбил… Беше шофирал от Ривърхед до общинския комплекс в окръг Съфолк в „Хауппауе“, за да й каже това, което потвърждаваше, че интересът му към ситуацията е повече от случаен.
	Документите за наем бяха подписани от някой си Корнелиус Алоисий Ханрахан. Това не означаваше непременно, че жертвата е Ханрахан, но пък й даваше отправна точка за търсене в стоматологичните записи. И понеже искаше да му покаже нещо, облече защитния си костюм и се спусна към стаята за аутопсии в мазето.
	— Все още чакам данните от кръвния анализ, но за момента мога да кажа, че е сърдечен арест.
	Фил изпука врата си.
	— Винаги си ми казвала, че сърдечният арест не е приемлива причина за смърт.
	— Точно така. Важното е какво е предизвикало спирането на сърцето.
	— И?
	Лора сви рамене.
	— Той има съвършено здраво сърце. Клапите са в норма. Аортната стеноза, по друг начин казано инфарктът на миокарда, би могла да причини внезапна смърт, но… всичките му коронарни артерии са като на новородено.
	— Но и новородените могат да починат внезапно, нали?
	— Разбира се. Нарича се синдром на внезапна смърт при кърмачета. Но виновникът за това е мозъчният ствол, който контролира дишането и сърдечния ритъм. А и този човек не е бебе.
	Фил кимна.
	— Мозъчният… В такъв случай е удар.
	Тя поклати глава.
	— Няма признаци на инсулт, мозъчно или субдурално сътресение, а мозъчният ствол изглежда наред. Няма травми. Подготвила съм диапозитиви, които трябва да бъдат оцветени и очертани, но нямам големи надежди, че ще намеря нещо.
	— Трябва да ми дадеш нещо. Момчетата от пожарната казват, че мястото определено е било подпалено. Все още не са идентифицирали ускорителя, но няма съмнение, че е умишлен палеж. Можем ли да кажем, че температурата на огъня е спряла сърцето му?
	— Страхувам се, че не. Бил е мъртъв, преди да избухне пожарът.
	— По дяволите, Лора. Ти изобщо не ми помагаш.
	Тя споделяше неудовлетворението му. Нейният началник от Катедрата по съдебна медицина също ще очаква причина за смъртта особено когато имаше наличие на престъпление. Щеше да бъде недоволна, ако Лора не можеше да предостави такава. А доктор Хенигер можеше да е истински звяр, когато е недоволна.
	Лора разпери ръце.
	— Мога да докладвам само това, което виждам. Няма следи от дим или обгаряния по орофаринкса или трахеята му. Пожарът не е причина за смъртта му.
	— Добре, в такъв случай пожарът е причинен, за да се заличат следите от убийството му.
	Лора искаше да му помогне наистина, но той така или иначе нямаше да хареса окончателния й доклад.
	— Нямам доказателства за убийство, Фил. Няма нито една входна рана, никакъв куршум, нито острие, нищо. Няма органна повреда, дори и намек за наранявания. Няма вътрешно кървене. Никакъв признак за каквото и да било насилие.
	— Отрова.
	— Това ще се покаже в токсичния анализ, но не бих залагала на него.
	Друго изпукване на врата:
	— Значи ми казваш, че евентуалното престъпление, свързано с нарковойна за надмощие, се свежда просто до обикновен палеж?
	Неговата дефиниция — „евентуално престъпление, свързано с нарковойна за надмощие“ — към обвинението не й убягна. Подобен мотив би бил единственият начин, чрез който той да остане ангажиран със случая.
	— Така изглежда.
	Той смачка чашата си и я хвърли в близкия кош за отпадъци.
	— Какво ще кажеш за някакви признаци за принадлежност към престъпна банда?
	— Имаш предвид отличителни цветове? — Тя поклати глава. — Дрехите, които носеше, бяха станали на пепел. Нищо разпознаваемо.
	— Предполагам, че е безполезно да питам за татуировки.
	— Всъщност не е. Именно това е, което исках да ти покажа. Вземи си чифт ръкавици от кутията и ми помогни да го преобърна.
	Лора издърпа чаршафа, докато Фил нахлузваше ръкавиците върху масивните си пръсти. Когато положиха тялото по корем, тя каза:
	— Лежал е на гърба си, докато къщата е горяла, така че мястото тук е било сравнително защитено от огъня.
	— Наричаш това „защитено“? — попита Фил, взирайки се в тъмночервената плът.
	— Казах сравнително… Погледни това. — Тя посочи тъмен контур, смътно виждащ се по унищожената иначе кожа. — Мисля, че е имало някакво изображение.
	— Трябва да е татуировка.
	— Голяма — близо 32 сантиметра по дължина. Изглежда някакъв вариант на Кадуцей.
	— На какво?
	Тя се усмихна.
	— Кадуцей. Крилатият жезъл с навити змии, който си виждал по табелите на медицинските офиси и т.н. Тук обаче не мога да различа крилата, а и виждам само една змия.
	— Не се сещам за банда с подобен знак. Мислиш ли, че може да е бил лекар или нещо такова?
	— Може би вегетолог. Марихуаната се използва и за медицински цели, но може да има личен смисъл. Направих няколко снимки с висока резолюция. Можем да постигнем по-ясен образ чрез тях.
	Фил кимна.
	— Сътрудничим си с имиграционните и митнически служби, занимаващи се с банди от нелегални мигранти. Т.е. създадохме хубава база данни с татуировки. Ако получим приличен образ, бихме могли да го сравним и да видим дали ще открием някакви следи.
	Той отстъпи назад и огледа гърба на жертвата от няколко различни ъгъла, после поклати глава.
	— Нарязала си го едва ли не на кубчета, а всичко, което имаме, е печена на дървени въглища татуировка.
	— Казвам ти, Фил, това може би е най-здравият човек, на когото съм правила аутопсия.
	Което също глождеше Лора. Не само защото щеше да я сложи от неправилната страна в обучението й по медицина, а и защото никой толкова здрав не би трябвало да бъде мъртъв.
	Разбира се, можеше да се случи — „перфектна буря“ в електрическата активност на сърцето може да доведе до фатална аритмия или внезапен сърдечен арест. Но неговата миокарда не показа никакви белези за дистрес. Тя беше оставила сърцето за допълнително разглеждане на атриовентрикуларния възел, на снопчето на Хис и на избрани влакна на Пуркини, но имаше усещането, че никога няма да разбере какво точно е убило този човек. И това не й се нравеше. Това бе една от причините, заради които избра патологията. Живите тела често отказваха да разкриват тайните си, но труповете винаги го правеха.
	Или почти винаги.


>>	4.

	Нервен, Хаим Броуди се приближи към тясната веранда на Кохран, след което се огледа в двете посоки на тихата улица. Шансът някой познат да се разхожда по това време наоколо, бе нулев, но все пак… Той нарушаваше всички правила, идвайки тук — не само правилата на работата си, но и тези на Майката. Въпреки това не можеше да позволи случващото се да продължава повече.
	Семейство Кохран живееше в малка двуетажна къща в колониален стил, която бе виждала и по-добри дни, но пък беше на светлинни години от съборетината на Хаим. Познаваше госпожа Кохран и сина й Томи от физико-терапевтичния център „Морис“, където всеки го наричаше Чет по негова собствена идея. Звучеше просто по-малко етническо. Когато чуеха Хаим, хората си въобразяваха ермолка и цицит. А той беше оставил всичко това зад себе си, когато прегърна Майката.
	Хаим позвъни на звънеца и мисис Кохран се появи почти веднага — закръглена жена на трийсет, с овално лице и къса кестенява коса.
	— Чет? — каза тя, когато отвори входната врата. — Какво правиш тук, да не би Томи да е забравил нещо?
	— Не, госпожо Кохран. Аз… исках да поговорим насаме за Томи.
	Усмивката й посърна.
	— Нещо не е наред ли?
	— Нищо, за което вече да не сте наясно. Може ли да вляза?
	Тя се поколеба за секунда, после отвори широко вратата.
	— Разбира се. Навън е студено.
	— Доста за това време на годината.
	Той придърпа вратата след себе си, но не влезе по-навътре в къщата. Остана да стои в прекрасния коридор, отвеждащ към малка и претъпкана с мебели всекидневна. Жената изглеждаше несигурна в решението си да допусне непознат в дома си. Двамата бяха разговаряли няколко пъти в центъра, където той помагаше на посетителите, но това беше всичко. Нямаше логична причина да стои на прага й.
	Излъчването му не беше напълно отблъскващо. В най-добрия случай можеше да бъде приет за приветлив човек. Беше отстранил пиърсинга, но я улови, че гледа към късата му опашка — трябваше му още малко време, преди да я оформи и отреже, за да я изпрати за направа на перука за раково болни. Колкото до татуировките и старите белези, не можеше да стори нищо повече освен да ги прикрие, но от време на време се случваше някой да улови с поглед следите от мастило.
	— Ще премина директно към въпроса.
	— Да, ако обичаш. Каза, че става дума за Томи?
	— Да. Имам нещо, което мисля, че може да му помогне.
	Въпреки че използва думата „мисля“, той знаеше със сигурност, че може да му помогне.
	— Да му помогне за кое?
	— За артрита му.
	— О, Чет, та ти му помагаш. Упражненията…
	— Не, не. Имам предвид, че имам лекарство.
	Тя се намръщи.
	— Той има ревматолог за това.
	— Знам, знам и нямам нищо против доктор Склер, просто исках Томи… — Той бръкна в джоба на якето си и извади малка стъклена ампула с червена гумена запушалка. — Бих искал той да опита това.
	Изражението на жената се помрачи още повече, когато тя пое ампулата и се втренчи в съдържанието й.
	— Какво е това?
	— Древна билкова смес — истината беше повече от лъжата… — от Ориента — пълна лъжа…
	— О, боже. Не съм сигурна.
	— Една доза. Моля ви, госпожо Кохран. Една доза и ще видите как Томи ще се подобри.
	Не искаше да използва определението „изцеление“, защото нямаше как да я спечели с него. Още по-лошо, тя би си помислила, че е изперкал. Ювенилният хроничен артрит при деца не е лечим — поне не и в общоприетите медицински практики. Но иххара в този малък флакон работеше далеч отвъд тези граници.
	Тя присви очи:
	— Центърът знае ли, че продаваш това?
	— О, не. Не продавам нищо. Приемете това като нещо строго персонално, от мен за Томи, без да ви обвързва с нищо, без никакви разходи.
	И говорейки за Дявола — малката инвалидна количка на Томи се плъзна иззад ъгъла. Дънки покриваха подутите му колене, а обривите му бяха скрити под синя риза с качулка.
	Сърцето на Хаим се разтуптя при вида на малкото момче. Той не знаеше нищо за Томи, но някак се бе свързал с това дете. На секундата! Още от първия ден на рехабилитация. Той беше сладък, смел и упорит. Краката му бяха сковани и с всеки изминал ден се изкривяваха все повече и повече, но това не го сломяваше. Продължаваше да се усмихва и да тренира.
	Детето беше боец. Много от децата изпитваха съмнения към терапията, но след като Хаим каза на Томи, че упражненията ще поддържат мускулите му силни, той беше постоянен. И когато възкликна, че един ден ще се качи отново на колелото си, Хаим бе напълно задушен от емоциите си.
	— Здрасти, Чет — каза Томи с голяма усмивка, която разкри липсващ зъб. — Какво правиш тук?
	Хаим улови предупредителния поглед на госпожа Кохран, скриваща епруветката в ръката си, но така или иначе не възнамеряваше да казва нищо за иххара.
	— Здрасти, приятел. Просто разговарях с майка ти. Нали се сещаш, исках да проверя как си. Вчера пропуснахте терапията.
	— Да. Стана студено и мама не искаше да излизам.
	— Не с този тон, младежо — каза госпожа Кохран. — Знаеш, че лекарствата отслабват имунната ти система.
	— Знам.
	Хаим беше опитал всичко, за което се сети, за да даде дозата иххара на момчето по време на терапия, но майка му беше като хеликоптер — сновеше непрекъснато покрай тях, за да може да бъде в помощ на Томи във всеки момент. Тя винаги беше подготвена с почистващи средства за ръцете му и никога не позволяваше той да яде или да пие нещо различно от домашното — все едно всичко друго бе бъкано с микроби и тем подобни.
	Ето защо на Хаим не му остана нищо друго освен да хване бика за рогата.
	Досега в живота си той бе причинявал само вреди и мизерия на околните и себе си, но вече се бе очистил от това, оставяйки глупостите, които вливаше във вените си — хероин, мет, дори бе опитвал берзерк, но само веднъж. Сега, когато имаше способностите да се справи с всичките си неуспехи от миналото, беше решен да се вземе на сериозно. Томи се нуждаеше, не, по-скоро Томи заслужаваше иххара, и с помощта на Майката щеше да я получи.
	— Томи, скъпи — каза госпожа Кохран, — защо не сложиш шахматната дъска на кухненската маса и ще поиграем?
	— Играеш шах, а си само на осем! — възхити се Хаим, избягвайки патоса и ентусиазма, чрез които децата винаги хващаха фалша. — Какво си ти, някакъв гений?
	Той се ухили.
	— Запътил съм се натам.
	— Той е самороден талант — каза майка му. — Бие ме непрекъснато. — Тя направи жест да върви. — Хайде върви, с Чет ще приключим след минута.
	— За мен ли говорите?
	Точно така, хлапе.
	— Дяволски си прав — каза той. — Обсъждаме промяна на терапията…
	Хаим не можеше да прави никакви промени — той беше само помощник, а не рехабилитатор, но Томи нямаше как да знае това. След дълга пауза с изненадващо подозрително изражение детето обърна количката си и се отдалечи.
	— Ще се видим утре, Чет — каза той през рамо.
	— Разбира се, приятел!
	Веднага щом се скри от погледа им, госпожа Кохран се опита да натика епруветката обратно в ръката на Хаим.
	— Знам, че имаш добри намерения, но не мога да приема това.
	Но той отказа да се примири.
	— Трябва, госпожо Кохран. Това е единственият му шанс за нормален живот. Просто ми обещайте нещо: ако действително се подобри, не споменавайте името ми, става ли? Просто кажете, че е чудо, и оставете всичко така.
	— Чудесата са дар Божи, Чет. Това не е от Него.
	Той беше забелязал разпятието и броеницата й, когато водеше Томи в центъра, и знаеше, че е католичка. Молеща се католичка. В днешно време не се виждаха много такива.
	— Ма… Божието дело идва по загадъчни начини, мисис Кохран.
	Еха! За малко да спомене Майката. Тогава щеше да го отпрати със сигурност.
	Той прекрачи прага на входната врата, продължавайки да я умолява:
	— Само една доза, госпожо Кохран. Половин унция. Заради Томи. Това ще му е достатъчно.
	Когато излезе, забърза, за да се отдалечи. Първият му поглед назад показа как тя се взира в стъклото в ръката си, вторият — затворената врата. Трябваше да му повярва. Трябваше.


>>	5.

	Чудо… Томи беше спрял точно зад ъгъла на коридора и слушаше. Чу как Чет споменава на майка му за някакво чудо. Той имаше нужда от чудо…
	Веднага щом вратата се затвори, придвижи количката си зад майка си. Гумата върху колелата приглуши всякакъв звук, така че когато тя се обърна и го видя, подскочи, ахвайки, и едва не изпусна малката стъклена епруветка от ръката си.
	— Томи! Стресна ме!
	— Какво ти даде Чет?
	Пръстите й се стегнаха около стъкленицата, скривайки я.
	— Нищо.
	— Мамо — той нарочно провлачи израза, — чух го да казва „чудо“…
	— О, Томи, скъпи — коленичи тя до него и го погледна право в очите. Обикновено му харесваше, когато прави така, но сега усещаше, че ще е по-скоро обратното. — Чет имаше предвид… Ами… Мисля, че вярва, че лекарството му може да ти помогне, но това са само някакви билки и неща, които биха причинили повече вреда, отколкото полза.
	— Чет няма да ме нарани.
	— Не и умишлено. — Тя му показа епруветката, задържайки я помежду им. Томи трябваше да признае, че течността в нея не изглеждаше много апетитна. — Но съм сигурна, че дори не знае всички съставки в това нещо. На здрав човек може и да не навреди, но кой знае как ще реагира, смесвайки се с лекарствата, които доктор Склер ти дава. Може дори да причини инфекция.
	— Ами ако наистина може да ме излекува?
	— Не мислиш ли, че доктор Склер щеше да знае за него тогава? Прекарал е целия си живот в грижа за деца като теб. — Тя разтърси епруветката пред него. — Всичко това е фалшива надежда. Ако го изпиеш, ще очакваш чудо, което никога няма да дойде. И после ще бъдеш ужасно разочарован. Не искам да преминаваш през това.
	— Но…
	Томи не можа да се сдържи и заплака. Беше уморен от подутите си колене, от изкривените си пръсти, от количката и от болката. От _постоянната_ болка. Накрая, когато се посъвзе, той каза:
	— Не искам да остана така завинаги, мамо! Писна ми! Искам да играя футбол, да карам колелото си, искам да се разхождам!
	Сега и тя плачеше.
	— И аз искам това! Ето защо те изпратих да подредиш шаха. Не искам някой да ти дава обещания, които няма да се сбъднат. — Тя се изправи на крака. — Сега… повече няма да говорим за това — и стъкленицата се плъзна в джоба на полата й.
	Томи изтри очи с ръкава на ризата си.
	— Добре.
	— Искаш ли да поиграем шах?
	Не искаше… Не точно… Но тъй като днес нямаше да ходи на училище…
	— Предполагам.
	— Добре. Подреди го и ще играем, окей?
	Той го подреди и двамата играха. Спечели една от три игри, защото всичко, за което можеше да мисли, бе епруветката в джоба на майка си.
	След това наблюдаваше майка си. Престори се, че гледа „Спонджбоб“ в дневната, но я видя как тика нещо надълбоко в кофата за боклук в кухнята. А когато тя се качи до банята, той закара количката си до шкафа под мивката и зарови в мокрите хартиени боклуци и остатъци от закуска, докато не намери стъкления флакон. Изкривените му пръсти се затрудниха с отварянето на гумената капачка, но накрая я отстраниха с мек звук.
	Поколеба се за миг. Какво щеше да стане, ако майка му е права и това го накара да се разболее още повече? После изля съдържанието в устата си.
	Бляк! На вкус беше ужасно!
	Насилвайки се да преглътне, той заби епруветката обратно в боклука, а когато майка му се върна, играеше игра на стария си плейстейшън… в очакване на чудото.


>>	6.

	— Мъртъв ли е? — попита Нелсън Файв, втренчен в тялото на Хаим Броуди, паднало с лице на пода.
	Вътрешността на сглобяемата къща беше почти копие на предната стая на Ханрахан: почти никакви мебели и същата редица от дълги дървени тарелки, пълни със странни малки растения под изкуствена слънчева светлина.
	Беше се втурнал към Норт Форк, борейки се с трафика, след което последва GPS координатите до второстепенния път, а оттам до чакълената пътека, водеща към мобилната къща на края на това, което щеше да бъде картофено поле, когато сезонът започне. И всичко заради един мъртвец. Прибавяйки това към безкрайното му главоболие, търпението му почти бе достигнало границата си.
	Нелсън не знаеше кого иска да срита повече — Брадшър или Броди.
	Брат Брадшър, носещ същия костюм, който бе носил и по време на записа, кимна:
	— Просто се… строполи. Не мисля, че минаха и десет минути, когато каза „Сбогом“ и спря да диша. Точно като Ханрахан.
	Файв се обърна към Брадшър.
	— Какво му каза, за да го подплашиш?
	— Нищо. Кълна се. Дори нямах време да настроя камерата. Но е знаел, че ще дойдем.
	— Каза ли ти го? Как?
	— Не. — Брадшър посочи към една от тавите с растения. — Виж.
	Нелсън пристъпи и се загледа шокиран. С черен маркер някой бе написал номер върху необработеното дърво.
C>
	536
C$
	— Но откъде е разбрал?
	Брадшър сви рамене.
	— Може би е видял какво се случи с къщата на Ханрахан и е предположил.
	Чичо Джим бе проучил тези Лечители. Беше казал, че те са като старите комунистически клетки — независимо функциониращи звена с минимални знания един за друг, свързани чрез трети лица. Може би това се е променило…
	— Може би. Но все още не разбирам защо е починал толкова бързо. Сигурен ли си, че не…
	Брадшър вдигна чифт стъклени епруветки.
	— Може би защото се сдобих с тях.
	Нелсън почувства как коленете му се подкосяват.
	— Намерил си няколко?
	— Надникнах, преди да вляза, и го видях с ръка зад хладилника. Така че това беше първото място, където огледах.
	Най-накрая… Най-накрая!
	Развълнуван, той протегна трепереща ръка към епруветките. Всяка от тях бе пълна почти до половината с мътна течност. Има я… той на практика разполагаше с панацеята…
	— Какво ще правим с тях?
	— Ще ги използвам, за да докажа на високо ниво, че не сме луди. А след като убедим този, когото трябва, че панацеята е реална, ще разполагаме с всички ресурси, от които се нуждаем, за да я проследим до източника й.
	Брадшър обхвана помещението с един жест:
	— Ами всичко това?
	— Същото като при Ханрахан.
	С отсечено кимване Брадшър побърза да излезе.
	Нелсън се отправи към вкочанения труп на Броди. Наблюдението на телефоните и текстовете от страна на НСА бе установило редица попадения на „чудодейно изцеление“ от страна на физико-терапевтичния център „Морис“. Хаим Броуди, наричан Чет, беше лесен за проследяване. Случаите бяха успели да свържат леченията с панацеята и тавите с растения, но Нелсън трябваше да открие и крайното парче от пъзела.
	Той извади джобно ножче от джоба си и коленичи до трупа. Подхващайки ръба на блузата с дълги ръкави на Броди с острието, разряза тъканта, след което я разтвори.
	{img:haim.png}
	Добре… Още една странна татуировка… И поредно потвърждение.
	Брадшър се върна с червена метална кутия.
	— Знаеш протокола — каза Нелсън.
	Изпаренията изпълниха ноздрите му, когато Брадшър започна да излива ускорителя върху растенията, което засили интензивността на главоболието му от четвърта на шеста степен, и той се запъти към вратата. Навън в полумрака седна зад волана на автомобила си и зарови в джоба на сакото си — същото, което носеше и при срещата с Пикънс — за флакона „Адвил“, който напоследък носеше навсякъде.
	Както и снощи — или по-скоро рано тази сутрин — от растенията нямаше да остане и следа, а самият Лечител щеше да бъде труден за разпознаване поне за малко. Не е задължително, но щеше да отнеме някакъв период от време, за да се определи, че той не принадлежи към никоя позната банда и не е бил свързан с трафик на наркотици. И докато местните селяндури чешеха главите си, Нелсън щеше да бъде напът да обвърже панацеята с нейните създатели веднъж завинаги.
	По-малко от минута по-късно мобилната къща избухна и пламъци.
	Нелсън проследи силуета на брат Брадшър, който бързаше през двора. Щяха да фалшифицират тази част за пред Пикънс. Нямаше нужда от повече повторения. Утре той щеше да докладва, че „лечителят“ е паднал мъртъв, а след това всичко, наред с камерата за видеозаснемане, е избухнало във въздуха. Единственото нововъведение щеше да бъде това, че Нелсън е успял да се сдобие с мостри на панацеята, преди всичко да отиде по дяволите.
	Нелсън погълна три таблетки „Адвил“, сложи колата на скорост и потегли. Що за ирония? Да взима обезболяващи, когато в джоба си има нещо, което ще излекува главоболията му завинаги?
	Би могъл да вземе едната доза — помисли си той — и да използва другата, за да убеди Пикънс. С главоболията щеше да се свърши… Дори нещо повече — панацеята не само щеше да го лиши от главоболията, но щеше и да го излекува от всяка друга болежка, известна и неизвестна. Наистина, кой знаеше какво се крие в тялото му? Той се грижеше за себе си, правеше профилактични прегледи на всеки две години и водеше здравословен начин на живот: без тютюнопушене, без химия, беше вегетарианец, пиеше само вино… Но това не означаваше, че някъде в тялото му не тлее рак, да речем, в панкреаса му, да се крие и да чака, докато не стане нелечим.
	Изкушаващо, но не… тоест би било напълно погрешно. Той имаше по-високо призвание. И все пак…
	Той излезе на пътя и взе Северната щатска тангента към Ийст Мидоу.


>>	7.

	— Трябва да спрем да се срещаме така — каза заместник-шериф Лоусън. — Три пъти в един ден. Ще тръгнат клюки.
	_Иска ти се_, помисли си Лора, разглеждайки хаотичната сцена пред себе си. Беше уморена. Искаше да си е у дома. Но вместо това бе, меко казано, принудена да се отправи към Норт Форк, за да огледа новото местопрестъпление. Джеф Хейгър, един от нейните колеги, беше напът да го поеме, но заместник Лоусън уточни, че положението е идентично с това в Сънкен Мидоу и Лора задължително трябва да го види.
	И ако Южен Форк в Лонг Айлънд беше дом на всички богати обитатели на Хамптън, то Норт Форк все още беше относително селски район, но преоткрит и превърнат от царевична и картофена нива във винена провинция.
	Дим се носеше от овъглените останки на мобилна къща, разположена в югозападния ъгъл на десет или дванайсетакров изоран парцел. Две пожарни и линейка бяха паркирани наблизо, а синьо-червените им светлини осветяваха нощта. Пожарникарите бяха свършили работата си и събираха маркучите, докато медицинските служители все още висяха отвън, вероятно изчаквайки я.
	Това, което изглеждаше като труп, лежеше върху покафенялата трева под полиетиленово покривало. Също чакайки я.
	Фил махна към пожарникарите.
	— Момчетата се връщали от Саутхолд, когато забелязали дима и решили да огледат. Добре че са го направили. Успели са да извадят тялото от вътрешността, но не и да угасят пожара. Нямаме местопрестъпление — поне не в някакъв полезен смисъл — но пък разполагаш с непрепечен труп, с когото да работиш.
	— И той ли е отглеждал нещо?
	— Да. — Лоусън изпука врата си, докато я водеше към жарта. — И изглежда, че си имаме работа със същия ускорител, както преди.
	— Значи не сме сигурни, че е отглеждал трева.
	Фил я погледна.
	— Сериозно? Да не би да мислиш, че си е развъждал здравец или нещо подобно? Вътре е пълно със стелажи. Това е закрита ферма за марихуана.
	Не беше убедена.
	— Колко високо е стъблото на канабиса?
	— Около два метра. О, разбирам какво правиш: „Твърде високо е за това ремарке…“. Но вероятно става въпрос за разсади, които впоследствие са щели да бъдат засадени на друго място. Или може би просто сортът е бил по-нисък. Няма да повярваш какви хибриди създават фермерите в наши дни.
	Лора поклати глава.
	— Не знаят ли, че ГМО-то е фактически неправилно?
	Беше чувала за хибриди на канабис. Но нещо в този случай не й звучеше логично.
	— Забрави за растенията — каза Фил, приближавайки полиетиленовото покривало на земята. — Те са просто мотив. Разгледай жертвата.
	Трупът на мъжа лежеше с лице надолу към земята. Неговата тениска беше разрязана така, че да разкрие странна татуировка в центъра на гърба му.
	{img:haim.png}
	Когато клекна за по-обстоен оглед, Лора забеляза и други татуировки, изрисувани върху ръцете му, положени встрани с длани нагоре. Ето как видя и номера, надраскан на едната от тях.
C>
	536
C$
	Това не изглеждаше като татуировка. А когато забеляза капачката на черен маркер да стърчи от задния джоб на джинсите му, тя вече придоби представа за какво става въпрос. Кога ли е написал това? Може да не е от значение, но може и да е последното нещо, което беше направил преди смъртта си. Тя насочи вниманието си към татуировката.
	Фил каза:
	— Мислиш ли това, което си мисля и аз?
	— Най-вероятно да — отвърна тя.
	Да… Тази татуировка със сигурност има сходства с онази, която успя да различи на гърба на изгорялата жертва.
	— Това ли е кадуке-нещо си, за което спомена?
	— Не. Но между тази и татуировката на предходната жертва определено има съвпадения. Размерът е един и същ и ми прилича на същия вариант на Кадуцей, което означава… че жертвите са свързани. И поради сходствата на местопрестъплението следва, че и смъртта им е свързана.
	Лора се изправи на крака.
	— Мисля, че това е точно предположение, Шерлок. — Той отново изпука врата си. — Това е повече от добро попадение!
	Лора се засмя.
	— Май не съм те чувала да казваш това друг път.
	— Дядо ми го използваше — потърка ръце той като стар скъперник. — Съвместната работна група ще иска да научи за това: имаме си нова банда в града.
	— Това не е ли твърде голяма крачка?
	— Изобщо не. Двама фермери със съвпадащи татуировки и двамата убити насред своите растения…
	— Задръж засега теорията за убийство. При първия случай не успях да установя причина за смъртта.
	— Но ще го направиш. Вярвам в това. И в двата случая съперническа групировка е извършила палеж, за да унищожи доказателствата. Свързаните с наркотиците престъпления изобилстват с подобни случаи.
	Тя не знаеше откъде идва идеята за съперничещи си банди — може би просто Фил придаваше на историята си по-гланциран вид — но нямаше две мнения по въпроса, че това е престъпление. Тя се втренчи в тялото на мъртвия фермер. Въпреки колоритните татуировки по ръцете и раменете му черните линии на змията и жезъла изпъкваха.
	Чакай… Не точно жезъл… По-скоро прилича на кост… на бедрена кост. И нещо като опашата звезда?… Щеше да се наложи да се порови малко в интернет, преди да започне аутопсията му утре.
	Едно е сигурно — надяваше се, че ще открие причина за смъртта за тази жертва.


>>	8.

	В Ийст Мидоу Нелсън се вмъкна в паркинга на дома за отглеждане на хора с увреждания, управляван от католическата църква, и позвъни на служителя, отговарящ за грижите. Сейл, рецепционистката във фоайето, го позна и каза:
	— В общата стая е.
	Той намери чичо Джим в инвалидната му количка да играе пинокъл. Някакъв вид скоба, прикрепена към парализираната му лява ръка, държеше картите му, докато здравата му дясна ги поставяше на масата.
	Чичо Джим…
	На седемгодишна възраст, след като родителите му загинаха в катастрофа по пътя за Джърси, Нелсън остана сирак. Така че той попадна във въртележката на социалните грижи и приемните домове, които бяха напът да бележат бъдещето му. Тогава се появи мъж, наричащ себе си Джеймс Файв и твърдящ, че е по-големият с две години брат на баща му. Нелсън не знаеше, че има чичо. Очевидно двамата бяха имали катастрофален сблъсък преди раждането му, довел до отчуждаването им един от друг оттогава.
	Джеймс беше обявен за изпълнител на завещанието и взе Нелсън в апартамента си в Бруклин, осиновявайки го. В дома му нямаше никого другиго освен иконома, който следеше за ежедневните нужди на момчето при честите отсъствия на чичо му. Джим обаче винаги донасяше на Нелсън дребни артефакти от своите пътувания. А когато порасна достатъчно, чичо Джим го посвети в порядките на Братството.
	Нелсън дължеше на чичо Джим всичко, абсолютно всичко.
	— Нелсън? — изрече Джим с неясен глас, когато вдигна очи. Усмивката му остана само в едната половина на устните му. — Какво те води тук по това време? Всичко наред ли е?
	— Всичко е наред. Може ли да поговорим?
	— Разбира се. Това е последната ръка, с която ще бия Джери. Ще се срещнем в стаята ми веднага щом приключа.
	Нелсън трябваше да пресече фоайето, за да стигне до стаята на Джим, и забеляза, че на рецепцията стои непознат за него човек.
	— Къде е Сейл?
	Новата служителка вдигна очи от броеницата си:
	— Току-що си тръгна. Смяната й приключи.
	Нелсън кимна към ръцете й.
	— Радвам се да видя такава преданост. Напоследък държащите броеница се броят на пръсти.
	— Утре летя за Калифорния — каза тя, вдигайки рамене и се усмихна. — Ще ми трябва цялата помощ, която мога да получа.
	— Хубаво е да има истински католик, работещ тук.
	Ново свиване на раменете:
	— Не знам колко истински католик съм, но съм католик.
	Интересно, помисли си Нелсън.
	— И по какъв начин се определя истинският католик, ако смея да попитам? Дали ходи на църква всяка неделя и в Светите дни на задължението?
	— О, аз правя всичко това, но просто не мога да застана зад всичко, което папата казва.
	Аха… Натъкваше се на такива хора през цялото време, но те рядко говореха пред броеницата.
	— Като например?
	— Ами, знаете, като например мнението му за контрола над раждаемостта, хапчетата имам предвид. Не вярвам…
	— Нямаш особено голям избор в какво да вярваш — прекъсна я Нелсън, усещайки как яростта му нараства. — Католическата вяра не е меню в китайски ресторант… Ще взема А от тази колона и два пъти Б от другата… Не! Когато папата говори по въпроси за вяра или морал, той е безпогрешен.
	Тя примигна.
	— Да, но…
	— Е, няма „но“. — Той осъзна, че гласът му става по-висок. — Ако не вярваш в папската безпогрешност, значи не си католик. По-добре наречи себе си епископалианин или може би презвитерианин, защото със сигурност не си католик! Което означава, че губиш времето си с тези мъниста, така че по-добре ги изхвърли. Или ги дай на някой истински католик!
	С това той се втурна напред.
	Успя да се успокои едва когато стигна стаята на Джим. Всъщност помещението беше по-скоро като студио със самостоятелна баня, малка кухня, оборудвана с хладилник, микровълнова и електрическо легло, разположено в задната част, пред която имаше малък кът за сядане. Джим би могъл да живее и у дома си, но нямаше да му е никак лесно с напълно парализираната си лява част на тялото. Той нямаше семейство освен Нелсън, което би се радвало да се грижи за него. А и Джим не искаше и да чуе за това. Сам беше намерил дома и беше категоричен, че тук му харесва. Сервираха три хранения на ден в трапезарията, почистваха стаите, оправяха леглата, а и откри много приятели. Имаше организиран транспорт до местната католическа църква всяка неделя за месата.
	Колкото и основен на удобства да беше, домът не беше стъпка надолу от начина, по който Джим бе живял преди инцидента. Въпреки достойния доход от компанията той остана верен на обета си за бедност и винаги живееше под нивото на своите средства — подобно на монах, какъвто и беше. Господ прави всичко по някаква причина, продължаваше да твърди Джим. Аз съм в Неговите ръце. И понеже беше ранен по време на служба, компанията поемаше месечните такси. Двадесет години досега нараняванията му попадаха в категорията „гадории се случват“, а в полицейския доклад пишеше, че тийнейджърка, поставяща си спирала, докато шофира, не спряла на знак стоп и връхлетяла върху него, докато пресичал улица в Солт Лейк Сити.
	Джеймс Файв беше причината Нелсън да се присъедини към ЦРУ и да стане последовател на Братство 536. Беше му внушил истината зад Писанията от момента, в който той влезе под негова опека. И въпреки че Братството бе ценобитско, чичо му бе негов привърженик… Не, това не бе точното определение. Беше повече от привърженик. Чичо Джим беше като обсебен от старите порядки.
	Нелсън никога нямаше да забрави деня, в който намери чичо Джим да се самобичува. Беше зяпнал окървавената плът на гърба му, слушайки обясненията, че в хода на живота вярата му ще бъде изпитана както от Змията, така и от самия Господ. Той трябваше да бъде силен, за да преодолее тези изпитания. Бичуването беше форма на дисциплина, но и предварително наказание за бъдещи грешки. Нелсън обаче никога не успя да го направи върху себе си. Поради тази причина може би и никога нямаше да се изкачи до върха на йерархията на Братството, както го беше направил чичо му.
	Абатът на Братство 536 се плъзна през вратата. Всички останали членове на Братството го наричаха Приор. Нелсън го наричаше чичо Джим.
	— Е, Нелсън, със сигурност си свършил добра работа, разстройвайки Мейвис.
	— Кого?
	— Рецепционистката.
	— О, отстъпничката.
	— Не очаквай всички да възприемат нашите ценности, Нелсън.
	— Очаквам, щом наричат себе си католици.
	— Да оставим това, става ли? — Джим се усмихна. — На какво дължа това посещение?
	Нелсън вдиша дълбоко. Точно така. Той не беше дошъл тук да спори с някаква рецепционистка. Имаше по-важни дела. С треперещи ръце той извади епруветките от джоба си:
	— На това…
	Очите на Джим се разшириха.
	— Да не би…?
	— Намерих ги скрити в дома на Лечител.
	Джим протегна нервно дясната си ръка.
	_Просто не го изпускай_ — помисли си Нелсън, докато поставяше в дланта му един от флаконите.
	Джим го вдигна към светлината и погледът му се замъгли от сълзи.
	— Това… истина ли е?
	— Да.
	— Хвала Тебе, Господи!
	Нелсън усети, че гърлото му се стегна и сълзи бликнаха от собствените му очи… Почувства се толкова горд, че можа да подари на чичо си този момент.
	— Същността на злото — прошепна Джим. — След всичките тези години… с намаляващата ни численост и ресурси. Бях започнал да се страхувам, че никога няма да доживея този ден.
	Нелсън знаеше какво има предвид. Някога Братството е наброявало хиляди последователи, но времената се бяха променили. Светът стана по-светски, защото науката избута Бог надалеч. Временното състояние на покой от страна на Лечителите също не беше спомогнало. Братството съществуваше, за да им се противопостави, но без видим противник неговите редици се смаляваха, докато сега наброяваха по-малко от двеста души в световен мащаб. Тези братя бяха подготвени да действат, в случай че заплахата се завърне — както и стана — но все пак…
	— Знам, че надеждата ти се бе помрачила — каза Нелсън, — но никога не изгуби вяра.
	— Признавам, че и тя се разклащаше на моменти. Никога не сме били уверени в победата си. А и все още не сме победили.
	— Все още не… — Нелсън посочи флакона. — Но това ще ме отведе до източника, за да мога да премахна този бич веднъж завинаги. Просто ми се иска…
	Джим погледна към него.
	— Какво?
	— Иска ми се да бъдеш с мен, когато спечелим.
	— Очевидно това не е Божият план.
	— Не си ли ме учил винаги, че не можем да знаем какъв е Божият план? Може би има причина, поради която ми позволи да намеря двата флакона… Може би едната доза е предназначена за твоето изцеление.
	Джим пъхна флакона обратно в ръката на Нелсън.
	— Не. Никога. — Изражението му стана гневно. — Защо ме изкушаваш така?
	— Не го правя. Аз… просто си мислех, че заслужаваш тази възможност.
	— Как? Като заобикалям Божия план?
	— Не, разбира се, че не. Имам предвид, че можеш да се върнеш и да вършиш Божията работа.
	— Господ ме изпитва. Нищо ли не научи през всичките тези години? Всяко страдание има цел, всяко изпитание е част от Неговия план. Много ме разочарова, Нелсън.
	— Съжалявам. Аз…
	Джим се втренчи в ъгъла на стаята.
	— Върви си сега. И отнеси тези гнусотии със себе си.
	Съкрушен, Нелсън пъхна флаконите обратно в джоба си и понечи да си тръгне.
	— Довърши това, Нелсън — каза чичо му зад него. — Има причина да бъдеш оставен под моя опека. Има причина да бъда парализиран. Всяко нещо в животите ни се е случило, за да може да завършиш тази битка. Бог е избрал теб за свой инструмент — ти си мечът му. Не Го разочаровай.
	— Да, Приор — каза Нелсън и побърза да излезе.
	Той просто искаше да даде на чичо си шанс да вдъхне живот на мъртвата половина на тялото си. Толкова ли е лошо? Да… Лошо е. Джим беше прав. Не би трябвало да изкушава чичо си по този начин. Беше действал като змията в Райската градина. И беше добре, че чичо му имаше силна вяра.
	Нелсън все още имаше два флакона и съзнаваше, че две чудодейни изцеления са много по-убедителни от едно. Един лек може да бъде приписан на добро стечение на обстоятелствата и нищо повече. Но два… Да, той щеше да постави в дланта на Пикънс две чудодейни изцеления.


>>	9.

	Стигнал Парк Слоуп, Нелсън все още усещаше остатъци от неудовлетворение от посещението си при чичо Джим. Той паркира на мястото си под наем в подземния паркинг на 12-та улица и се запъти към Седмо авеню, когато добре облечена жена, раздаваща флаери, го спря:
	— Моля, направете дарение за НЦПЛ.
	— Какво е това? — попита той.
	— Национален център за правата на лесбийките.
	Нелсън не можа да спре гримасата си. Кварталът се бе превърнал в сапфически цирк през последното десетилетие…
	— Лесбийките. Колко старомодно.
	— Ние обслужваме цялата транссексуална общност.
	Знаеше, че трябва да сдържи езика зад зъбите си и да продължи, но мълчанието беше неизречено съгласие. Чувстваше се принуден да отговори.
	— Даже още по-лошо. Защо, за бога, да искам да спомогна насърчаването на лесбийки и содомити?
	Тя поклати глава.
	— Можеше просто да кажеш „не“. Не беше нужно да си толкова жлъчен.
	— Всъщност съм. Това е, което мисля. Хората обичат да казват „свобода на словото“. Е, аз се изразявам свободно.
	Остави я със зяпнала уста.
	Няколко пресечки по-надолу той влезе в апартамент на втория етаж на каменна къща на 7-а улица, която все още принадлежеше на чичо Джим. Беше я купил по времето, когато Парк Слоуп все още не бе толкова модерен. Нелсън израсна тук и през това време цената на имота се бе покачила главоломно.
	Свалил сакото си, Нелсън отиде до хладилника и си наля чаша охладено бяло вино. Позволяваше си две слабости — хубави костюми и ежедневна доза вино. Не пиеше твърд алкохол, но дори и Исус е одобрявал виното — употребявал го е по време на земния си път — защо и Нелсън да не го прави от време на време? Предпочиташе „Карло Роси Рейн“. Беше опитвал и по-скъпи сортове и смеси, но откри, че предпочита евтините неща.
	При дрехите обаче нещата не стояха така. Костюмите бяха екстравагантност, признаваше си го, но те бяха част от ролята, която трябваше да играе в ЦРУ. Останалата част от живота му беше по спартански, също както на чичо Джим.
	Отпивайки от плодовата смес, той огледа празния си апартамент и почувства необходимостта от някого, с когото да сподели успеха на нощта. Но като фрагмент от мелодия от преминаващ автомобил по улицата усещането изчезна.
	Без жена в живота ти — гласеше обетът му за целомъдрие. Не мислеше, че е създаден за връзка. Познаваше много жени, разбира се. Влизаше в контакт с тях ежедневно. Но те не го изкушаваха и той беше сигурен, че повечето от тях ще го намерят за скучен. Не можеше да спори с това. По настоящите стандарти той беше скучен. Нямаше живот извън агенцията и Братството и честно казано, не искаше такъв. Поддържаше скучен външен вид, който опровергаваше стоманата, криеща се в него. Харесваше организирания начин на живот, което също се смяташе за скучно…
	Имаше вкус към изкуството обаче. Знаеше, че повечето биха го нарекли монотонност, но това бе единствено поради факта, че обикновеният човек не разбираше същността му. Монотонен? Едва ли. Стените на апартамента му бяха украсени с творби на Томас Коул, Доре`, Масачио, имаше две на Шагал и дори една от анонимен творец. Някой с по-повърхностен поглед към нещата би взел това за монотонност, тъй като — вярно е — цялата експозиция изобразяваше изгонването на Адам и Ева от Едемската градина. Но приликата стигаше до там. Всички картини бяха различни. Дори и двете на Шагал нямаха нищо общо помежду си — бяха толкова различни, че биха могли да бъдат сметнати за рисувани от различни художници.
	Нелсън никога не се уморяваше от картините си. Всяко платно описваше най-важния момент в човешката история, повратната точка, когато всичко се променя и съдбата на човечеството е запечатана за вечността. Повечето християнски учени твърдят, че Разпятието и Възкресението на Исус са по-важни. Но тогава Старият завет не е бил толкова разпространен. Нелсън имаше по-широк поглед над нещата. Панорамите на Писанието, Разпятието и Възкресението изобщо не биха били необходими, ако Ева не се бе поддала на изкушението на змията, предизвиквайки прогонването на човечеството от Градината в света на греха и смъртта.
	И въпреки че страданието на Исус е откупило опрощение на греховете на човечеството, то това не е променило Божия план за него: човекът трябва да познава болката, скръбта, страданието и смъртта. Глава 3 от Битието съдържа всичко, което трябва да се знае по темата:
C>
	Проклета да бъде земята поради тебе! Със скръб ще се прехранваш от нея през всичките дни на живота си. Тръни и бодли ще ти ражда и ти ще ядеш полската трева. С пот на лицето си ще ядеш хляб, докато се върнеш в земята, защото от нея си взет. Понеже си пръст и в пръстта ще се върнеш.
C$
	Такава била съдбата на човека, докато Второто пришествие не оповести края на дните, края на всички страдания.
	Но Лечителите… Лечителите и тяхната отвара се опитваха да нарушат това. Трябва ти един поглед към техните татуировки и ще осъзнаеш, че са служители на злото. Кой би се усъмнил? Самата змия заема централна позиция, увивайки се около Дървото на живота, чакайки Ева, докато звездата на човечеството започва своето ужасно падение от благодатта.
	Чичо Джим беше разбрал — и Нелсън наистина го вярваше — че проследяването на панацеята също е част от Божия план. Само че Нелсън се нуждаеше както от божествена, така и от човешка помощ. Заместник-директор Пикънс беше ключът към нея. А пък той, от своя страна, разполагаше със средствата, чрез които да го въведе в действие.


>	Неудобно изцеление

>>	1.

	В момента, в който Томи се претърколи в леглото, за да изключи будилника си, разбра, че нещо е различно. Втренчи се в изпънатата си ръка — пръстите му вече не бяха така подути и изкривени. Той стисна юмрук — болка също липсваше.
	Изправяйки се рязко, Томи провери и другата си ръка — същото. Когато спусна крака през ръба на леглото, дръпна крачолите на пижамата си — подуването в коленете му бе изчезнало. Можеше да види както тях, така и кокалчетата на глезените си.
	— Мамо? — изправи се Томи. Краката му трепереха, но не изпитваше болка. Стоя. _Стоя!_ Той направи колеблива стъпка. После още една. — Мамо!
	Беше на половината път от вратата, когато тя пристигна.
	— Какво…?
	Тя замръзна на прага, зяпнала от почуда.
	— Виж, мамо! Виж! — Крачолите на пижамата му все още бяха запретнати нагоре. — Излекуван съм! Чет беше прав! Това е чудо!
	Лицето на майка му пребледня и тя се спусна на пода, на мястото, на което стоеше синът й. Коленичила, прегърна Томи и заплака. Томи също се разплака. Беше плакал и снощи, защото не се бе случило нищо и смяташе, че Чет е излъгал. Но сълзите днес се различаваха от снощните. Днес беше най-щастливият ден от живота му.


>>	2.

	— Предполагам, че няма да може да отида утре вечер у Емили — каза Мариса, вкусвайки от овесената си каша с клен.
	Лора застана до кухненския плот с първата си чаша кафе за деня и се втренчи в дъщеря си. Мариса имаше сините очи на родителите си и масивната брадичка на баща си. Преди химиотерапията да бе оставила скалпа й оголен, тя имаше косата на майка си. Косата беше започнала да расте на места, но все още имаше много дълъг път, докато се възстанови. На нейно място сега на главата й имаше шапка на „Метс“, която изглеждаше като присадена — беше първото нещо, което слагаше върху себе си, и последното, което сваляше, преди да си легне.
	Лора успя да запази самообладание, въпреки че въпросът разби сърцето й.
	— Начинът, по който формулира питането си, ми подсказва, че вече знаеш отговора.
	Мариса беше само на осем, но Лора се стараеше да говори с нея като с възрастен.
	— Но всички ще бъдат там.
	— Можеш да си там и чрез скайп. Ти си фурия в това отношение.
	— Не е същото.
	Разбира се, че не е. Дори няма нищо общо. Но…
	Виждайки как очите на дъщеря й се насълзяват, Лора се приближи и приседна до нея на стола, за да я прегърне.
	— Това няма да продължи вечно, скъпа. Само докато имунната ти система започне да работи нормално. В момента всички вируси, които носят приятелите ти, могат да те разболеят сериозно.
	— Не ми пука! Всички ме забравиха!
	Когато преди година и половина острата лимфоцитна левкемия (ОЛЛ) повали Мариса, тя беше погрешно диагностицирана като носител на младежки ревматоиден артрит. Нищо чак толкова нечувано, тъй като ранните симптоми на двете заболявания бяха сходни. Но поне ОЛЛ беше лечимо. За жалост, левкемията на Мариса не реагира на обичайната химиотерапия и тя претърпя трансплантация на стволови клетки — успешна. Но това означаваше една година пълна изолация. Лора и Стивън, както и посещаващите ги медицински сестри, трябваше да носят маски през първите няколко седмици, а флаконите с дезинфектант за ръце се бяха превърнали в нещо от съществено значение за къщата.
	Заболяването на Мариса промени не само чисто човешкото съществуване на Лора, но разби и нейното чувство за самоконтрол. Та тя имаше медицинска степен — би трябвало да може да защити единственото си дете от болест, застрашаваща живота му. Знаеше колко е ирационално, но все пак се вбесяваше. Беше измъчвана от вината, че не е успяла да го възпрепятства. Питаше се какво не е направила. Логично или не, голяма част от чувството й за контрол и част от самоувереността й умряха с диагнозата на Мариса.
	Добрата новина беше, че Мариса можеше да излиза в задния двор толкова, колкото пожелае. Тя не беше момиче тип Барби. Нейната страст бе бейзболът. Спортното израстване на Лора пък бяха плуването, бягането и тенисът в по-късните години. Никога не бе хвърляла топка в живота си. Но се научи. Да бъдеш самотна майка — освен в уговорените уикенди — не й остави голям избор. Така че, когато времето позволяваше, двете играеха. А за случаите, в които Лора нямаше възможност, й купи бейзболна мрежа за връщане на топките, за да може да тренира сама.
	Любимият отбор на Мариса беше недодяланият в началото си „Метс“. Тя обожаваше „Метс“ — или „Метрополитънс“, както настояваше да ги наричат. И странно, но те започнаха да печелят, след като им стана фен. Тя знаеше статистиката на всеки играч и имаше категорично мнение за това кой трябва да играе и къде да бъде поставен в рамките на играта. Лора, от своя страна, не разбираше нито дума. Всичко, което знаеше, бе, че бейзболистите сякаш прекарват по-голямата част от времето си в плюене. Намираше го за отвратително — пейките им сигурно тънеха в слюнка — но това, изглежда, не притесняваше Мариса ни най-малко.
	— Никой не те е забравил. Както и да е, татко ти ще дойде за през нощта.
	— Наистина! — появи се внезапна усмивка. — Бях забравила.
	Татко ти винаги може да предизвика тази усмивка, дяволите да го вземат!…
	— Точно така. Не би искала да го оставиш с празни надежди, нали?
	— В никакъв случай!
	Точно така. В никакъв случай.
	Повечето деца на разведени родители живееха в постоянно пътуване между домовете на родителите си. След трансплантацията на стволови клетки Лора и Стивън решиха, че Мариса трябва да остане в безопасна, хигиенна домашна обстановка, докато се възстанови. Стивън идваше в петък за уикенда си с Мариса и оставаше да пренощува в стаята за гости, докато Лора се прехвърляше в апартамента му в Манхатън. Сладкодумният Стивън, както го определяха всички, беше голяма риба в компания за връзки с обществеността с добра заплата и още по-добри бонуси.
	Много бащи биха се противопоставили на подобно споразумение, но Мариса никога не е била „пионка“ в развода им. Стивън Гейнс — заради медицинската си квалификация Лора Фанинг бе решила да запази името си — беше достатъчно разумен, за да постави любовта и загрижеността си за благополучието на дъщеря им над егото си. И наистина, след като Лора напуснеше къщата, той имаше дъщеря си, и то в среда, благоприятна за нея. Беше казал, че не вижда в това никакви негативни аспекти.
	Прекрасен любящ мъж. Чиято любов обаче се бе превърнала в проблем. Беше твърде любящ… Флиртаджийският му поглед и сладкодумие разбиха брака им. Лора не успя да прости онова, което в крайна сметка не се оказа просто изолиран случай на афера. Но го превъзмогна. И докато той вероятно беше имал редица жени след нея, тя все още се сдържаше да прекоси онази тънка граница дори и с мъжете, които намираше за що-годе интересни. Все пак не търсеше връзка. На този етап дъщеря й и работата й запълваха живота й напълно.
	Със Стивън вече бяха тръгнали по отделни пътища, когато Мариса се разболя. Левкемията съответно наложи повече контакт помежду им, нещо, което Лора не желаеше, но всичко бе за доброто на Мариса. Да, болката и неприязънта вследствие на предателството постепенно затихнаха, но нищо не можеше да ги събере отново. Миналото си беше минало и двамата успяха да заровят томахавката…
	Макар и Лора да знаеше точно къде.
	Преди развода и левкемията заплатата й като медицински експерт можеше да се определи като доста добра. Сега дори и с детските надбавки и парите от обезщетението сумата се оказваше критична за извънредните разходи около Мариса. Но все пак от време на време Лора успяваше да се поглези. Подобно на билета за новата постановка на „Бродуей“ в събота вечер. Не си спомняше името — някаква ирландска драма. Но не й пукаше. Тя обичаше театъра и нямаше нищо против да ходи сама. Беше гледала почти всичко изиграно на сцената на „Бродуей“. Билетът се намираше в дамската й чанта.
	Това беше животът й сега. Някога членуваше в клуб по бридж и имаше кръг от приятелки, с които участваха в състезания по тенис. Но всичко секна, когато Мариса се разболя. Липсваше й, но малко. Мариса беше от значение. Животът й щеше да се върне към нормалното си русло — каквото и да е било то — скоро. Дотогава трябваше да се съсредоточи върху малкото момиче, сгушено до нея.
	— А и тази вечер не започваха ли мачовете от световната серия?
	Лора си помисли, че „мачовете от спиртната серия“ е по-добра терминология, но я запази за себе си. Мариса живееше за мачовете на „Янките“ срещу „Метс“. Мразеше „Янките“ почти толкова, колкото обичаше „Метс“.
	— Мамо — каза тя с изражение не-мога-да-повярвам-че-трябва-да-ти-обяснявам-това, — днес не сме понеделник.
	Как бих могла да забравя?!
	В този момент пристигна преподавателката на Мариса, Наташа, спасявайки я от неудобното положение.


>>	3.

	— По дяволите!
	Досега Нелсън не беше ходил до комплекса „Уолтър Рийд“ и осъзна, че току-що бе подминал входната врата. Беше се спуснал от Ла Гуардия към Рейгън, а след това се движи по хълмовете на Бетезда. Беше много по-запознат със Северна Вирджиния — Лангли се намираше там в края на краищата, Мериленд беше на второ място.
	Той се върна назад. Нищо чудно, че го пропусна. Едва ли някой си представя, че световноизвестен медицински център ще изглежда по този начин. Може би защото част от него беше предопределена за апартаменти за ранени войници. Беше чел, че ако един войник изгуби крайник по време на служба, това е мястото, където той е лекуван и подготвян как да живее с изкуствената си протеза. Помещенията се използваха, за да може пациентът да се аклиматизира към дейностите на ежедневието в реалния свят…
	Пазачът на вратата му даде карта за паркинг в зона, близо до неговата дестинация.
	Нелсън намери място близо до задната част на лота. Докато вървеше към предния вход на червената тухлена сграда, започна да се моли.
	_Прости ми, Господи, за това, което ще се случи. Знам, че целта не оправдава средствата, но се заклевам, че искам да защитя Твоя план, и това е единственият начин, по който мога да спазя този си обет._
	Униформен служител го пропусна през остъклените врати, провери документите му за самоличност, след което го придружи до петия етаж, където го чакаше Пикънс. Нелсън го беше потърсил снощи с новината, че има две дози панацея. А Пикънс, от своя страна, му върна обаждане, в което го информира, че е уредил тест в Уорд 35, където резултатите могат да бъдат изследвани и докладвани от незаинтересована трета страна.
	Заместник-директорът беше дошъл на мястото доста по-рано и сега изразът на лицето му бе смесица от тревога и нетърпение.
	— Не мога да повярвам, че ще се замеся в това — каза той тихо. — Колкото повече мисля за него, толкова по-глупаво се чувствам.
	_Вече ни е обрекъл на провал_, помисли си Нелсън. Но той очакваше това. Утре по това време вместо закуска единият щеше да признава грешката си, за себе си Нелсън планираше бъркани яйца.
	— Съжалявам, че се чувствате така, сър. Но това е начин да разрешим въпроса веднъж завинаги.
	— Уорд 35 също трябва да се чувстват късметлии — додаде Пикънс със съмнителен, груб глас.
	Уорд 35 беше запазена за агенти на ЦРУ, ранени на работното си място. Раните им невинаги бяха от остриета или куршуми. Работата, която агентите вършеха, твърде често предизвикваше отмъщение в натура, но от друга страна, улици, пълни с мъртви агенти, не бяха от полза на никого. Ето защо бяха измислени методи за отстраняване, които приличаха на болест или злополука. Простотата на това решение имаше тенденция да нараства пропорционално на статута на вражеската държава.
	— Кого избрахте?
	— Имахме шест доброволци — каза Пикънс. — Доктор Форман помогна да изберем двамата най-болни. Единият от тях е Джейсън Ким. Занимавал се със севернокорейска група, работеща в Шанхай, когато се заразява с щам на стафилококи, който се оказва устойчив на всякакъв антибиотик. Болестта се разпространява и наблюдаващите го не му дават повече от седмица. Другият е Лео Ашкрофт: остро радиационно отравяне.
	— Руснаците?
	Пикънс кимна.
	— Тестът е положителен за полоний. Руснаците се кълнат, че нямат нищо общо с това, но ФСБ са пристрастени към полония.
	Точно така. Нелсън си спомни как те използваха материала, за да убият Александър Литвиненко още през 2006 г.
	— Копелета!
	— Ашкрофт има далеч по-малко от седмица.
	Нелсън не познаваше нито един от двамата, но им съчувстваше.
	— Тогава да не губим време, сър. Какво им казахте?
	— Експериментално лечение. Не им пука какво е, опитали са всичко. Отчаяни са за всичко, дори и за такова, за което не са сигурни, че ще проработи.
	— Ще проработи.
	— Мамка му, Файв, ако… О, по дяволите, доктор Форман идва. — Той сниши гласа си, докато мъжът се приближаваше към тях. — Казах същото и на него: експериментално лекарство и толкоз. Нито дума повече за това, Файв. Ако те попита нещо, просто кажи, че нямаш акредитацията да го обсъждаш.
	— Добре.
	Нелсън така или иначе нямаше намерение да споменава думата _панацея_. Колкото по-малко хора знаят за нея, толкова по-добре. Той дори пожела да може да избегне тази малка демонстрация, но не знаеше как да убеди Пикънс.
	След като се запознаха, д-р Форман погледна Нелсън с твърд поглед.
	— Аз съм против това, да сте наясно.
	— Разбирам ви — каза Нелсън.
	И той наистина го разбираше. Перфектно. Ако беше на негово място, и той самият щеше да изпитва същото.
	— Просто нека да се уверя, че съм разбрал правилно — продължи докторът. — Казвате, че разполагате с компонент, който ще третира две напълно различни състояния.
	Нелсън кимна.
	— Точно така.
	— Цялата идея е абсурдна. Единият човек умира от клетъчно увреждане поради остро излагане на радиация, докато другият е заразен с вирулентен щам на бактерии. Затова нека просто кажем в името на аргумента, че имате нещо, което може да поправи генотипните щети от алфа-радиация и същото това нещо ще действа като антибиотик. Това е лудост.
	— Ако разполагате с нещо по-добро… — сви рамене Нелсън.
	— Наясно сте, че не разполагам. Това е единствената причина да разреша този опит. Това и фактът, че те самите са доброволци. Къде е този компонент?
	Нелсън измъкна двата флакона от джоба си.
	— Моля, бъдете внимателни с тях. Това е всичко, което имаме.
	Д-р Форман взе флаконите и ги вдигна срещу светлината.
	— Това? Две дози?
	— По една за всеки — каза Нелсън.
	— Проклятие — промърмори докторът. — Пълна лудост. Какво има вътре?
	Нелсън погледна Пикънс.
	— Не мога да ви кажа подробности. Единствено, че са на билкова основа.
	— Врели-некипели. — Форман погледна Пикънс. — Знам, че имате собствени лаборатории и проучвания, но честно, очаквах нещо по-научно.
	Пикънс сви рамене.
	— Така е. — Той погледна часовника си. — Можем ли да продължим напред?
	— Дал съм клетва: „На първо място да не се вреди“. Трябва да съм сигурен, че тези неща са безопасни.
	— Гарантирам ви го — каза Нелсън.
	Пикънс добави:
	— Нямаме никакво желание да вредим повече на състоянието на Ашкрофт и Ким.
	Докторът ги погледна спокойно.
	— Вече чух това.
	— Те са пътници, дявол да го вземе — избухна Пикънс. — Сам каза това. Не можем да направим нещо по-лошо от това, което вече е било направено.
	Нелсън допълни:
	— Но ще трябва да съм свидетел на дозирането.
	Форман върна един от флаконите.
	— Може да дадете това на Ашкрофт, но Ким е в изолация. Достъпът е единствено до стъклото.
	Форман ги поведе по лабиринт от коридори към частните помещения в недрата на Уорд 35. На вратата Пикънс се запъна.
	— Той нали е…?
	— Радиоактивен? — Д-р Форман поклати глава. — Полоният отделя алфа-частици. Няма никакъв начин да проникне през кожата.
	— Тогава как…?
	— Заключихме, че е приел десет микрограма с бирата, която е изпил.
	— Десет микрограма? — Числото изненада Нелсън. Беше чувал за хора, отровени с полоний 210, но… — Та това е почти нищо.
	— Това е двойно по-смъртоносно, когато попадне директно в червата ти.
	Когато влязоха, той ги представи на Лео Ашкрофт — блед болнав мъж в болнична престилка, прикован за леглото от жици и монитори. Изглеждаше напълно плешив — дори веждите му бяха изчезнали.
	— Знаеш ли защо сме тук, Лео? — попита Пикънс.
	Ашкрофт кимна и това сякаш изсмука по-голямата част от енергията му.
	Нелсън вдигна единия от флаконите.
	— Трябва да изпиеш това. Една доза, това е всичко.
	— Ще помогне ли? — Гласът му беше слаб.
	Нелсън и Пикънс отговориха едновременно.
	Нелсън: „Да“.
	Пикънс: „Надяваме се“.
	Ашкрофт вдигна трепереща ръка.
	— Дайте ми го.
	— Ще ти кажа какво ще направим — каза Нелсън, внезапно уплашил се, че мъжът може да изпусне флакона. — Нека аз го излея в устата ти. Не разполагаме с резервна доза.
	Ашкрофт отвори уста и Нелсън издърпа гумената запушалка, след което изсипа течността върху езика му, наблюдавайки го как я поглъща. Очите на Ашкрофт се впиха в Нелсън с озадачен поглед, после се отместиха. Нелсън усети придърпване върху ръката си: доктор Форман. И го последва в залата.
	— Ким е следващият. Нека свършим с тази шарада.
	Тогава Пикънс протегна ръка:
	— Флакона. Дай ми го.
	— Но…
	— Веднага!
	Нелсън нямаше друг избор освен да се подчини.
	След това последваха Форман по друг лабиринт от коридори до отделението за изолация. През стъклото зад стаята на сестрите Нелсън видя азиатец, лежащ на болничното легло, покрит до гърдите си с чаршаф. Тялото му беше голо, с изключение на петна от жълто оцветена марля, прилепнала тук-там по ръцете и торса му. Зоните без марля бяха покрити от набъбнали отоци с големината на топки за голф, някои от които бяха яркочервени, а други сълзяха. Около него сновеше облечена в престилка медицинска сестра с маска и ръкавици. Ръчно написаната табела на стената до вратата гласеше „Дж. Ким“.
	Джейсън Ким и неговият супер резистентен стафилокок.
	Доктор Форман каза нещо на сестрата зад бюрото и тя му подаде малка пластмасова медицинска чаша, в която той изпразни втория флакон с панацея. Сестрата я взе, след което я постави на табла, вградена в слот в стената. Тогава тя натисна един бутон и тавата се плъзна през слота, отнасяйки със себе си и чашата. Медицинската сестра вътре очевидно очакваше това, защото взе чашата и изсипа съдържанието й между устните на Ким. Той преглътна, после затвори очи. Сълзи се плъзнаха изпод клепачите му, докато гърдите му се повдигнаха в тежки въздишки.
	— Доктор Форман — каза Пикънс, — дайте ми флакона, моля.
	Форман го направи и Нелсън видя как Пикънс го прибра в джоба си. Защо ги събира?
	— Никога няма да ти простя за това — каза Пикънс през стиснати зъби, навеждайки се към него.
	Нелсън беше по-загрижен за Висшето опрощение, но скръбта в тона на началника му го стресна.
	— Не разбирам. Аз…
	— Ти даваш надежда там, където няма място за нея.
	Той разбра, че бе загубил всякакво доверие от страна на този човек. Но това скоро щеше да се промени.
	— Нека изчакаме до утре, става ли?
	Утре според Божията воля той щеше да стане свидетел на пълна промяна на отношението на заместник-директора.


>>	4.

	Майка му не беше на себе си. Първото нещо, което направи, беше да се обади на баща му. След Коледа миналата година двамата се разделиха. Томи предположи, че татко бе останал дотогава, за да не съсипе празника, но те се караха толкова често за незначителни неща, че Коледа си беше съсипана по принцип.
	Татко беше казал, че ще дойде да го види в обедната си почивка. Той не го посещаваше често, затова това му се стори готино. Но нищо не беше толкова готино, колкото възможността да ходиш сам на собствените си крака без патерици или инвалидна количка. Томи искаше да тича, но краката му бяха твърде слаби. Ето защо ходеше на физиотерапия. Чет му каза, че мускулите ще продължат да заякват… Или нещо такова. Това означаваше, че сега все още е слаб и немощен.
	Добрият стар Чет. Беше казал истината за този магически еликсир. Томи беше в грешка, мислейки си, че ще подейства на мига. Всъщност отне цяла нощ, но щеше да отнеме и цяла седмица или две, докато всички грижи отпаднат. Това, което имаше значение обаче, беше свършената работа. Дължеше на Чет голяма благодарност. Което му напомни…
	— Хей, мамо — каза той, влизайки — _на крака!_ — в кухнята. — Може ли да се обадим на Чет?
	— Вече го направих, скъпи. — Тя вдигна пръст от клавиатурата на телефона си. — Потърсих го в центъра, но ми казаха, че днес не се е появил на работа. Не ми дадоха домашния му номер.
	О, не.
	— Не си им казала за случилото се, нали? Нали си спомняш, Чет каза да не споменаваме, ако…
	— Спомням си. Казах им обаче, че днес няма да ходиш.
	— Защо не? — искаше му се да види Чет. Ако не беше там в момента, щеше да дойде по-късно.
	— Защото искам да се видиш с доктор Склер.
	— Ама аз искам да карам колелото си.
	— О, не. Още не си готов за това.
	— Напротив!
	— Не оспорвай. Ще оставим доктор Склер да реши. Сега ще му се обадя и ще го поканя. И няма да отлагаме. Ще те види днес.
	Когато тя започна да набира номера на доктор Склер, Томи се приближи към пералното помещение. Всъщност това беше по-скоро преддверие, отвеждащо в гаража. Чу я как започва да обсъжда посещението с рецепционистката. Добре, цялото й внимание бе съсредоточено в това, така че нямаше да го види.
	Той взе якето си от закачалката и се плъзна в гаража. Докато затваряше вратата, посегна към бутона за отваряне на гаража, но се спря точно навреме. Мама щеше да го чуе и да дотича. Затова облече якето си и издърпа велосипеда си иззад пластмасовите контейнери за боклук. Родителите му искаха да го дарят за благотворителност, но той плака толкова много, че те склониха да му го оставят. Обичаше това колело… Да се откаже от него, бе все едно да се откаже от надеждата, че някога отново ще го подкара. Томи никога не се отказа от надеждата си. И вижте го сега — ходеше изправен на краката си, готов да подкара велосипеда.
	Той изкара колелото си през задната врата в задния двор. Оставайки близо до гаража, направи едно кръгче на алеята. Оказа се обаче трудно да овладее задната гума и едва не падна. Но това не го отказа и той се настани отново на седалката.
	Бавно подкара велосипеда по асфалта, насочвайки го към тротоара. Балансът му бягаше, но след малко вече му хвана цаката. Краката му бяха слаби — атрофирали ли се казваше? — и той трябваше да натиска педалите с усилие, но когато стигна до края на пресечката, вече караше като човек, който никога не е слизал от колелото си — не като такъв, който до вчера е бил в инвалидна количка.
	Прииска му се да е събота вместо училищен ден. Щеше да отиде до къщата на Еди Роу и да му покаже, че старият Томи се е завърнал и те отново могат да карат заедно. Всъщност така или иначе би могъл да отиде и сега. Може да му остави бележка, която да прочете, след като се прибере. Представи си физиономията на Еди, когато прочете, че Томи Кохран е наминал през дома му.
	Той сви рязко наляво, слизайки от бордюра, и не видя камиона, докато звукът от клаксона не докосна ухото му.


>>	5.

	Заместник Лоусън се появи в моргата, за да събере информация за втората жертва — това се превръщаше в навик напоследък. Облечен в престилка, той пристигна с картонена папка в ръка точно когато Лора привършваше с аутопсията.
	— Отново съм тук — каза той, нагласяйки найлоновата шапка върху главата си. — Силно заинтересуван съм от този човек.
	Да. Фил. Отново. Надяваше се, че той няма интерес към нея, защото в противен случай щеше да се разочарова. Просто не е неин тип. Откъдето и да го погледнеш. Пукането на врата му допълнително влошаваше този факт. Нямаше никакво намерение да прекара остатъка от живота си, слушайки това тъпо изпукване на всеки няколко минути…
	— Е, намери ли…?
	— Не питай.
	— О, не.
	— Да, по-здрав не може да бъде.
	Тя усети разочарованието му, защото то отразяваше нейното собствено такова. Току-що бе приключила с диктуването на констатациите си и софтуерът за запис вече беше транскрибирал думите в компютъра й. Щеше да ги редактира по-късно.
	— Но той е отглеждал марихуана, бил е наркоман. Би трябвало да…
	— Някога е бил — каза Лора. — При това е бил тежък случай.
	— Колко тежък?
	— Много. Има цял тон маркери за стари следи и виж това.
	Тя взе сонда и я заби в лявата ноздра на трупа. Тръбичката излезе от дясната.
	Фил се изсмя неловко.
	— Схванах. — Той изпука врата си.
	— Бил е потребител с главно „П“, но акцентът е върху „бил“. Всички белези са стари. Взехме проба от урината му и я изследвахме за наркотични вещества. Няма и следа от каквито и да било субстанции. Но това не е истинският проблем. Това, което ме озадачи, е, че най-пристрастените потребители разрушават вените си, но той не показва признаци на склероза. И те неизбежно получават различни инфекции като хепатит B, C, ХИВ, които, от своя страна, увреждат органите, особено черния дроб. Черният дроб на този човек е като на бебе. Все още не съм изследвала слайдовете, но се обзалагам, че ще бъдат чисти.
	Заместникът придоби израз на страдащ от морска болест.
	— А останалата част от него?
	— Също като при предишния. Няма ясна причина за смъртта отвъд сърдечен арест с неизвестна етиология.
	— Не смяташ ли, че е малко странно?
	Лора не можеше да не се засмее.
	— Малко?! Намирам го за много странно. Никога не съм виждала пълнолетно тяло с перфектни вътрешни органи. Винаги има нещо нередно. Но да попадна на двама възрастни мъже, производители на наркотици, с девствени органи…? — Тя поклати глава. — Ъъъъ. Това е… това е почти научна фантастика. Добре дошъл на територията на „Досиетата X“.
	Преувеличава, надяваше се той.
	— А тези татуировки…?
	— Да. Имам нещо относно тях. — Тя преметна чаршафа обратно върху трупа. — В моя офис.
	След като свалиха защитното си облекло, тя го заведе на горния етаж. На стената до вратата на кабинета й имаше табела с ръчно изписан надпис: ДОБРЕ ДОШЛИ В ДЖУНГЛАТА. Стара шега, която тя остави, защото беше напълно уместна.
	— Уау — каза Фил, втренчен в тропическите растения, когато влезе. Никога досега не го бе канила тук. — Надписът не е шега.
	Половин дузина буйни папрати с различна големина — т.нар. кожена папрат, диксониа и други видове — изпълваха кабинета от стена до стена. Прозорецът беше обърнат на изток, което позволяваше на растенията да пируват под утринното слънце и да се къпят във филтрирана светлина през останалата част от деня. Д-р Хенигер, нейният пряк ръководител в катедрата, харесваше отделът да бъде топъл през цялата година, така че всичко, което трябваше да прави Лора, бе да полива редовно растенията и те избуяваха като луди.
	— Всички са от Мезоамерика — каза тя, придвижвайки се към бюрото си в очакване на неизбежния въпрос.
	— Къде е това?
	Знаех си!
	— Приблизително в Централно Мексико, до Коста Рика.
	Тя посочи към стола от другата страна на бюрото си. Когато Фил свали своята шапка и седна, тя размърда мишката, за да събуди компютъра си.
	— Един от асистентите тук е графичен дизайнер и работи със снимки, обработва ги по всякакъв начин. Дадох му няколко висококачествени изображения на гърба на първата жертва, за да види дали може да ги почисти, така че да придобием представа за татуировката. — Тя отвори една от папките на екрана и кликна върху първия файл. — Това е най-доброто, което е успял да направи.
	Появи се правоъгълник от изгоряла кожа с татуировка, която се виждаше смътно. Тя кликна върху стрелката _NEXT_ и се появи същото изображение, само че с татуировката, оцветена в жълто, показвайки по този начин змията, жезъла и кометата. Освен тях имаше и хоризонтална линия през средата. След тази снимка тя отвори снимка на гърба на втората жертва. Тук ретуш на изображението не бе необходим: татуираните елементи бяха същите, с изключение на това, че линията минаваше под друг ъгъл — от четири към десет часа.
	— Ами… — каза Фил и се наведе напред, за да погледне по-отблизо, — това ги свързва, нали?
	— Определено има връзка — каза Лора. — Но остава да видим каква е тя.
	Изпукване на врата.
	— Значи и убийствата… са свързани.
	— Предпочитам засега да ги определяме като „смъртни случаи“. Но не мисля, че има каквото и да е съмнение за връзка. Какво обаче означават тези татуировки? И защо линиите са под различни ъгли?
	— Кой знае? Може би това са отличителни знаци.
	Лора се съмняваше в това — татуировките не се променяха лесно — но имаше известен смисъл.
	— Банда, която си татуира вариант на Кадуцей? Не залитат ли повече към кървави кинжали и черепи с пламъци, излизащи от очните им дъна?
	— Е, да. Обикновено.
	— Символиката на Кадуцей означава изцеление и… О, боже! — Една мисъл я удари като юмрук.
	— Какво?
	— Кадуцей… изцеление… и най-здравите трупове, които някога съм виждала. Това е една наистина луда симетрия.
	— Не следя мисълта ти…
	И по-добре… твърде налудничава е.
	— Говоря несвързано. Не ми обръщай внимание. — Тя изкара на екрана още една снимка, тази от лявата длан на жертвата — същата, върху която имаше изписан номерът 536. — Означава ли 536 нещо в бандитските среди?
	— Не, доколкото знам. — Той се наведе по-близо. — Татуировка?
	— Не. Написано е с флумастер. Малко преди смъртта му от това, което успях да разбера.
	Той поклати глава.
	— Не ми говори нищо. Но мога да се поразровя. Междувременно, имам подарък за теб.
	Той отвори картонената папка, която бе донесъл със себе си, и й подаде цветна снимка, размер 8/10, на мъж с голи гърди и ниска тъмна жена, стоящи пред стена от гъста тучна зеленина.
	— Откъде взе това?
	— Вярваш или не, жертвата я е прибрала в огнеупорна кутия. Пожарникарите са я намерили сред останките от спалнята. Оригиналът е изпратен за сваляне на отпечатъци. Ако нашият човек е в системата, можем да го идентифицираме.
	— Само това? Нямал ли е застрахователна полица или акт за раждане?
	Лоусън поклати глава.
	— Никакъв документ за самоличност.
	Тя отново погледна снимката.
	— Трябва да е била много важна за него.
	— Ще кажа само, поправи ме, ако греша, но това изглежда като снимка на нашата жертва номер две в едни по-добри за него времена.
	Лора кимна. Приликата на лицето беше забележителна, но…
	— Не бих се изразила точно така. Тук изглежда болен и отпаднал. Като човек със СПИН… защото тези петна по гърдите му ми приличат на Сарком на Капоши.
	— Имах предвид, че е бил жив — отбеляза Фил.
	Лора се втренчи в снимката и усети, че дланите й леко се изпотяват. Без съмнение това беше жертва номер две. На снимката изглеждаше така, сякаш умира от СПИН. Но мъжът в камерата долу беше здрав и не носеше стигмата на болестта. Беше излекуван… изцелен. И татуировката му намекваше за това.
	Какво става?
	— Знаеш ли какво? — попита Фил, като се огледа. — Растенията на снимката изглеждат като тези.
	Лора се изтръгна от унеса си и отмести поглед от мъжа към зеленината на заден план.
	— Добро око — каза тя. — Няколко от тях наистина са същите.
	— Просто ми се иска да можем да идентифицираме жената, с която е. Двамата изглеждат доста близки. Обзалагам се, че би могла да ни каже доста.
	Лора я изучи с поглед.
	— Тя е потомка на маите.
	— Наистина ли? Искаш да кажеш като древните мексикански маи? Посетих една от техните пирамиди, когато бях в Канкун. Откъде разбра?
	Защото съм наполовина такава.
	— Просто знам. Повярвай ми. — Тя не искаше да влиза в подробности.
	— Не мислех, че са останали такива.
	— Никога не са изчезвали.
	— Все още живеят в Мексико?
	— Не Мексико, а в Мезоамерика.
	— Странно е как нещата продължават да съвпадат.
	— Повече от странно. Откровено казано — зловещо.
	Почукване на вратата й я накара да вдигне поглед. Шейсетгодишна жена стоеше на прага с папка в ръка. Нейната коса беше подрязана в строга къса прическа, а лицето й бе преждевременно остаряло заради прекалено излагане на слънце. Тя имаше физика на бегач с тънки изпити ръце, стърчащи от блуза без ръкави.
	Доктор Сюзън Хенигер, главен медицински експерт за окръг Съфолк.
	— Съжалявам, че ви прекъсвам.
	Като истински джентълмен, заместник Лоусън скочи на крака. Той познаваше главния медицински експерт — всъщност той познаваше всички — затова двамата размениха няколко любезности.
	— Тук съм за информация относно двамата мъртви производители на марихуана — каза той и изпука врата си.
	Хенигер трепна. Очевидно никога не бе ставала свидетел на това.
	— О, да… Да. — Тя се обърна към Лора. — Успя ли да установиш причината за смъртта на втория?
	— Положението е същото, както при първия, страхувам се. Изглежда изключително здрав и няма следи от травми.
	Обичайно безизразното изражение на шефа на катедрата сега стана намусено.
	— Това е неприемливо.
	— Напълно разбирам това. Надявам се, че миокардните слайдове ще хвърлят някаква светлина.
	— Да, да се надяваме.
	_Черна точка_, помисли си Лора. _Тя иска отговори, а аз нямам такива._
	— Междувременно имаме новопристигнал. Знам, че предпочиташ да не работиш върху деца, но няма кой друг да го направи.
	Аутопсията на деца винаги е натъжавала Лора и тя предпочиташе да не я прави.
	— На колко години е?
	— Осем. Автомобилна катастрофа.
	Тя потръпна съвсем леко, когато взе папката. Беше на годините на Мариса. Поне беше жертва на автомобилен инцидент, което означаваше, че няма да има неясноти. Черепна или висцерална травма. Бърз удар и край.
	Хенигер добави:
	— И освен това майката попита за теб.
	— Какво? Наистина ли? Защо?
	— Нямам ни най-малка представа. Но ако не друго, поне определянето на причината за смъртта на този няма да те затрудни — каза Хенигер многозначително, после се обърна и излезе.
	Лора надникна в папката. Томи Кохран? Защо това име й звучи познато?
	— Наистина е мила — каза Фил, след като Хенигер напусна стаята.
	— Има си основание. Това не е лесна работа. Всички искат точна причина за смъртта на човека от вчера.
	— Или на този от онзи ден — каза Фил. — Трябва да тръгвам. Знаеш ли какво? Направи ми услуга: сканирай тази снимка и виж дали можеш да определиш локацията на растенията.
	Лора вече знаеше, че са от полуостров Юкатан, но не каза нищо. Принтерът й беше три-в-едно, затова тя сканира снимката и я върна на Лоусън.
	— Страхотно — каза той. — Ще кропна момичето, да видим дали ще излезе нещо. Може някой да я разпознае. И мога ли да получа копия от тези снимки? Както и тази с номера 536 на дланта му? И малко обобщение на случая, ако имаш такова. Ще ги покажа на хора от контингента. Може би някой е виждал подобна някъде.
	— Разбира се. Ще ги изпратя с имейл.
	Когато той си отиде, Лора се върна на папката с жертвата на автомобилна катастрофа и отново прочете името. Томи Кохран… Бавно спомените й се възвърнаха. Тя познаваше Томи Кохран. Провери адреса — Мастик. Да, това е.
	Когато диагностицираха Мариса за първи път, първоначалната й диагноза сочеше младежки ревматоиден артрит. Скоро се оказа, че това е неправилно, но не и преди Лора да срещне Томи и майка му пред ревматологията. МРА на Томи беше прясно установен.
	Тя прочете по-нататък.
	„… ударен от камион, докато карал велосипед…“
	Карал велосипед?! Томи Кохран, когото познаваше, дори не можеше да ходи.


>>	6.

	— Оставих къщата и Лечителя на теб — каза Нелсън, крачейки из кабинета си. Изглеждаше почти като Пикънс. Освен това се бореше със себе си да не закрещи. — Всички доказателства да се превърнат в дим: това е протоколът. — Слизайки от самолета тази сутрин, изобщо не му дойде наум, че тялото на Лечителя може и да не е изгоряло.
	Брат Брадшър стоеше до прозореца с ръце в джобовете си.
	— Напълно наясно съм, сър. Това е възможно най-лошият късмет. Но какво можех да направя?
	Нелсън нямаше отговор за това. Ранното пристигане на пожарникарския камион не бе оставило на Брадшър друг избор, освен да избяга от местопрестъплението.
	— Поне растенията са унищожени, нали?
	Брадшър кимна.
	— Напълно. Там изсипах най-голямата част от ускорителя.
	Хубаво нещо беше този ускорител. Изгаряше всичко, без да оставя следи, както никое друго подобно нещо. Беше разработка на чеченски терорист. Агенцията се беше освободила от въпросния, но запази формулата му.
	— Тогава всичко трябва да е наред. Може и да имат тялото на лечителя, но то няма да им даде нищо.
	— Експертът от съдебна медицина вече е открил съвпадение между татуировките.
	— Но първото тяло беше изгоряло.
	Брадшър сви рамене.
	— Успяла е.
	— Сигурен ли си?
	— В компютъра й сме. Има снимки за сравнение.
	Нелсън не хареса това. Никога не се е съмнявал, че случаите ще бъдат свързани, но не желаеше татуировките да станат публично достояние. Те посочваха твърде задълбочена връзка.
	— Коя е тя?
	Брадшър извади смартфона си и направи справка.
	— Името й е д-р Лора Фанинг, заместник-специалист по патоанатомия, окръг Съфолк.
	Лора Фанинг — името звучеше странно познато.
	— Имали ли сме досега работа с нея?
	— Не, доколкото знам.
	— Ще бъде ли проблем?
	— Не мисля. Но е открила нещо, което сме пропуснали. — Той потупа екрана на телефона си и го подаде на Нелсън. — Извадих го от компютъра й. Лечителят е написал нещо на дланта си.
	Снимката на мъртвата кожа с изписания номер 536 върху нея го стресна. Нелсън разтърси глава. Нямаше да има проблем, ако тялото беше обгоряло, както беше планирано. Това не е добре… Това изобщо не е добре. Разпространението на снимката на татуировката щеше да направи така, че всички останали Лечители да бъдат нащрек. Ако обаче тази снимка излезеше наяве, всички ще се изпокрият.
	Що се отнася до медицинския експерт, тя очевидно беше свързала татуировките, но пък нямаше представа за панацеята и нейната връзка с двата трупа. Това беше основната им грижа: да скрият всички доказателства за съществуването на лекарството. То трябваше да остане в сферата на мита, докато Нелсън проследява източника му. Той трябваше да бъде първият и единственият в това начинание. Що се отнася до номера на дланта на втория труп, това нямаше да означава нищо за нея.
	Така че патоанатомът не беше важен за разлика от снимката.
	— Тези снимки трябва да изчезнат.
	— Не е толкова лесно. Мога да изтрия копията от компютъра й, но оригиналите най-вероятно са във фотоапарата й. Освен това тя вече е изпратила копия до офиса на шерифа в Ривърхед.
	— Направи каквото можеш.
	— Захващам се веднага. — Но вместо да си тръгне, Брадшър остана на мястото си, пристъпвайки от крак на крак. — Мислех си…
	Коментарът порази Нелсън със странността си. Брадшър беше отличен полеви агент — компетентен, ефективен, послушен. Той рядко изразяваше лично мнение, освен ако не го попитат.
	— Какво си си мислил?
	— Не е много приятно.
	— Още по-важна причина да го кажеш.
	— Добре… Дали изписаният номер на дланта на Лечителя не означава, че е знаел, че идваме…
	— Може би е чул за смъртта на Ханрахан, а когато те е видял да излизаш от колата си, е събрал две и две.
	— Надявам се, че това е така.
	— Ако не, каква е неприятната ти алтернатива?
	— Знаел е, че може да е следващият, затова е скрил истинската панацея, оставяйки на нейно място фалшификат за нас.
	Нелсън се почувства така, сякаш току-що някой изсипа кофа с ледена вода върху него. Не… невъзможно е. Той се облегна на бюрото си, когато осъзна, че всъщност може и да е възможно. И в такъв случай… Беше толкова сигурен и толкова бързаше да убеди Пикънс в съществуването на панацея, че дори не направи предварителна експертиза.
	Ако панацеята се окаже фалшификат… Но защо би направил такова нещо? Каква би била ползата за него? И все пак… той е знаел, че идват за него — 536, изписано на дланта му, не оставяше никакво съмнение в това — така че би могъл да създаде плацебо като вид отклонение.
	Ако тази възможност се окажеше вярна, тогава доверието към Нелсън ще бъде загубено, а мнението на Пикънс за умствената му стабилност щеше да бъде разколебано.
	— Дали е твърде късно да направим тест? — попита Брадшър.
	Нелсън кимна.
	— Със заместник-директора вече дадохме дозите на двама от най-сериозно болните в Уорд 35.
	— Тогава можем само да се молим…
	— Да — отвърна Нелсън, падайки на колене. — Моли се с мен, братко.
	Брадшър коленичи срещу него. Двамата се хванаха за ръце и Нелсън зашепна молитва.


>>	7.

	Лора седеше във фоайето на първия етаж, чакайки д-р Склер. Ревматологът работеше с Томи Кохран от години. Именно той установи, че Мариса не страда от младежки ревматоиден артрит, а от левкемия.
	Лора си спомни как ужасът и надеждата воюваха в нея след тази новина. Острата лимфоцитна левкемия бе потенциално фатална, но с помощта на най-новите терапии за болните на възрастта на Мариса имаше до 80% шанс за лечение. МРА беше нелечим.
	Д-р Склер не повярва в онова, което Лора му каза за аутопсията на Томи, и настоя да се видят лично. Така че тя го извика в моргата, за да му покаже трупа на Томи. След като и двамата сложиха защитните си престилки и ръкавици, Лора разкопча горната половина на чувала, разкривайки повреденото лице на Томи. Д-р Склер приклекна и провери ненарушената страна.
	— Той е — каза с бавно поклащане на главата си. — Първо МРА, а сега това. Някои деца никога не получават шанс за почивка. Сигурна ли сте, че е карал велосипед?
	— Говорих с униформения служител, отзовал се на мястото на инцидента и снел показанията на шофьора на камиона, който го е ударил. Няма съмнение.
	— Това е толкова странно. Нека видя ръцете му, ако може…
	Лора разкопча ципа на чувала още повече и повдигна краищата — ръцете на Томи лежаха върху корема му.
	— Това… — правейки инспекция на пръстите, гласът на д-р Склер потрепери — не може да бъде… Последния път, когато го видях, той имаше типичните фузифорни отоци.
	— Нека ви покажа коляното, което отворих.
	Лора дръпна ципа още по-надолу, след което набързо измъкна конците, с които бе затворила прореза върху ставата. После наклони хирургическа лампа така, че той да има по-добра видимост.
	Гласът му стихна до шепот.
	— Синовиалната мембрана… изглежда непокътната. И хрущялът…
	— Гладък като бузата на бебе. Нямам за цел да подлагам компетентността ви под съмнение…
	— Не, не съм намеквал подобно нещо… просто, това е… — Той изглеждаше така, сякаш думите му се бяха изчерпали.
	Лора закопча ципа.
	— Знам. Невъзможно. — Днес тази дума изникваше доста често.
	— Но… но дори и болестта по някакъв начин да е била застопорена — ще бъда по-смел и ще използвам определението „излекувана“ — щеше да има следи от нанесените преди това вреди. Ставният хрущял щеше да бъде набразден, синовиалната мембрана щеше да бъде на пихтия… А това… Това изглежда така, сякаш никога не е бил болен. Сякаш е разменил ставите си с друго дете. — Той свали ръкавиците си. — Говорихте ли с майка му?
	— Не. Трябва, но мислех, че е добре да й дам поне един ден.
	— Колко мило от ваша страна.
	— Аз също съм майка.
	— Да, да, разбира се. Днес ме потърси за среща, каза, че бил излекуван. Не й повярвах, разбира се. Само ако не бях отложил посещението си…
	— Пожелала е аз да направя аутопсията.
	Склер се намръщи.
	— Това е странно, нали?
	— Почти безпрецедентно. Но сега осъзнавам, че тя е наясно, че съм патолог и че съм виждала Томи в инвалидната му количка. Всеки друг на мое място просто ще докладва, че причината за смъртта е травма. Само аз бих обърнала внимание на случилото се с артрита му.
	— Да… Да… Това трябва да е. Ще ме уведомите ли, когато разберете повече?
	— Разбира се.
	Той сложи ръка върху опакованото тяло на Томи.
	— Има нещо необикновено тук.
	— И още как.
	— Трябва да разберете всичко, което можете.
	Погледът й се зарея към камерата, в която лежеше тялото на неизвестния втори производител.
	— Това възнамерявам да направя.


>	Зелена светлина

>>	1.

	Нелсън спря взетата под наем кола на паркинга на Уолтър Рийд. Мястото му тази сутрин беше същото като вчера. Той изключи двигателя и потърка слепоочията си. Поредното убийствено главоболие. Сутрин положението винаги беше по-лошо — понякога чак се събуждаше от болка. Липсата на сън не помагаше. Беше прекарал цяла нощ, чудейки се дали е станал жертва на измама от страна на втория лечител. И тъй като не можа да заспи, той се надигна преди зазоряване и се запъти към Рейгън.
	Ако двамата болни агенти, на които вчера даде по доза панацея, не са показали подобрение, каква ще бъде следващата му стъпка? Нямаше идея. Пикънс никога няма да му даде втори шанс. Можеше дори да го отстрани от Компанията.
	Той вдигна поглед и се шокира от приближаващия се към него с мрачна физиономия заместник-директор. Пикънс беше нощувал в окръг Колумбия, така че без съмнение бе доста по-свеж.
	Нелсън буквално изскочи от колата.
	— По кое време идваш? — попита Пикънс.
	Нелсън провери часовника си: 8:52. Петък сутрин трафикът към Рейгън беше адски, но той все пак беше успял да стигне навреме.
	— Мислех, че се уговорихме за девет часа.
	— Така е, но Форман ми звъни цяла сутрин. Три обаждания досега. Иска да говори с теб.
	— За какво? Какво каза той?
	— Нека отидем и да разберем, става ли?
	Имаше чувството, че Пикънс вече знае.
	_Защо не казва нищо? За да ме измъчва?_
	Доктор Форман чакаше във фоайето. Той се надигна от един стол, сграбчи ръката на Нелсън и на практика го издърпа към асансьора.
	— Какво съдържаше този разтвор? — попита Форман веднага, щом вратите се затвориха.
	Нелсън погледна Пикънс.
	— Казах вече, не мога да обсъждам.
	Лицето на Форман беше зачервено.
	— По дяволите, не ме залъгвай с тези глупости! Това може да бъде най-важното медицинско откритие в историята. Няма да стоя настрана и да…
	— Ще правите това, за което се разбрахме — прекъсна го Пикънс със строг директорски тон. — Вие не сте на частна практика. Нает сте от Правителството на Съединените щати и когато сте поели отговорността да работите за Уорд 35, вие сте подписали декларация с тежки санкции за нарушаване на конфиденциалността. Ако това, което става тук, излезе наяве, последствията ще бъдат сурови.
	— Но…
	— Няма „но“, докторе. Това е въпрос на национална сигурност…
	Докато Пикънс говореше монотонно, Нелсън се облегна на стената на асансьорната кабина, хващайки за опора парапета. Издигането нагоре го накара да изпита лека слабост. Температурата сякаш се повиши с двайсетина градуса. Той разхлаби вратовръзката и разкопча яката си.
	— Добре ли сте? — каза Форман, наблюдавайки го със загриженост.
	— Просто мигрена.
	Не беше пълна лъжа. Усещането за главоболие продължаваше да пулсира, но той не беше сигурен дали това не е породено и от безсънната нощ, в която се питаше дали съдържанието във флаконите ще подейства, или не. Очевидно беше подействало. Доктор Форман не го изрази директно, но посланието беше ясно: двамата агенти са по-добре. Колко по-добре, Нелсън можеше само да гадае, но точно в този момент му бе достатъчно да знае, че субстанцията е проработила. Не беше измамен с буламач. Двата флакона са съдържали истинското нещо, реалната дозировка.
	Когато на петия етаж вратите се отвориха, д-р Форман ги поведе към залите наблизо. Най-напред те минаха покрай бюрото на медицинските сестри в изолационната зона. Щорите бяха вдигнати и през стъклото Нелсън видя Джейсън Ким да седи в леглото и да се храни от табла за закуска. Вчера беше гол до кръста, но сега носеше болничен халат. Той се усмихна и помаха, когато видя доктор Форман.
	— Агент Ким? — попита тихо Пикънс. — Изглежда толкова…
	Форман даде знак на Ким да разтвори халата си, при което агентът кимна и се подчини. Нелсън потисна въздишката си. Пурпурните абсцеси и сълзящите рани от вчера бяха изчезнали. Всичко, което беше останало от тях, бяха леко зачервени петънца.
	— Това, което виждате, господа, е невъзможно — каза Форман.
	Нелсън можеше само да се взира. Чичо му Джим го захранваше с информация за панацея от дете, но така и не успя да осигури проба. Беше виждал резултатите от панацеята постфактум, но никога не беше виждал лека от първа ръка. Нелсън съжали, че той не е с него сега, за да сподели мига.
	— Не е невъзможно, щом сме свидетели — каза Нелсън.
	Форман поклати глава.
	— Няма да споря. Това, което човек вижда, невинаги е повод за вяра, но аз виждам и вярвам. Инфекцията е изчезнала. Супер резистентният стафилокок, който успяваше да устои на всеки антибиотик, прилаган от нас, се изчисти за една нощ.
	— Не разбирам защо това да е невъзможно — каза Нелсън.
	Форман се обърна към него.
	— Защото, дори и да бяхме приложили съвсем нов клас антибиотици, на които стафилококът да поддаде, щеше да отнеме време, дори и след като всички бактерии умрат, за да се потуши кожната инфекция и да се реабсорбира… Дори и ако антибиотикът подействаше незабавно, кожата на Ким не би могла да изглежда така, както тази сутрин.
	— Но е факт — каза Нелсън.
	Той погледна към твърдото безразлично лице на Пикънс. Ако неговият началник чувстваше нещо в момента, то той го прикриваше твърде добре.
	— Това е шибано чудо — каза Форман. — И не е единственото. Нека отидем да видим Ашкрофт.
	Този път разстоянието беше по-кратко. Те влязоха в стаята на агента, отровен с полоний 210, но вместо бледа измъчена фигура, която едва успяваше да вдигне ръката си, намериха един пъргав мъж, седнал на ръба на леглото си, набиващ бъркани яйца.
	Агент Лео Ашкрофт отпусна вилицата си, когато ги видя.
	— Господи, какво направихте?
	_Не е Божие дело, страхувам се_, помисли си Нелсън. Но вместо да отговори това, той попита:
	— Как се чувствате?
	— Чудесно! Отмалял, със сигурност. Искам да кажа, че мускулите ми са атрофирали от цялото време, прекарано в леглото, но като цяло все едно никога не съм бил болен. И вижте това. — Той прокара ръка по скалпа си. — Расте ми коса.
	Нелсън се наведе и осъзна, че под нахлуващата сутрешна светлина от прозореца наистина се вижда лек мъх. Но не го докосна.
	— Какво ми дадохте? — попита Ашкрофт.
	Пикънс побърза да отговори:
	— Ново експериментално лекарство срещу радиация. Всичко все още е скрито-покрито. Не трябва да го споменаваш на никого, дори на семейството си.
	— Както кажете. Аз… — Устните му трепереха и сълзи блеснаха в очите му. — Мислех, че ще си тръгна оттук в ковчег, но доктор Форман каза, че сканирането тази сутрин не е показало никакви следи от радиация в тялото ми. — Той бързо избърса очите си със салфетка. — Това е чудо.
	— Не — каза Пикънс. — Просто наука. Упорит труд на добри специалисти.
	Те го оставиха да довърши закуската си и позволиха на Форман да ги отведе в празния си лекарски кабинет.
	— Две чудеса — каза Форман. — Две чудеса за една нощ. — Той посочи с пръст към Пикънс. — И не ми пробутвайте тези небивалици за „просто наука“. Те може и да минат пред Ашкрофт и Ким, защото не са наясно, че са лекувани с едно и също вещество. Мислят си, че са получили нещо специално разработено за състоянието им. Но ние тримата знаем истината. Това не е наука — това е антинаука, защото едно и също вещество не може да лекува стафилококи и остро отравяне с радиация. И нито един плацебо ефект във Вселената не може да промени състоянието им за една нощ. Така че оставяме науката настрана и навлизаме в сферата на свръхестественото.
	Пикънс изсумтя.
	— Наистина, докторе…
	— Няма „наистина“. Аз съм твърд агностик, но съм дяволски сигурен, че току-що станах свидетел на чудо. На две чудеса.
	Чудо… Две чудеса…
	Първият инстинкт на Нелсън беше да се обади на чичо си, абат на тяхното Братство, и да му разкаже за събитията от сутринта. Но почти можеше да чуе отговора му: _Да не би да си очаквал нещо друго?_
	С усещането за вина той осъзна, че някъде дълбоко в нечестивото си сърце той се бе усъмнил в приказките на чичо си за панацеята. Мислеше, че вярва, и я преследваше с безрезервна упоритост. Но ако наистина беше вярвал през цялото време, откъде идваше това дълбоко усещане за шок, виждайки обективно доказателството?
	Очевидно той се бе провалил на изпита за вяра. Нямаше и как да се върне назад, защото вяра всъщност вече не се изискваше — пред лицето си имаше неоспорими доказателства. Той просто можеше да продължи напред. С още по-голям плам и решителност от всякога.
	— Има ли още от тези неща? — попита Форман. — Защото имам пациенти, които се нуждаят от тях.
	Нелсън поклати глава.
	— Съжалявам. Това беше.
	— Да, но може да произведете още, нали?
	Нелсън погледна встрани.
	— Сложно е.
	— „Сложно е“ друг път! Или може, или не!
	— Проследяваме източника. Надяваме се да можем да осигурим повече в близко бъдеще.
	Надявам се? Надявам? Как може…?
	— Ще трябва да ни се доверите — каза Пикънс.
	Форман се засмя.
	— Това беше добро! — Той отново посочи Пикънс, после Нелсън. — Открили сте нещо, което противоречи на логика и анализ.
	— Анализ ли? — попита Нелсън. — Какво имате предвид?
	— Взех капчица, останала в дозиращата чаша на Ким, и я прекарах през спектрографа на центъра.
	Нелсън искаше да изкрещи — _НЕ!_ Никой не трябва да знае компонентите…
	— Нямахте право! — каза Пикънс, изчервявайки се. — Ще издам заповед да конфискуват…
	— Спокойно — каза Форман. — Няма нищо за конфискуване.
	Пикънс каза:
	— Аз ще реша какво…
	— Не открихме нищо. — Той започна да крачи из кабинета, размахвайки ръце като пиле. — Анализът беше пълен фарс. О, намерихме вода, разбира се, и вярвате или не, глина, пясък и хумус — с други думи: боклук. Наистина, господа… боклук? При какви условия сте миксирали тези неща? Нашата машина постигна провал. Не знам как сте го направили, но сте формирали състав, който не можем да разбием на компоненти — поне не с наличното оборудване.
	Нелсън се спусна на един стол, за да скрие облекчението си. Може би никога няма да научи мистериозната съставка, но поне и Форман нямаше да я узнае.
	— Ще бъдете поставен под наблюдение — каза Пикънс. — Бъдете сигурен. Междувременно не забравяйте и за последиците, ако нещо от това излезе наяве.
	Д-р Форман се скиташе зад Нелсън.
	— Първо, аз държа на думата си. Второ, не бих застрашил репутацията си на рационално човешко същество, разгласявайки тази лудост. Аз…
	Той се спря и Нелсън осъзна, че се навежда по-близо, гледайки в задната част на тила му.
	— Какво?
	— Обърнали ли сте внимание на това?
	— Да съм обърнал внимание на кое?
	— Бенката на врата ви. Изглежда ми не както трябва.
	От само себе си ръката на Нелсън се стрелна към тила му.
	— Не както трябва? Какво трябва да означава това?
	— От едната страна е грапава и има три нюанса на тъмнокафяво, едното почти черно. Трябва да я погледнете.
	— Няма значение — каза Пикънс. — Запомнете какво казах. — Той се обърна към Нелсън. — В колата. Веднага.
	Извървяха пътя до паркинга в мълчание. Нелсън така и не успя да разчете Пикънс. След онова, което заместник-директорът току-що видя, едва ли може да продължи да бъде в състояние на отричане на съществуването на панацея. Или можеше?
	Докато вървяха, той осъзна, че посяга с ръка към врата си. Някъде там имаше неизглеждаща добре бенка? Нямаше никаква представа за това.
	Пикънс наруши мълчанието в момента, в който затръшна вратата на своя автомобил.
	— Предполагам, че ви дължа извинение.
	_Дяволски си прав, но това едва ли беше подходящото време за репликата „нали ти казах“._
	— Няма проблем, сър. Аз самият се съмнявах в развоя на събитията.
	— Да, ами, трябва да призная, че бях предубеден относно умственото ти състояние. — Последва бърза механична усмивка.
	Трябваше ли да се засмее на това?…
	— Но след това, което видях днес, определено вярвам.
	— Невероятно е, нали?
	Той поклати глава.
	— Няма спор, Файв. Каквото и да е това, ние трябва да го контролираме. Но какви са тези неща?
	— Това е, върху което работя. Опитвам се да разбера.
	— Вчера дадох епруветките в нашата собствена лаборатория. Бих искал да мисля, че имаме по-добро оборудване от Уолтър Рийд — всъщност мислех, че нашето оборудване е на висота като цяло. Но резултатът не е по-различен.
	— Как така?
	— Лаборантите казват, че молекулната структура на веществото не се изчислява. Досега не са виждали подобно нещо. Сякаш е извънземно.
	_Само ако знаеш_, помисли си Нелсън.
	Пикънс поклати глава.
	— Това е наистина срамно. Защото, щом не можем да установим молекулната структура, не можем да я синтезираме.
	Нелсън сви юмруци. Отлично. Как ще го унищожи, ако Компанията успее да го синтезира?
	— Това означава, че ще трябва да стигнеш до извора и да доведеш един от тези… тези…
	— Лечители.
	— Точно така. Нуждаем се от един такъв жив човек, за да разберем как го приготвят.
	— Наясно сме с процеса до определен момент, сър.
	Пикънс го погледна.
	— _Сме?_ Кои _сме_? Аз, ти и агенцията?
	Тук трябваше да действа внимателно.
	— Съжалявам. Имах предвид чичо Джим и аз. Той…
	— Ето го отново Джим Файв. Непрекъснато продължаваме да се връщаме към него.
	— Ами, той е този, който установи Лечителите. Той успя да отгледа някои от тези растения в задния двор и да ги приготви точно като тях, но резултатите бяха безполезни. Трябва да добавят още нещо, но всички го отричат. Дори под… принуда.
	— Методите за разпит се подобриха значително от времето на чичо ти, както добре знаеш.
	Нелсън кимна. Агенцията разработи нова смес, която можеше да накара и най-мълчаливия да се превърне в изключително приказлив.
	— Мъртви не са кой знае колко полезни.
	— Затова трябва да го зашеметиш веднага, щом го откриеш. Нокаутирай го, преди да успее да спре сърцето си или каквото там прави.
	— Ще ми трябват работна сила и ресурси, сър.
	— Не се безпокой. Имаш ги. Отивам в Лангли. Веднага щом стигна там, ще ти открия „черна сметка“.
	След всички тези години — зелена светлина и черен фонд. Ето нещо, което да съобщи на своя абат. Но вместо това да му донесе умствена наслада, той се замисли за задната част на врата си.
	Бенка, която не изглежда особено добре? Сериозно?


>>	2.

	— Хелън Кохран е на линия 32 — каза рецепционистката. — Казва, че трябва да говори с теб. Настоятелна е.
	Лора се намръщи. Хелън Кохран? Коя е… О, боже! Тя натисна бутон 32.
	— Здравейте, г-жо Кохран. Искрени съболезнования за Томи.
	— О… да… — Последва сподавено ридание — Благодаря. Беше… тежко…
	— Не мога и да си представя колко.
	— Ами вашата дъщеря. Тя… добре ли е?
	— Доколкото може да се очаква, благодаря. Преживя трансплантация на стволови клетки и засега се справя чудесно. Но й остава да извърви дълъг път.
	— Защо Бог изпитва родителите по този начин?
	_Родителите?_, помисли Лора. За децата не е никак по-лесно.
	Мисис Кохран въздъхна.
	— Не искам да ви задържам. Аз…
	— Не, не. Щях да ви потърся.
	— Така ли?
	— Да. Аз… — Беше толкова трудно за изричане, особено пред някого, когото познаваш. — Направих аутопсията на Томи.
	— О, надявах се да сте вие. Помолих за вас, защото сте срещали Томи няколко пъти. Знаете за състоянието му. Затова ли щяхте да ми се обадите? Какво открихте?
	— Само наранявания от злополуката. Там е работата, че не открих…
	— Не сте открили никакъв артрит, нали? — Констатация, не въпрос.
	— Не, нито следа.
	— Затова ви търся. Видях статията във вестника тази сутрин със снимката на неидентифицираната жертва. Познавах мъжа.
	Публикували са снимката? Трябва да я е пропуснала… Лора грабна писалка, чудейки се как тази жена от средната класа на Мастик ще познава член на банда, занимаваща се с канабис. Но работата й отдавна й бе показала, че между хората съществуват всякакви странни връзки.
	— Знаете ли името му?
	— Да. Казва се Чет Броуди. Помагаше във физиотерапията на Томи.
	Име… Най-накрая има име. Но почакай. Човек с уважавана работа не се вписваше в теорията за война между наркобосове на Лоусън.
	— Той е физиотерапевт?
	— Просто асистент. А може би и повече. Той излекува артрита на Томи.
	_Какво?!_
	— Как… Как го е направил? — Чуй се само…
	И г-жа Кохран разказа историята за Чет, който се появил пред вратата й преди два дни с епруветка със странна субстанция, която тя изхвърлила, но и която Томи изпил. На другата сутрин Томи се събудил без артрит.
	— Беше чудо — каза тя. — Това е единственият начин, по който да го обясня.
	Доктор Склер го беше нарекла „невъзможно“. Но „чудо“ и „невъзможно“ имаха връзка помежду си, нали? Едното не можеше без наличието на другото. И докато г-жа Кохран разказваше историята си, в главата на Лора бавно започна да изкристализира връзката между артритно болното дете с перфектни стави и най-здравия бивш наркоман в света.
	— Какво каза Чет, че има във флакона?
	— Всичко, което каза, е, че е на билкова основа.
	Билкова… Може би всъщност не е отглеждал канабис.
	Но ако е било нещо друго… Какво? Какво е то, за бога?
	— Случайно да пазиш флакона?
	— Страхувам се, че вече е в общинското сметище. Изхвърлих го в боклука онази нощ. След като на сутринта видях Томи, отидох да го потърся, но камионът беше минал.
	Лора удари два пъти по бюрото си с длан. По дяволите! Би могла да разчете химическия състав на тази „чудотворна“ отвара. После отново изрази съболезнованията си и благодари на жената, че е отделила от времето си да й се обади въпреки трагедията на сина си.
	— Как можех да не ви се обадя? Чет подари на Томи няколко часа безрезервно щастие, преди да умре. Не можех да го оставя да лежи в ненадписан гроб.
	Някои хора… — помисли си Лора, когато затвори — … някои хора са твърде добри за този свят. Тя реши да не я моли да дойде да разпознае тялото на Броуди. По-добре беше да намери някой член от семейството му или някой колега, който да свърши това. Що се отнася до името, тя отиде направо при д-р Хенигер с новините.
	— Имахме успех със снимката в статията — каза тя, когато влезе в офиса на завеждащ Катедра съдебна медицина.
	Хенигер я погледна с кисела физиономия.
	— Е, поне някои от нас имат успех в работата си. Все още ли няма причина за смъртта?
	Тя знаеше, че не е точно така, но каза:
	— Все още не.
	Хенигер удари бюрото си.
	— Приличаме на аматьори, Лора. — След кратко барабанене с пръстите си попита: — Добре, какво ще кажеш за снимката?
	— Този, който ме потърси, ми съобщи, че жертвата е Чет Броуди, помощник-терапевт във физиотерапевтичен център „Морис“.
	Хенигер кимаше. Тя вдигна лист хартия.
	— Това съвпада с обаждане от Мириам Броуди в Уилямсбърг. Но тя казва, че името му е Хаим Броуди и той е неин син.
	— Чет, Хаим… достатъчно близо е.
	— Страстна последователка на православната църква е, днес е петък и тя иска да го вкара в земята преди залез-слънце. Готова ли си да освободиш тялото?
	Лора кимна.
	— Имаме достатъчно материал за изследване. Ако всичко е наред, можем да го пуснем веднага, щом ни даде официална лична карта. Готова съм да освободя и Томи Кохран.
	— Момчето от автомобилната катастрофа. Добре.
	— Намерих странна връзка между Броуди и детето Кохран.
	Тя даде на началника си бърз доклад за разговора й с майката на Томи.
	— Странно — каза Хенигер. — Много странно.
	— Чувствам, че трябва да впиша тази информация за бъдещи справки, за да може връзката да не се загуби, но не знам къде точно да го направя.
	— Прикачи го като допълнение и към двата доклада. Между другото, какво ще кажеш за изгорената жертва?
	— Освен факта, че с Броуди са свързани заради палежа, татуировките и неопределената причина за смърт, всичко, което имаме, е името от споразумението за наем. Ще трябва да изчакаме зъбните записи, за да потвърдим самоличността.
	— Пришпори малко нещата. Искам това да бъде разрешено възможно най-бързо.
	Лора се чудеше дали изобщо някога ще успеят да разрешат тези случаи.


>>	3.

	След като прочете статията във вестника, на Нелсън му идеше да изкрещи.
	Преди да напусне окръг Колумбия, той направи консултация с хирурга във Форест Хил, който в продължение на десетилетия извършваше нелегална работа на свободна практика за агенцията. Тя вече беше пенсионерка, но обичаше да държи ръцете си заети. Каза й, че има нужда просто да провери бенка на врата му, за да знае дали има причина за тревога.
	Форест Хил се намираше на кратко разстояние от Ла Гуардия и той пристигна малко по-рано. За да запълни времето си в празната чакалня, бе взел брой на „Нюз Дей“, който видя да стои на страничната масичка. Радваше се, че го направи, но и в същото време съжали за това.
	Нищо изненадващо в първите няколко страници: полицията разследваше подозрително самоубийство на местна жена на име Кристи Пикъринг, автор на някакъв нов бестселър, наречен „Ритник“, който беше представен в библиотека „Масапекуа“ и тем подобни, докато не видя снимката…
	Този никому неизвестен окръжен заместник, патоанатом — Лора Фанинг — беше предоставил снимка на втория мъртъв Лечител. Мъжът на снимката изглеждаше по-слаб и крехък от Броуди, който бе видял в мобилната къща, но без съмнение този измършавял задник беше един и същи човек. Нямаше идея откъде се е взела тази снимка, при положение че бараката му бе станала на пепел.
	Но това беше лошо. Нелсън не знаеше колко от колегите му Лечители го познаваха по физиономия, но ако има такива, то те несъмнено щяха да минат в нелегалност. Единственото по-лошо нещо от това би било да пуснат снимка на татуировката на гърба му. Дори и Лечителите, които никога не са чували за Броуди, щяха да познаят татуировката. Резултатът можеше да бъде дълъг период на затишие, преди Нелсън да проследи друг производител на панацея.
	В края на тясната чакалня се отвори врата и през нея влезе възрастна жена. Тя кимна към него:
	— Ела.
	Той влезе в кабинет, където безгласно беше упътен да седне на маса със странна форма в центъра.
	— Къде е тази бенка? — попита тя с френския си акцент.
	Д-р Аделе Моро беше на седемдесет, болезнено слаба, с много къса рижа коса.
	— На врата ми. — Той беше отстранил вратовръзката си и сега подръпна яката си. — Ето тук.
	Тя нагласи светлината и се загледа.
	— Свали си ризата.
	— Не я ли виждаш? Точно там е.
	— Необходима е биопсия. Искаш кръв по яката си ли?
	— Биопсия? Наистина ли? — Той свали ризата и тениската си. — Ще направите манипулацията в момента ли?
	— Просто пункционна биопсия. Ще взема съвсем малко парче, което ще изпратя за анализ.
	— Наистина ли мислиш, че има нужда?
	— _Mais oui._ — В тона й усети пълна липса на противоречие.
	Зад гърба си чу тропане на инструменти. Беше ужасяващо.
	— Няма ли да се пошегуваш с името ми?
	— Моля?
	— Доктор Моро — всички си правят шеги.
	— Извинявам се. Не знам за какво говориш.
	— „Островът на доктор Моро“ — известен роман.
	— Не чета художествена литература. Измислени хора, измислени събития. Загуба на време.
	Тя изцъка.
	— _Quel dommage._
	_Нека се придържаме към мен_, помисли си той.
	— Какво…?
	— Замълчи, нека дезинфектирам мястото.
	Той усети нещо студено и мокро на врата си.
	— Не мърдай! — каза тя и думите й бяха последвани от остра, пронизваща болка.
	— Мамка му! — извика той, опитвайки се да не скочи от мястото си. — Какво направи?
	— Казах ти: биопсия.
	— Да си чувала някога за местна упойка?
	— Това е за бебета.
	Той се обърна и я видя да слага малко кърваво парче плът в стерилно бурканче, наполовина пълно с прозрачен разтвор.
	— Какво мислиш, че е?
	— Няма значение какво мисля аз, а какво ще каже микроскопът, _n’est-ce pas_?
	Тя залепи марля над мястото на биопсията, след което опипа шията му. Когато кокалестите й пръсти се задържаха на едно място, тя цъкна с език.
	— Какво?
	— Пипни тук…
	Той се протегна и натисна мястото.
	— Не…
	Тогава тя раздвижи пръста му.
	— Малка бучка, нали?
	Почувства я… колкото семката на лимон, точно под кожата.
	— Какво…?
	— Лимфен възел — разширен лимфен възел. Облечи се.
	Пръстите му се задържаха върху бучицата, след което той нахлузи тениската си обратно през главата.
	— Но ако трябва да предполагаш, може ли това да се окаже… как го наричате… злокачествен меланом?
	— Ако не е така, ще променя името си на Анке и ще говоря немски до края на живота си.
	Нелсън почувства ледени тръпки да пълзят нагоре по стомаха му. Злокачествено заболяване…
	— Не, сериозен съм.
	— И аз. — Тя започна да пише в рецептурника си. — Ето защо те изпращам на рентген на гръдния кош.
	— Защо?
	— Ще искаш да знаеш дали има разсейки.
	Той отбеляза „ти“, не „аз“ или „ние“. Това не е неин проблем…
	— Защо гърдите? Дори не си ми прегледала гърдите.
	— Разпространява се предимно в белите дробове.
	— Туморът?
	— Разбира се, че туморът. За какво друго говорим?
	— Сигурна ли си?
	— Белите дробове са като ривиера за меланома. Лесно пътуване, което можеш да предприемеш винаги. — Тя откъсна бележката и му я подаде. — Можеш да отидеш във всяка болница или център за образна диагностика. Няма значение. Ще направят това и без направление.
	— Ами ако не се е разпространило?
	— Ще бъде добре. Широка ексцизия на врата ти може да го излекува.
	— Но…
	Тя пъхна бурканчето с биопсията в ръцете му.
	— Дай това в лабораторията на ЦРУ. Ще стане много по-бързо от комерсиалните лаборатории.
	— Но…
	Тя вдигна ръка.
	— Не мога да ти кажа повече, защото не знам повече. Приключихме.
	Тя го придружи до чакалнята и затвори вратата зад него. Йозеф Менгеле вероятно е имал по-добри обноски…
	Нелсън стоеше в затвореното празно пространство, вдишвайки дълбоко въздух, за да се съвземе. Добре. Ако бенката се окажеше злокачествена, той ще се справи с нея. Щеше да направи „широката ексцизия“, която му спомена, въпреки че проклет да е, ако я остави да го докосне отново! А ако се беше разпространило… ами… в днешно време противораковите медикаменти вършеха чудеса…
	Когато се насочи към външната врата, погледът му падна върху броя на „Нюз Дей“. Той го грабна и го пъхна под мишница. Време беше да се фокусира върху това, което наистина бе важно.
	Тази Лора Фанинг… бе събрала твърде много доказателства, които трябваше да бъдат неутрализирани. И защо името й му звучеше толкова познато?
	Веднага, щом излезе, той позвъни на Брадшър.


>>	4.

	Лора вдигна поглед, когато чу потропване по рамката на вратата си. Хуан, един от служителите в моргата, стоеше там: тъмен, двайсет и няколко годишен мъж с един от онези тупирани нагоре перчеми.
	— Съжалявам, че ви притеснявам, докторе — каза той.
	— Какво има?
	Той вдигна кожен ремък.
	— Отдолу дойде съобщение, че семейството на 203 не желае да вземе дрехите му.
	— 203?
	Служителите кръщаваха труповете с номера на охладителната им камера.
	— Броуди.
	Майката и братът на Хаим Броуди бяха дошли да идентифицират тялото, при което Мириам Броуди й беше казала, че Хаим е отхвърлен от баща си заради това, че е бил гей и че е бил неуспешно лекуван срещу болестта на Ходжкин — често срещан при СПИН.
	— Ако това е негово — каза тя на Хуан, — можеш просто да го изхвърлиш… или го задръж, ако искаш.
	Някои от служителите не се гнусяха от идеята да взимат неща, останали от мъртвите. Понякога, когато се стигнеше до избор между това дали вещите да отидат в техния гардероб, или в пещта, печелеше гардеробът им.
	— Нямам полза от него, но докато го изваждах от гайките, забелязах, че има нещо написано върху него.
	Това събуди интереса й.
	— Дай да погледна.
	Той й го подаде.
	— Отвътре е.
	И действително имаше поредица от букви по дължината на вътрешната повърхност на кожата, успоредно на ръба на колана.
	Тя го вдигна за токата, оставяйки го да виси надолу. Обърна колана.
	{img:kolan.png}
	— Говори ли ти нещо?
	Хуан поклати глава.
	— Само поредица от букви.
	Лора отново го завъртя към себе си. Да, само поредица от букви, но някъде дълбоко в ума й някакъв глас изкрещя „КОД“!
	Тялото на Броуди беше изчезнало, но тайната на смъртта му и мистерията около разтвора или еликсира, или каквото и да е било онова вещество, което бе дал на Томи Кохран, оставаха. Да не говорим за изчезването на неговия СПИН, на неговия лимфом и неговия сарком. Беше уведомила полицията, че освобождава тялото, и детективът, с когото говори, й бе казал, че не са успели да намерят причина за пожара при нито един от двата палежа.
	Случаят беше все още отворен — твърде широко отворен.
	— Ще запазя това — каза тя. — Може да е доказателство.
	Хуан сви рамене, махна с ръка и си тръгна.
	— Изцяло твой е.
	— О, и благодаря, че ми го донесе.
	Вече беше излязъл, но тя чу неговото „De nada“. След което се втренчи отново в буквите. Определено е код. Но защо има толкова повторения? И защо е изписан вертикално?
	Тя го прегъна и го прибра в чантата си.


>>	5.

	С осанката на военен — в края на краищата беше прекарал известно време в Ирак с първа бригада на 82-ра въздушна дивизия — Брадшър стоеше пред бюрото на Нелсън, докладвайки му.
	— Както наредихте — каза той, — проникнахме в локалната мрежа на медицинския експерт и снехме снимките на татуировките на Броуди и Ханрахан от системата. Същото направихме и с компютрите в шерифската служба. Трябва да отбележа, че тази жена ми изглежда много заинтригувана от татуировката. Откакто е била заредена в системата, снимката на Броуди е разглеждана многократно.
	— Повтори ми отново името й?
	— Лора Фанинг.
	Ето го пак това познато чувство, че е чувал името й и преди.
	— Какво знаем за нея?
	Брадшър се зарови из телефона си и започна да чете:
	— Лора Фанинг, на трийсет и седем години, разведена, с едно дете — момиче — на 8 години. След медицинското училище се занимавала с биопроспектинг на свободна практика в Мексико и Централна Америка, след което се омъжва и следва патоанатомия в Ню Йорк.
	— Къде?
	— Университета „Бригъм Йънг“, след това „Стрич Медикъл“ в Лойола…
	— Чакай, чакай! Университета „Бригъм Йънг“? Да не би да е от Юта?
	Брадшър кимна и погледна телефона си.
	— Родена и израснала в Солт Лейк Сити. Това важно ли е?
	Може ли е да е тя? Двадесет години, след като преобърна живота му с главата надолу, възможно ли беше да се е завърнала, за да го направи отново? Той отблъсна тази мисъл. За по-късно…
	— Не толкова. Значи си се погрижил тя да няма достъп до тези неща.
	— Надявам се, но не мога да го твърдя със сигурност.
	Слабото облекчение, което Нелсън изпита от новината, че снимките са изчезнали, се изпари.
	— Какво трябва да означава това?
	— Ами, винаги има шанс тя да ги е разпечатала. И другият ни проблем е, че не знаем източника на тези снимки. Дали е използвала служебен фотоапарат, или ги е направила със смартфон?
	— Бих заложил на служебен фотоапарат.
	— Това е логично, сър, но по-новите телефони правят снимки с висока резолюция и винаги са наблизо, затова е възможно тя да е използвала личния си такъв. Снимката може все пак да е и на картата на фотоапарата.
	— Което ще й позволи да я качи отново. Някакви предположения?
	— Уредил съм довечера някой да „посети“ кабинета на медицинския експерт.
	— Някой от агенцията?
	— Да. Много компетентен. Мисля да го накарам да постави и подслушвателно устройство, докато е там, в случай че има още изненади.
	— Отлично. Направи го. — Затова харесваше Брадшър: беше задълбочен и ефективен. — Но какво ще кажеш за опцията снимките да са на телефона й?
	— Исках да обсъдя това с вас. Бихме могли да се погрижим някой да го открадне, да изглежда като обикновен обир.
	Това винаги е било алтернатива и в този случай звучеше като добра такава. Смартфоните бяха популярна цел.
	— Много добре. Но предпочитам компанията да не участва в това.
	— Съгласен съм, сър. Някой от нашите?
	— Да. Намери брат, който е подходящ за тази работа.
	— Ще се погрижа за това.
	— И говорейки за снимките, онази на Броуди, публикувана във вестника, ми се струва изрязана.
	Брадшър кимна.
	— Имате набито око, сър. Видях оригинала на компютъра на Фанинг. Сниман е до жена с туземски произход.
	— Имаш ли я в себе си?
	— Запазих по едно копие.
	— Добре. Виж дали можем да я идентифицираме и разбери къде е направена снимката.
	— Мислите ли, че може да има връзка с Лечителите?
	— Ами, погледни го по този начин: на тази снимка той изглежда болен, а когато го притиснахме в ъгъла, беше напълно здрав. Забележително подобрение между момента на заснемане и сряда вечер. Може да е косвено, но е достатъчно, за да ме направи подозрителен.
	— В такъв случай и тя може да е Лечител.
	Нелсън кимна.
	— Точно това си мислех и аз. Може би е вратата на Броуди към култа.
	Изражението на Брадшър помръкна.
	— Ще се заема веднага.


>>	6.

	Когато Брадшър си тръгна и Нелсън остана сам, той се отпусна на стола си. Беше му коствало огромно усилие, за да се съсредоточи върху проблемите. Тази сутрин главоболието се бе успокоило, не напълно, но до степен поносимо. Потенциалната бомба с часовников механизъм, която се криеше на врата му, продължаваше да ровичка из мислите му, потискайки концентрацията му. Той почти усещаше как расте. Знаеше, че това не е възможно, разбира се, но все пак…
	Той докосна превръзката. Чувствително е. Със или без анестезия, отсега нататък мястото на биопсията щеше да е болезнено. Но не можеше да притеснява д-р Моро по това време. Щеше да го вземе за бебе. За плужек. Но защо толкова скорострелно го изпрати на рентгеново изследване? Наистина ли мисли, че…?
	Той не искаше да се занимава с неприятни неща. Не смяташе, че е сериозно болен. Но все пак отиде в болница „Форест Хилс“ и представи предписанието си за радиология. След кратко изчакване те направиха рентгенова снимка — обърни се по този начин, задръж дъха си, обърни се, задръж дъха си, довиждане. Никой не му каза нищо за резултатите. Обадете се на личния си лекар утре.
	Но тя не беше негов лекар. Нямаше начин тази ледена кучка да му бъде личен лекар. И все пак тя назначи теста, така че резултатите от него щяха да бъдат препратени към нея.
	След като осъзна това, Нелсън позвъни на д-р Форман в Уолтър Рийд, за да му каже, че е направил биопсия на бенката си и иска той да направи анализа. Форман се опита да го отблъсне, казвайки му, че не взима частни пациенти, но Нелсън го притисна, твърдейки, че именно той беше забелязал проблема и най-малкото, което можеше да направи в случая, беше да каже диагнозата. Форман склони. Веднага, щом Нелсън пристигна в кабинета му, той препрати бурканчето с тъкан към Бетезда.
	Сега можеше само да чака. А докато чака, можеше да провери тази Лора Фанинг. Ловът несъмнено щеше му даде малко разсейване от опасенията му за здравето.
	С помощта на интернет му отне едва няколко минутки, за да получи достъп до правилния брой на „Солт Лейк Сити Трибюн“ отпреди двадесет години — никога нямаше да забрави тази дата — и статията за блъснатия пешеходец, пресичащ улица „Саут Стейт“.
	Да! Името на шофьора беше Лора Фанинг. Нямаше нейна снимка, но възрастта й беше определена като седемнайсет. Бързо прехвърляне напред го отведе до Лора Фанинг, доктор по медицина в окръг Съфолк. Датата на раждане съвпадаше. Без съмнение ставаше въпрос за един и същи човек: шофьорът, който блъсна чичо Джим и го остави частично парализиран, приключвайки по този начин кариерата му, експертът извършил аутопсията на двамата Лечители, които Нелсън преследваше.
	Как е възможно това да се случва? Как…?
	Мобилният му иззвъня. Той не разпозна номера, но кода — 347 — беше местен. Може би Куинс… Форест Хил… Пръстът му потрепери, когато натисна бутона за приемане.
	— Ало? Агент Файв?
	— Кажете, доктор Моро.
	— Разпозна ме по акцента ми, нали?
	— Разбира се. Обаждате се да попитате как се чувствам ли?
	— Защо да го правя? Това беше само биопсия. Не, получих изследванията от рентгеновата снимка.
	Толкова скоро?
	— И?
	— Не са добри. Туморът се е разпрострял в белите ти дробове.
	Нелсън потисна внезапното си желание да повърне.
	— Колко е сериозно?
	— Всяко подобно нещо там е сериозно. Трябва веднага да се консултираш с онколог.
	— Може ли…? — Мислите му закръжиха във всички посоки. — Може ли да ми изпратите резултатите по факса?
	— Имам ги на имейл. Мога да ти ги препратя.
	Електронна поща… Това обясняваше как ги е получила толкова бързо. Радиолозите сигурно й ги бяха изпратили веднага. Той продиктува личния си имейл — не искаше да използва служебния.
	— Имай предвид, агент Файв, че щом е в белите дробове, може да има разсейки и на други места. Довиждане.
	Думите сами по себе си можеха да бъдат възприети като проява на загриженост, ако не бяха изказани с тази повърхностна интонация.
	Той се загледа в екрана на смартфона си за малкия символ @, който показваше, че има нов имейл в профила му в AOL. Когато пристигна, го отвори. Фразите „маса в десен среден лоб“ и „хиларна лимфаденопатия“ от рентгеновия доклад се блъснаха в съзнанието му, без да оставят и следа от други мисли. Това не може да е на добро.
	Препрати го на доктор Форман. С рентгеновия доклад плюс предстоящия резултат от биопсията той със сигурност би могъл да придобие представа срещу какво се изправя. Снощи той не спа заради притеснението дали панацеята ще проработи. Съзнаваше, че му предстои втора безсънна нощ, но този път поради съвсем различна причина.
	Но той трябваше да направи една важна спирка, преди да стигне до леглото си.


>>	7.

	В центъра чичо Джим го поздрави сърдечно и каза:
	— Нека забравим за случилото се онази вечер.
	Това устройваше и Нелсън. Скривайки учудването си от резултата, той му съобщи за успешната демонстрация на панацея пред Пикънс. И отказа да спомене за меланома, но вместо това му показа снимка на Лора Фанинг.
	— Да — каза чичо Джим, втренчен в лицето й. — Тя е. Няма начин да забравя тези очи.
	Нелсън знаеше какво има предвид: бледите сини очи на Лора Фанинг на фона на тъмното й лице бяха удивителни, почти обезпокоително удивителни, тъй като наподобяваха ангелски. И все пак… той можеше да усети мириса на сяра около нея.
	— Смяташ ли, че това е работа на Дявола — намесата й в делото на Братството, в делото на живота ти?
	Той сви рамене.
	— Може би. Но и така да е, сигурен съм, че тя не е наясно.
	Забележката изненада Нелсън.
	— Тя разруши живота ти, направи преследването на Лечителите невъзможно за теб. Откъде можем да сме сигурни, че не е една от тях?
	— Предпочитам да мисля за нея като за инструмент на Господ, който трябва да отнеме това от мен, а теб да направи Негов меч.
	Колкото и да му се харесваше тази идея — да бъде дясната ръка на Господ, Неговия архангел на Земята — Нелсън не можеше да допусне толкова лесно за Фанинг това.
	— И все пак…
	— Знаеш ли, че когато бях в болницата в Солт Лейк Сити, тя ме посещаваше почти всеки ден?
	— За да злорадства?
	— Нищо подобно. Предимно плачеше и казваше колко съжалява. Тя беше дете тогава и беше опустошена от случилото се. Аз й простих, Нелсън. Очевидно обаче ти не си.
	— Не знам дали мога да го направя.
	— Трябва. Дори ако змията манипулира събитията и тези Лечители са попаднали точно на нейната маса за аутопсия. Това не е нейно дело. Змията я използва, за да отвлече вниманието ти. Не позволявай да успее. Бидейки твой абат, ти заповядвам да останеш съсредоточен. Дръж очите си отворени.
	— Не се тревожи за това, Приор. Съвсем близо съм.
	Джим се облегна назад и го погледна.
	— И после какво, Нелсън? Какво ще правиш с живота си, когато успееш да изпратиш панацеята обратно в Ада?
	Въпросът го изненада.
	— Аз… Аз ще…
	— Изобщо имаш ли живот, Нелсън?
	Сега беше изваден напълно извън равновесие.
	— Да, разбира се. Имам Братството и агенцията.
	— Но нищо друго, нали?
	— Няма място за нищо друго.
	Особено сега, с меланома в дробовете му.
	— Аз и останалата част от братята оценяваме твоята ревностна отдаденост. Но нека говоря като твой чичо сега, не като твой абат. Първият ти дълг е към Братството. Вторият — към агенцията, защото тя предоставя достъп до информация, която ти позволява да бъдеш професионалист в изпълнението на първия. Но освен тях ти имаш и дълг към себе си, Нелсън.
	— Мога да се грижа за себе си.
	— Не ти говоря за поддържане на форма и хранене. Бях като теб преди злополуката. След нея вече нямам агенцията и въпреки че все още съм абат на Братството, моята роля е предимно консултативна. Инцидентът ме ограби.
	— Още по-голяма причина да не прощаваш на Лора Фанинг.
	— Да прощаваш, е божествено, забрави ли? Говоря ти за това, че не трябва да свършваш като мен. Поглеждам назад и ми се иска да бях направил друго с живота си. Освен че те осинових, нямам никакви други приятни спомени — бях толкова погълнат от Братството и агенцията и не направих нищо друго.
	Нелсън се чувстваше така, сякаш потъва надълбоко.
	— Но… аз се присъединих към Братството и агенцията, за да продължа делото ти.
	— И оценявам това, разбира се, но ми се иска да имаш живот и извън това. Кажи ми, Нелсън, как се забавляваш.
	— Да се забавлявам?
	— Да, с какво се разнообразяваш? Какво друго вършиш, нещо, което да ти носи само и единствено удоволствие. Като гмуркане или туризъм, или баскетбол, или четене на трилъри. Сещаш се, с какво се забавляваш?
	Забавлението не беше в дневния му ред. И забавлението беше надценено. Това беше възможно най-голямата загуба на време.
	— Добре свършената работа е забавна — осъзна, че това прозвуча куцо в момента, в който го изрече.
	Джим поклати глава.
	— Нямаш представа, нали? Повярвай ми: ако нещо те извади извън строя, ще пожелаеш да си отделял малко време за забавление. Знам, защото при мен е така. — Той отмести поглед. — Също така ми се иска…
	— Какво?
	— Иска ми се да бях проявил по-добро отношение към някои от тези Лечители.
	— Но те са езичници, служители на змията.
	— Знам, синко, но ги мразех с такава ярост. Чувал ли си думите „мразете греха, не грешника“?
	— Разбира се.
	— Е, аз бях сляп за това. Мразех и грешните. Но сега, когато се обръщам назад, чудя се дали изобщо са били такива.
	Нелсън не можеше да скрие изумлението си.
	— Какво?!
	— Изслушай ме. Смъртният грях изисква сериозна причина — например опитът да се саботира Божият план, пълното приемане на този опит — неща, които те със сигурност правеха — и задоволителен отзвук. Вече не съм сигурен, че са покривали последното изискване.
	— Как можеш да кажеш това?
	— Това означава, че трябва да си сигурен, че не постъпваш погрешно. Осъзнах, че никой от тях не вярваше, че върши нещо грешно. Те бяха наивници, слуги на змията със сигурност, но слуги, които не знаят, че са такива. Тези, които разпитвах и осъдих по Левитската санкция… да, те бяха езичници, те не бяха избавени, но не изпитваха и вина. Те искаха само да лекуват, а аз… Аз ги нараних.
	— Вършел си Господното дело.
	— Продължавам да си повтарям това.
	— „Не оставяй вещицата да живее.“ Не помниш ли?
	— О, помня го добре. Помня го много добре. — Той погледна часовника. — Тук сервират вечерята по-рано. По-добре е да тръгвам.
	Нелсън придружи чичо Джим до трапезарията, след което се насочи към колата си.
	Какво се случваше с чичо Джим? Да не изкуфяваше? Имал желание да се е отнасял по-мило с Лечителите? Та той е абат на Братството, а тяхната мисия е да заличат тези езичници от лицето на Земята. И опрощението му към Лора Фанинг… пълен абсурд. Може би парализата размекваше и останалата част от мозъка му.
	Веднага, щом стигна до колата си, той се обади на Брадшър.
	— Избра ли кой да вземе телефона на патолога довечера?
	— Точно разговарях с него. На път е.
	— Обади му се отново. Кажи му да постави подслушвател, ако може. Искам да знам всеки неин ход.
	— Ще го направя.
	— И още нещо.
	— Да, сър?
	— Кажи му да я нарани — да я нарани лошо.


>>	8.

	Всичко стана толкова бързо.
	Както обикновено, Лора влезе в алеята и спря пред гаража. Датчикът за движение над вратата се включи, осветявайки района. Ключът за дистанционно вдигане и сваляне беше монтиран на сенника й, но тя не го използваше. Хаосът в гаража отдавна беше изгонил колата й отвън.
	Тя събра нещата си и стъпи на асфалта. Тъкмо затваряше вратата, когато тежък удар в гърба я блъсна, притискайки я към колата. Това изтръгна въздуха от дробовете й и тя едва можеше да си поеме нов, да не говорим да извика за помощ.
	Почувства как чантата й се изтръгва от рамото й и понечи да я сграбчи. Вкопчена в дръжката й, тя се обърна с лице към слаб мъж с рядка коса и брада, облечен в суитчър с качулка.
	— Пусни я, кучко, или ще пострадаш!
	Една доста осъзната част от нея знаеше, че трябва да направи точно това — да му позволи да я вземе. Нищо, намиращо се вътре в нея, не беше незаменимо. Но друга, по-примитивна част крещеше: _Това е мое! Не можеш да взимаш нещо, което ми принадлежи!_
	Така че тя я дръпна към себе си.
	Той посегна към лицето й. Тя се отдръпна встрани, което отклони удара, но все пак болката прониза челюстта й, шокирайки я. Пръстите й отпуснаха хватката си и дръжката на чантата падна свободно. Отне й секунда-две, за да фокусира зрението си, но той не бягаше. Всъщност той се готвеше да й нанесе втори удар. Но преди да успее да го направи, някой сграбчи ръката му и го извъртя.
	Лора наблюдаваше как вторият мъж изтласка първия на разстояние, след което нанесе тежък удар в червата му, последван от друг удар в тила му. Мъжът заедно с чантата на Лора се стовари на земята като чувал с цимент.
	Вторият мъж пристъпи към Лора. Носеше тъмносин екип с две по-тъмни ивици от двете страни на краката и ръцете. От джоба на гърдите му висяха слушалки за музика. Тъмна коса и четвъртита челюст.
	— Добре ли си?
	— Мисля, че да.
	Не беше. Не точно. Челюстта й я болеше адски, а тялото й трепереше от прилив на адреналин.
	— Тичах наблизо и… — Той поклати глава. — Мислех, че това се случва в други градове, не в Шърли?
	— Нали. Искам да кажа, кой изобщо е чувал за Шърли?
	Той погледна назад, към мъжа, гърчещ се на земята.
	— Поне нямаше оръжие.
	Тя внимателно потри челюстта си.
	— Няма нужда от такова.
	Тя погледна нападателя си. Десният му ръкав се бе вдигнал, разкривайки татуировка в долната част на предмишницата му. От позицията й изглеждаше като DXXXVI.
	Непознатият сви рамене.
	— Не знаех какво друго да правя.
	— Радвам се, че се намеси.
	— Само се надявам да не си навлека проблем с това.
	— Как можеш да си навлечеш проблем, когато си предотвратил обир?
	— Законът често страни от хора като мен. Този мръсник може да ме съди за причинена телесна повреда или нещо подобно.
	— Не и докато съм наоколо.
	— Искам да кажа, че обаждането и чакането на ченгетата не са точно правилната опция според мен.
	— Виж, ти направи нещо добро. Но все пак мисля, че трябва да ги повикам. О, момент… — Тя посочи нападателя си, все още лежащ върху чантата й. — Телефонът ми е под него.
	— Аз ще се справя.
	Той извади собствения си телефон и набра. След кратко изчакване заговори:
	— Здравейте, бих искал да докладвам…
	Зад него тя видя как нападателят й скочи на крака.
	— Ще избяга!
	Вторият мъж се завъртя и тръгна след него, но нападателят имаше добра преднина.
	По дяволите! Спасителят й отнесе със себе си и телефона. Но тогава тя забеляза чантата си. Втурна се към нея и зарови вътре в търсене на своя айфон. Къде е? Лора изсипа съдържанието върху капака на колата си, но телефонът й липсваше.
	Беше оставил портфейла, но избяга с телефона й… Какво…?
	Точно в този момент една кола спря до бордюра. Лора усети това по лампата на фотоклетката. Стивън… нейният бивш. След всичко случило се уикендът му с Мариса бе изтласкан на заден план. Пясъчнорус, висок като върлина, той излезе от колата и преметна през рамо раница.
	— Лора. — Тонът му беше приветлив. — Какво правиш навън?
	В гърлото й заседна буца, но тя я преглътна.
	— Аз… Нападнаха ме.
	— Боже мой! — Той се затича към нея. — Сериозно ли?
	Тя кимна. Буцата се върна.
	— Ранена ли си?
	Тя поклати глава. Не можеше да си спомни кога за последно се бе зарадвала така на присъствието му. Протегна ръце. Имаше нужда от прегръдка. Той не се поколеба. Пусна раницата си и я прегърна.
	Преди развода всичко, което двамата правеха, бе да влизат в пререкания. Сега, години по-късно, се справяха доста по-добре. Тоест никога нямаше да бъдат отново съпруг и съпруга, но биха могли да бъдат приятелски настроени един към друг родители.
	— Обади ли се на ченгетата? — каза той след няколко секунди.
	— Той ми взе телефона.
	Пускайки я, Стивън извади мобилния от джоба си.
	— Нека ги пораздвижим. Ще трябва да уведомиш банката да блокира кредитните ти карти и…
	— Оставил е портфейла ми. Взел е единствено телефона.
	— Това е странно.
	— Може би защото другият мъж не му остави време…
	— Чакай. Другият?
	— Ще ти кажа, след като повикаш ченгетата.
	Другият… Къде беше той? И кой беше?


>	Щелман

>>	1.

	— Главозамайващо! — извика Мариса, когато баща й постави пред нея чинията.
	— Приготви го, както трябва, нали? — попита Лора.
	Устата на Стивън се изкриви.
	— Обработено отвсякъде. На „ти“ съм с програмата, нали знаеш.
	Разбира се, че е.
	— Съжалявам, че те засегнах.
	С имунната система на Мариса и нейното несигурно състояние след трансплантацията на стволови клетки Лора не поемаше никакви рискове. Всички продукти трябваше да бъдат свежи, приборите — добре почистени, дъските за рязане се сменяха периодично и всичко трябваше да бъде задушено на пара или да е вряло най-малко на 160 градуса.
	Беше купила биологични яйца, но все пак се тревожеше от заразяване със салмонела, ако не са приготвени добре. Далечен изстрел, съзнаваше тя, но в тази къща нищо не ставаше по лесния начин все пак.
	Стивън подхлъзна един омлет от три яйца в чинията й.
	— Ето и за теб.
	Тя не беше гладна, все още не се бе съвзела от случилото й се снощи. Искаше й се да спести на Мариса страшната история, но с ченгетата наоколо, дошли да й вземат показания, трябваше да й каже. Отокът на челюстта й беше грозно напомняне за това. Такава беше и болката.
	Зарадва се на омлета. Болеше я, като дъвче.
	— Изглежда страхотно. Веднага, щом приключа с него, излизам.
	Стивън се усмихна.
	— Не те притискам.
	— Няма да отнемам от времето ти с Мариса.
	Лора пъхна в устата си една хапка — беше вкусно — и се огледа. Мариса приготвяше сандвич, комбинация от своя омлет и тост, а Стивън, все още при печката, разбиваше друг омлет за себе си. Не помнеше последния път, когато тримата бяха закусили заедно. Обичайната им рутина не включваше това.
	Друго, което беше против рутината, бе оставането на Лора в къщата снощи. Беше прекалено стресирана, за да пътува до Манхатън, а и не искаше да остава сама. Стивън не се възпротиви. Дори я изпрати до вратата й, питайки я дали има нужда от компания. Знаеше какво означава това и го прекъсна в зародиш. Да, би могла да се утеши с мъж, но не и със Стивън. Тази птичка отлетя отдавна…


>>	2.

	Сутрешното слънце прозираше през дърветата, когато Лора задърпа куфара си на колела към колата, нарушавайки тишината на уикенда. Не можеше да не се огледа наоколо, за да се увери, че никой не се крие в сенките. Докато затваряше багажника, тя усети движение зад себе си.
	Огромен, лъскав черен ван с размери, близки до тези на туристически микробус, се вмъкна до бордюра пред къщата й, блокирайки пътя. Сериозно?! Как този идиот си мисли, че ще излезе? Докато се приближаваше към него с намерението да попита точно това, една от страничните врати се плъзна и от нея излезе мъж, който й напомни малко за Нейтън Флийън, но с по-тънък врат.
	Тя го разпозна.
	Спасителят й от снощи.
	— Ти! Къде отиде снощи? Притесних се за теб.
	Той сви рамене с лека усмивка, която обаче не стигна до очите му. Не че очите му бяха студени. По-скоро студът се криеше някъде зад тях. Какво означава това, така или иначе? Ако някой я помоли да обясни какво точно усеща в този момент, тя не би могла да отговори. Но имаше нещо. Или може би не. При всички положения не се чувстваше комфортно. Той изглеждаше дистанциран. Различен.
	— Няма нужда да се притесняваш за мен. Опитах се да го хвана, но той беше прекалено бърз и…
	— Е, все пак, искам да изкажа благодарността си, че се намеси.
	Той се наклони наляво, взирайки се в подутата й челюст.
	— Жалко, че не се намесих по-рано. Негодник! — Той протегна ръката си. — Рик Хейдън, като планетариума.
	Тя се здрависа. Голяма ръка.
	— Лора Фанинг. Сериозно ли използваш „планетариума“ за запознанство? В наши дни трябва да използваш по-скоро „като в Панети“.
	— Не. Ако хората не знаят планетариума, по-добре е да не ги познавам. Но както и да е, няма нужда от благодарност. Всичко е част от работата.
	Лора премигна. Наистина ли го каза…?
	— Работата?!
	— Бях нает да те пазя.
	Нещо в гърдите на Лора прескочи неспокойно.
	— Кой, за бога, би…?
	— Името му е Клейтън Щелман. — Той посочи с палец над рамото си. — Вътре е. Иска да се срещне с теб.
	— Вътре?
	— Така се придвижва.
	Тя погледна към тъмния отвор в черния страничен панел на микробуса.
	— Не знам…
	— Той не е много мобилен. Дори и дъщеря ти да не е изложена на риск от инфекция, къщата ви не е достъпна за човек в неговото състояние.
	— Неговото състояние? Какво, хей, откъде знаеш за дъщеря ми?
	— Ще останеш изненадана какво знае. И би желал да обсъди това с теб лично. Можеше да те посети на работното ти място, но подозира, че вече се подслушва.
	— Подслушва?
	— Моля те. — Той посочи към вратата. — Аз съм само помощник. Той може да обясни нещата по-добре от мен.
	Този Рик Хейдън или какъвто и да е там, се отнасяше към всичко това с такава небрежност. Тя никога не бе чувала за Клейтън Щелман, но очевидно той разполагаше с ресурси за обратното. Можеше само да гадае колко стотици хиляди струва неговият микробус. И беше наел този мъж да я „пази“? Тъкмо това предвещаваше, че играта няма да бъде съвсем честна. Защо? И дали изобщо снощната атака беше случаен акт?
	Изглежда единственият начин да получи отговори на тези въпроси беше да влезе вътре и да поговори с този Клейтън Щелман.
	Тя си пое дъх.
	— Добре. Но първо влез ти.
	По принцип не беше подозрителна, но не искаше този едър мъж да я избута в гръб и микробусът да потегли с нея. Да, снощи я спаси, но сега можеше да се случи всичко. Параноя? Може би. Но тук ставаше нещо странно.
	Усмивката му беше почти подигравателна, но той се качи пръв през вратата, а после се обърна и протегна ръка, за да й помогне да се изкачи по стъпалото.
	— Мога да се справя — каза тя.
	Тя намери парапет, надигна се на него и се спря на стъпалото, за да огледа. Интериорът изглеждаше като салон на луксозен самолет.
	— Здравейте — каза слаб глас отдясно. Един по-възрастен мъж й се усмихваше от инвалидната си количка. Зелена кислородна канюла стоеше прикрепена под носа му. — Доктор Фанинг, предполагам.
	Добре. Това изглеждаше на ниво. И беше всичко друго, но не и заплашително.
	— Да — каза тя и изкатери останалата част от пътя. — А вие сте…?
	— Клейтън Щелман. — Той й подаде визитна картичка с релефно изписаното си име и телефонен номер, а след това посочи един от диваните, монтирани до стените. — Моля, седнете.
	Лора се подчини, подпъхвайки картичката в страничния джоб на чантата си. После направи бърза оценка на Щелман: непрекъснат достъп до кислород, лунно лице, плитък гръден кош. Вероятна белодробна фиброза. Беше трудно да се определи възрастта му. Плетена шапка покриваше скалпа и върховете на ушите му; отоци от дългосрочно лечение със стероиди бяха заличили всякакви бръчки, които в нормална ситуация би имал, от лицето му.
	— Желаете ли кафе? — Той наклони глава към шофьора в предната част на микробуса. — Ще накарам Джеймс да…
	— Не, благодаря. Това, което бих искала, са няколко отговора. Като например на въпроса защо съм тук.
	Той кимна.
	— Напълно разбираемо. Откъде да започна?
	Тя посочи към Хейдън, който стоеше приведен, твърде висок за интериора на микробуса.
	— Наречете ме параноик, но никога не съм намирала „някой, който да ме пази“ за особено привлекателна песен. За какво е това?
	Хейдън се свлече на седалката в задната част на микробуса. Изглеждаше отегчен.
	— Най-простият и най-директен отговор на това е „защото му платих“. Той е бивш морски пехотинец и е много способен. Но що се отнася до причината, поради която му възложих тази задача, ще трябва да започна от по-далеч.
	Лора се облегна назад и кръстоса краката си.
	— Така или иначе този уикенд е пропуснат. Имам предостатъчно време. Слушам ви.
	— Първо, за мен: роден съм в края на Втората световна война, бях хипи през 60-те години, медалист на „Ем Би Ей“ през седемдесетте и се оттеглих с десетки хиляди долари през деветдесетте, преди Дот-ком балонът да се спука. Преди няколко години установиха, че проблемите с дишането, които съм изпитвал, се дължат на нещо, наречено белодробна фиброза.
	Лора кимна, доволна от точността на диагнозата си.
	— Вие сте на високи дози преднизон, както разбирам.
	— Плюс имуносупресивни лекарства. Аз съм почти толкова податлив на инфекция, колкото и дъщеря ви, доктор Фанинг.
	Лора се вцепени.
	— Не се чувствам комфортно от факта, че знаете…
	— Моля ви — прекъсна я той, повдигайки кокалестата си ръка, — изглеждате като рационална жена, стъпила здраво на краката си. Осъзнавате, че е налудничаво да се придържате към заблудата, че такова нещо като неприкосновеност на личния живот съществува.
	Лора въздъхна.
	— Предполагам, че е така.
	— Имам пари, доктор Фанинг. Тонове пари. Никога няма да мога да похарча всичко. Дори не мога да изразходвам лихвите и дивидентите, които получавам на всяко тримесечие, така че доходът ми продължава да расте. Накратко, мога да си купя всичко, което поискам. А едно от най-лесните неща за купуване е информацията.
	Той говореше без перчене, така, сякаш се чувстваше напълно комфортно с богатството си. Прилягаше му. Стоеше му като любим стар пуловер.
	Усмихна й се.
	— Знам какво си мислите: „Парите не могат да ти купят здраве“.
	— Нещо такова. Но поне имате по-малко притеснения от повечето хронично болни хора.
	— Казахте „по-малко“ вместо „нищожни“. Благодаря. Едва ли някой се интересува от граматиката вече, но това настрана, имам деца и внуци. При средна продължителност на живота бих могъл да очаквам десет или петнадесет години с тях. Но сега, предвид обстоятелствата, имам две или три, ако съм късметлия. Ето защо възнамерявам да си купя или по-скоро да се опитам да си върна здравето.
	Лора се приведе напред.
	— Надявам се, че никой не ви е казал, че белодробната фиброза е лечима.
	— Знам, че не е. Дадох милиони за изследвания, но ми казаха, че ако някога има лек, то той няма да бъде открит, докато съм жив. Единствено нещо извън основния поток може да ме излекува.
	Аха…
	— Предложено ви е да се лекувате с някаква алтернативна медицина?
	— Не вярвам в алтернативната медицина. Когато съпоставите „алтернатива“ с „медицина“, само по себе си разбирате, че първото не е доказано, че работи. След като успеете да докажете, че работи обаче, то вече не е „алтернатива“ и се присъединява към основния поток. Така ли е?
	Лора кимна.
	— Твърде добре го обяснихте. Но ако това, което преследвате, е извън основното и все пак не е алтернатива, за какво говорим?
	Погледът му потъна в нея.
	— Чували сте за легендарната панацея, предполагам?
	Лора поклати глава. Правилно ли чу? Панацея? Могат ли дълго приеманите високи дози медикаменти да предизвикат психоза? Възможно ли е неговият преднизон да го е тласнал към заблуда?
	Той започна да се смее.
	— О, иска ми се да можех да снимам изражението ви. Безценно е. Точно, каквото…
	Смехът му се разми в кашлица и лицето му пламна, докато се бореше да си поеме въздух. Накрая той все пак успя да се окопити и вдиша дълбоко през носа си, засмуквайки кислородния поток през канюлата.
	— Не трябваше да се смея — каза той след известно време. — Но знаех каква ще бъде реакцията ви. Мислите, че съм загубил ума си, нали?
	Лора преметна каишката на чантата си през рамо и се изправи. За разлика от Хейдън тя можеше да стои изправена в цял ръст в микробуса. Това просто я извади от равновесие. Но все пак дължеше на болния старец шанс да получи обяснение, преди да си тръгне.
	— Господин Щелман, „легендарната панацея“ е точно това — легенда. Подобно излекуване е невъзможно. Не съществува буламач, способен да излекува всичко. Процесите на заболявания са твърде различни, причините за които са… безбройни, а курсовете им на лечение са строго индивидуални при всеки човек. Това, което стопира клетъчните деления на рака, не може да спре прогресивното възпаление на алвеолите в белите дробове. Разбирате това, нали?
	Щелман я наблюдаваше — усмивка разцъфна върху устните му.
	— Мога ли да предположа в този ред на мисли, че то също така не може да промени и ефектите от ювенилния ревматоиден артрит?
	Лора можеше само да се взира в него.
	— Какво…?
	— Младият Томас Кохран получи доза панацея в сряда сутринта.
	— Томи?
	— Говорите така, сякаш го познавате.
	— Така е…
	— Чакай. — Хейдън се изправи на мястото си. — Познаваш момчето?
	— Да.
	— Как?
	— Първоначално диагностицираха Мариса погрешно и…
	— Значи реално си срещала момчето, преди то да се появи на масата ти за аутопсия?
	— Мисля, че точно това казах. Защо е толкова важно?
	Хейдън погледна към Щелман.
	— Странното стечение на обстоятелствата.
	Лора стрелна поглед между тях.
	— Не разбирам.
	— Господин Хейдън има някои неортодоксални идеи за живота, свободата и стремежа към съвпадение. Откакто работи за мен, двамата водим оживена дискусия, но не е необходимо идеите му да бъдат засягани в момента. Казвах, че младият Томас Кохран получи доза панацея в сряда… от Хаим Броуди.
	— Това не е възможно. Такова нещо не съществува.
	— Обяснете тогава случая „Кохран“.
	— Не мога.
	— Това е пропуск в знанията ви, но все пак отказвате да запълните тази празнина с идеята за панацея.
	— Предпочитам да бъда честна и да кажа, че не знам, отколкото да подкрепя мита.
	Щелман отмести поглед от нея и кимна на Хейдън.
	— Не ти ли казах?
	— Не му ли казахте какво? — попита Лора.
	— Че имам предчувствие за вас. На база това, с което се занимавате, предположих, че имате научен ум и интелектуална честност — две незаменими неща за тази работа.
	— Какво върши един патоанатом? — попита Хейдън.
	Тя го погледна бързо.
	— Най-вече наблюдава как се изцъклят очите на този, който е задал въпроса, когато му отговори — после се взря отново в Щелман: — Работа? Каква работа?
	— Наемам ви да намерите панацея.
	— Да намеря панацея? — Тя поклати глава. — Защо просто не отидете и не си купите някакво хомеопатично лекарство?!
	— Не разбирам.
	— И двете са еднакво фалшиви.
	— Леле. Отношението ви към пациентите има нужда от усъвършенстване.
	— Моите пациенти нямат нищо против.
	— Това е така, защото всички те са мъртви — каза Хейдън.
	— Точно такива ги предпочитам. Което ме навежда на мисълта, господин Щелман: вече имам работа.
	— Дават ли ви пет милиона само за опит? И същата сума като бонус при успех?
	Лора усети как челюстта й увисва.


>>	3.

	— Идентифицирахме момичето от снимката с Броуди — каза Брадшър, поставяйки лист хартия върху бюрото на Нелсън.
	Нелсън го прочете с присвити очи. Едва спа миналата нощ, мислейки и премисляйки черното петно на врата си и онова, което се разпространява в белите му дробове. А на сутринта имаше главоболие — убийствено. Практически заслепяващо… до степен, до която не успяваше да вижда правилно. Наистина ли на листа пише Иш’Чел Кобох?
	— Какво е това име, по дяволите?
	— Маянско, сър.
	— И как се предполага, за бога, че трябва да се произнася първото?
	— Аз самият се запитах за това, така че проверих. Очевидно нещо от рода на „Мишел“, но без „М“.
	Добрият стар Брадшър… винаги подготвен.
	— Как я намерихме?
	— Извадихме късмет. Работи като преводач в Четумал.
	— Прости ми невежеството, но къде е това?
	— Това е столицата на Кинтана Ро… един от мексиканските щати… на полуостров Юкатан.
	— Юкатан, схванах. Но как…?
	— Софтуерът за разпознаване на лица. Мексиканските фотографски записи не са от най-съвременните, но се подобряват. Възложих на няколко служители от агенцията в Мексико Сити да минат през криминалната база данни, в случай че тя е била хващана за нещо. Останаха с празни ръце, така че пробваха с правителствените служби и — бинго.
	— Смяташ ли, че е Лечител?
	Брадшър сви рамене.
	— Не се вписва в шаблона. Помага на местните май да се справят с правителствените задачи — доста от тях все още живеят в джунглата и не говорят испански. Няма връзка със здравната система, за която знаем.
	— Мониторинг на текстовите съобщения?
	— Няма начин. Ако беше в Мексико Сити, нямаше да има проблем. Но Четумал е трудна работа. Е, относително казано. Там не се случва нищо, което е в интерес на НСА и агенцията.
	Нелсън забарабани с пръсти по бюрото.
	— Прикачи някого към нея за ден-два. Виж дали ще изскочи нещо.
	— Знам точния човек.
	— Ами снощи?
	— „Обирът“ за малко да се провали поради намесата на един добър самарянин, но брат Симон успя да изпълни задачата си и да избяга.
	Трябваше да го попита.
	— Колко лоши са нараняванията й?
	— Нищожни поради прекъсването.
	Той скри разочарованието си. Разплатата „око за око“ беше твърде голям хап, за да го поиска, но поне се надяваше да бъде хоспитализирана.
	— Ами кабинетът й?
	— Мисията е изпълнена. Човекът ни изчисти SD картите и на трите фотоапарата, с които разполагат там, и постави два бръмбара.
	— Отлично. Хаим Броуди е погребан вече, така че не може да възстанови снимката на татуировката му, а Ханрахан е силно овъглен. Изглежда, че тази опасност е попарена в зародиш. Сега можем да се съсредоточим върху…
	Телефонът иззвъня и той бе информиран, че се обажда доктор Форман.
	— Трябва да приема разговора — каза на Брадшър.
	Агентът кимна, изниза се навън и затвори вратата след себе си. Стомахът на Нелсън се сви, докато натискаше мигащия бутон.
	— Докторе — каза той толкова сърдечно, колкото успя. — Какви новини имате за мен?
	— Страхувам се, че не са добри, агент Файв. Първото нещо, с което се заех тази сутрин, е биопсията, която ми дадохте за анализ, и бързам да ви съобщя резултата, както помолихте. Става дума за злокачествен меланом.
	Стомахът на Нелсън се стегна още повече. Д-р Моро му бе казала същото, но все пак…
	— Това не звучи добре.
	— Опасявам се, че има и нещо по-лошо. Патологичният анализ тук го класира като тумор четвърти стадий.
	— А това е лошо?
	— Колкото по-висок е стадият, толкова по-агресивен е туморът. Четвърти стадий е много агресивен. Докладът от рентгеновия преглед, който изпратихте, показва отдалечени метастази, което ви поставя в степен четвърта.
	— Степен… Стадий… Не разбирам.
	— Четвърти стадий, степен четвърта означава агресивен тумор, който вече се е разпространил и в други органи. Отидете на онколог, Файв. _Pronto._ Ще ви изпратя резултатите обратно довечера.
	— Утре е неделя.
	— А, вярно. Е, тогава ще ги пусна по куриер днес и ще ги таксувам за ваша сметка. Ще са ви необходими, когато се видите с онколога. „Слоун Кетеринг“ е в града. Няма какво друго да направите.
	— Нямам време за това в момента. По средата на нещо важно съм.
	— Не може да отлагате. Поне отидете, за да ви сканират и да разберете докъде се е разпространило.
	— И докъде може да се е разпространило?
	— Навсякъде.
	Нелсън потърка слепоочието си със свободната си ръка.
	— Мозъка?
	— Напълно възможно. След белите дробове това е другата честа спирка.
	— О, господи!
	— Защо? Имате ли главоболие?
	— Постоянно.
	След дълго мълчание:
	— Вижте, трябва да посетите „Слоун“ сега.
	— Не мога. Скоро може би, но не сега. Можете ли да ми изпратите направление за скенер на мозъка… просто за да знам?
	Предполагаше, че би могъл да поиска това от Моро, но вероятно щеше да му откаже. Не, не предполагаше — беше сигурен, че ще му откаже.
	Форман каза:
	— Ако тестът се окаже положителен, това ще ви накара ли да си седнете на задника?
	— Ако се е разпространило в мозъка ми, ще отида направо в „Слоун“. Обещавам.
	Последва въздишка.
	— Добре. Ще предпиша томография без контраст. Не е толкова подробна, колкото магнитен резонанс, но можете да я планирате бързо, без цялата бюрократщина. В същото време ще покаже, ако има нещо. Ще прикрепя предписанието към останалите резултати.
	— Благодаря.
	— Казахте, че нямате повече от този чудотворен сок, който донесохте тук. Наистина ли?
	— Да. Както ви казах, работя върху проследяването му. Затова не мога да започна химиотерапия или нещо подобно сега.
	— Е, адски силно се надявам, че ще откриете още. И ако го направите, запазете първата доза за себе си. Имате нужда от нея… Наистина имаш нужда от нея, момче!
	Когато разговорът приключи, на Нелсън му идеше да заплаче заради иронията. Дори и да проследи панацеята, на него му беше забранено да вкуси от тази адска отвара.
	Думите на чичо Джим отекнаха в главата му: _Повярвай ми, ако нещо те повали, ще пожелаеш да си отделял малко време за забавление._
	Страхът, че не му остава много време за забавление или каквото и да било друго, започна да го застига. Но ако това е така, така да бъде. Може би не е водил пълноценен живот според общоприетите стандарти — повечето хора биха го сметнали за скучен, предполагаше той — но пък бе намерил това за смислено. А именно това беше от значение.
	Що се отнася до забавлението, той си представяше как намира Лечителите и ги изтрива от лицето на Земята. Работата за Господ не трябваше да бъде забавна, но в такъв случай…


>>	4.

	Пет милиона ли каза? — Отне й известно време, за да преодолее шока.
	— Не говориш сериозно! — каза Лора накрая.
	— Напълно сериозен съм. Не е ли така, господин Хейдън?
	— Повярвай му — каза Хейдън с мек тон. — Той не се шегува.
	— Но пет милиона?
	— Това е нещо незначително за него.
	Тя погледна Щелман.
	— Не мога да направя това.
	— Защо не?
	— Защото, дори и… това да е нещо незначително за вас, не мога да бъда замесена в измама.
	— Какво искате да кажете с това? — засегна се той. — Предложението е съвсем реално.
	— Не говоря за предложението, а за търсенето. Търсенето ще бъде измама. Няма никаква надежда за успех. Не мога да бъда страна в това.
	Той се усмихна.
	— Харесвате ми, доктор Фанинг. Възхищавам се на вашата почтеност, наистина.
	— Ами това е добре. Също толкова успешно може да се възхищавате и на гърба ми, докато излизам. Ще трябва да си намерите някого другиго.
	Той поклати глава.
	— Няма друг с вашата уникална квалификация.
	Това събуди любопитството й.
	— Като например?
	— Имате медицинска степен…
	— Много хора наоколо имат такава.
	— … плюс опит в екзотичната ботаника.
	Той като че ли знаеше ужасно много неща за нея.
	— И?
	— И панацеята е базирана именно на такива растения.
	— Знаете ли кои?
	Щелман кимна към Хейдън.
	— Господин Хейдън, ще бъдете ли така добър?
	— Разбира се. — Хейдън грабна една малка керамична саксия от перваза и я подаде на Лора. — Ето. — Когато тя се поколеба, добави: — Не хапе. Не е като Трифида или нещо подобно.
	Щелман каза:
	— Вашите двама мъртви цветари култивираха точно това растение преди преждевременната си смърт.
	Саксията съдържаше едно-единствено стръкче зеленина, покрито с по пет фини листенца около пъпка.
	Лора никога не беше виждала този вид преди, но рискува с предположение.
	— Семейство Чемширови?
	— Изглежда така, но е генетично доста по-различно. Никой не знае къде принадлежи.
	— Добре, ако вашата панацея е направена от това, просто разсадете още и си пригответе отварата.
	— За съжаление, не е толкова просто. В имението си в окръг Дъчис имам цял акър от това растение. Назначих изследователски екип, който работеше върху него в продължение на години без никаква полза. Нищо не става. Липсва някаква съставка.
	_Това, което липсва_, помисли си Лора, докато поставяше саксията с растението на седалката до себе си, _са мозъчни клетки в главата ти_.
	— В такъв случай не виждам какво повече очаквате от мен.
	— Хаим Броуди е бил много болен човек, преди да напусне Ню Йорк. Видях медицинския му картон от безплатната клиника, в която се е лекувал от ХИВ. Знам точно колко зле е бил. Не му е оставало много време. И все пак година по-късно се появява напълно здрав, със семена от същото растение, което току-що разгледахте. Разсажда ги и някак използва реколтата си, за да създаде панацея, доза, от която бива дадено на Томас Кохран.
	_Фантастично_, помисли си тя. _Наистина фантастично._
	— Добре, дори и да повярвам, че тази панацея съществува — а аз не вярвам — какво очаквате да направя?
	— За пет милиона долара очаквам да последвате стъпките на Хаим Броуди и да научите какво се е случило. Бил е неизлечимо болен от СПИН, лимфома, саркома, а имунната му система е била толкова слаба, че е нямал шанс да оцелее дори при обикновена настинка. И все пак се оказва излекуван. Аз също съм изключително болен. Аз също искам да бъда излекуван. Както казах, вие сте идеално квалифицирана за тази работа.
	— Имате си господин Хейдън. Защо не може той да…?
	— Господин Хейдън е изключително опитен в сигурността и защитата, но той няма медицинска степен и не може да различи лале от нарцис. Работили сте като етноботаник в района на Мексико, където Хаим Броуди е получил своето лечение. Можете да спечелите доверието на местните жители там, защото майка ви и нейните предци са говорили техния език.
	Тя говореше един от многото диалекти на маите — юкатек по-специално. Но…
	— Откога ровите в миналото ми?
	— Откакто бяхте повикана на местопрестъплението на смъртта на господин Ханрахан и…
	— Ханрахан?
	— Обгорелият труп. Корнелиус Алоисий Ханрахан.
	Името от лизинговия договор за къщата. Ако това е вярно, значи вече имат име на първия мъртъв плантатор. Но…
	— И научихте всичко за мен от сряда сутринта?
	— Знаех деветдесет процента от това до сряда по обяд. — Той се наведе напред. — Вие и тази задача си подхождате напълно.
	— Аз също бих казал това — каза Хейдън, наблюдавайки я. — Даже нещо по-добро: това е Божествено творение.
	В какво се е забъркал?
	— Доктор Фанинг — привлече вниманието й Щелман, — аз не само ви моля, умолявам ви. Вие сте последната ми надежда. Ще умра без този лек.
	Сърцето й се късаше заради това, но…
	— Мразя да попарвам илюзии, но няма такова нещо като панацея.
	— Кажете го на Хаим Броуди и на Томас Кохран!
	Е, това беше така… От Юкатан беше дошло нещо. Но какво? Тя си спомни д-р Склер, поставил ръка върху опакованото тяло на Томи: _Нещо необикновено се е случило тук…_
	— Трябва да мисля за дъщеря си. Не мога да рискувам да отида в джунглата.
	— Животът е риск — както се убедихте снощи, слизайки от колата си.
	— Аз вече взех своя дял рискове…
	Хейдън изсумтя.
	— Нима? Като например?
	Той наистина я изнервяше…
	— Например скачане с парашут?
	Той сви рамене.
	— Това е минимален риск. Скачал съм стотици пъти.
	Наистина ли искаше да започват тази игра? Тя не бе играч.
	— Какво ще кажеш за бургерите в „Белият замък“?
	Той се втренчи в нея, след което устните му се разтегнаха в усмивка и от тях се чу подсвирване.
	— Добре. „Белият замък“… това наистина е ужасно. С това не мога да се меря.
	Опитваше се да я обезоръжи? И почти успя.
	— Може ли да се върнем на въпроса? — прекъсна ги Щелман.
	— Въпросът е приключен. Аз съм майка…
	— На дъщеря, която няма да се нуждае от трансплантация на стволови клетки, ако панацеята е на разположение.
	Лора се приведе напред.
	— Тя е излекувана. Оздравя благодарение на истинската медицина. Но все още е малко момиченце, малък човек, който се нуждае от мен.
	— Да, малък човек, който разполага с грижовен баща, медицинска сестра и учител. Давам ви милиони само за да отидете и да погледнете. Гарантирам ви пет дори и в случай на провал. Помислете какво означава това за бъдещето на дъщеря ви. Няма да ви се налага повече да се занимавате с изискванията на началника ви в Катедрата по патология.
	Боже, имаше ли нещо, което този човек да не знае за нея?
	Той натисна още повече.
	— Не го правете за мен. Направете го за своята дъщеря, направете го за себе си, направете го за човечеството, но го направете. И ако успеете… Представете си само, ако успеете. Името ви ще бъде редом до това на Кюри, Флеминг и Солк.
	Перспективата за слава не я поблазни, защото, що се отнасяше до намирането на панацея, успехът не беше на нейна страна. Но може би щеше да успее да се върне с нещо друго — ако не съществено за Клейтън Щелман, то поне за някого другиго.
	И петте милиона… след разплащането на данъците тя можеше да вложи остатъка в спестовна сметка. Дори и със съвсем консервативно управление пет процента годишна лихва би могла да гарантира на Мариса доход за цял живот. Може би щеше да има нужда. Доста голям процент от оцелелите от рак в детска възраст са изправени пред физически и емоционални изпитания на по-късен етап в живота си.
	Изкушаващо… мнооого изкушаващо.
	Но тя имаше усещането, че нещо все пак липсва. И тогава осъзна, че всъщност липсват много неща.
	— Момент! Вие ли подпалихте тази къща и ремаркето на Броуди?
	Той поклати глава бавно.
	— Категорично не.
	— Тогава има и друг замесен. И двете места бяха изгорени, а мъжете в тях — убити по начин, който все още не мога да установя.
	Щелман разпери ръце.
	— Бих дал всичко, за да мога да поговоря и с двамата.
	— Не намирам никаква логика в това. Нека предположим, че Хаим Броуди се е върнал от Мексико с панацея. Защо не го е обявил пред света? Той щеше да бъде…
	— Обявен за Бог?
	— Да! За Бог. Би могъл да се прочуе. Въпреки това той дава дозата на Томи Кохран и моли майка му да не споменава името му. Какво печели?
	— Единствената причина, за която се сещам, е, че може би култът, пред който се прекланя Броуди, иска нещата да се случват по този начин. По един лек в даден момент.
	— Култ или не, не можеш да задържиш нещо като панацея в тайна. Поне не за дълго. Какво гласи поговорката? Трима могат да пазят тайна, ако двама са мъртви. Говорите за нещо наистина огромно, което е пазено в тайна от хилядолетия.
	— Не чак толкова, но поне от около петстотин години. Някъде от Средновековието.
	— Това не променя смисъла на казаното от мен.
	— Ами думата „панацея“ идва от Древна Гърция и концепцията за нея плава наоколо постоянно. Една малка общност от истински вярващи може да задържи нещо като панацея в тайна, ако е дала обет за мълчание и действа дискретно.
	— Даваш на сериозно болен човек нещо за пиене и на следващия ден той е излекуван. Кой ще си мълчи за това?!
	— Този, който не знае, че е получил панацея. Ако го е приел чрез храната или напитката си, той ще е наясно само с това, че е излекуван. Ще го припише на своя лекар, на своя Бог или просто на обрат в съдбата си.
	— Броуди не е бил съвсем дискретен.
	— Смятам, че той е нарушил протокола, защото не е успял да намери начин да даде дозата на детето по друг начин, а наистина е искал да го направи.
	Лора допусна тази теория, спомняйки си колко отдадена в грижите си бе неговата майка и как не го оставяше само и за миг. Вероятно тя самата е такава, призна пред себе си.
	— Казахте „култ“ — какъв култ?
	Той сви рамене.
	— Ако имат име, то аз не го знам. Със сигурност са езичници, много ниско ниво, напълно извън мрежата и под радара. Знам, че са древно общество, останки от желязната епоха. Може да са издънка на галските друиди, които по някакъв начин са успели да оцелеят по време на римското потисничество, но това не ни е в помощ, тъй като не знаем нищо за друидите като цяло.
	— Друидите не са ли „хората на дъба“, противопоставящи се на християнството?
	Той махна пренебрежително с ръка.
	— Всичко това са измислици. Те не са оставили никакви писмени доказателства, така че всичко, което се знае за тях, е измислица, скалъпена от разказвачи на приказки, векове след като са били изтрити от лицето на Земята.
	Лора поклати глава невярващо.
	— Значи наистина смятате, че тази панацея е под контрола на един безименен езически култ, останал от времето на желязната епоха?
	— Нещо повече — знам това. Раздават я от времето на „тъмните векове“. Открих, че за удобство ги наричат Лечители.
	— Тогава кой изгаря растенията и домовете им?
	— Друго сектантско общество.
	Лора не се сдържа да не извърти очи.
	— Друго сектантско общество?
	Започваше да звучи все по-нелепо.
	— Общо взето. Тези хора по-скоро се позовават на християнството, но не съм съвсем сигурен.
	— Имат ли си име?
	— Може би, но аз съм ги нарекъл по свой начин: 536.
	Петстотин тридесет и шест… защо това й звучеше познато? Тогава си спомни.
	— Броуди! Номерът беше изписан на дланта му!
	Щелман се усмихна и кимна:
	— Точно така. Знаел е, че са го открили. Мисля, че така е изпратил послание на своите братя, Лечителите.
	— Петстотин тридесет и шест — повтори тя. — Какво означава?
	— Това е важно число за враговете на Лечителите — достатъчно важно, за да го татуират върху ръцете си.
	Лора се вцепени.
	— Нападателят ми от снощи… Имаше нещо от вътрешната страна на предмишницата му.
	— Римски числа?
	— Да! D следвано от три хикса, мисля.
	— D-X-X-X-V-I, предполагам?
	— Да! Мисля, че беше точно това. Но не се сещам какво означаваше D.
	— Според римските цифри това е петстотин.
	— Значи… — отне й само секунда, за да свърже нещата. Реалността я потресе. — Петстотин тридесет и шест. Бил е един от тях.
	— Какво мислиш, че е целял? — попита Хейдън.
	— Взе телефона ми. — Тя придърпа дръжката на чантата си. — Остави портфейла ми, но взе телефона.
	— Какво има на него?
	— Нищо специално. Не съм обсебена от телефона си, както повечето хора. Имам номера, няколко приложения, няколко снимки…
	— На какво? — попита Щелман. — На Ханрахан и Броди?
	— Не. Използвах един от фотоапаратите на Катедрата, за да ги снимам.
	— Но 536 няма откъде да знае това — каза Хейдън, като погледна Щелман.
	— Не, няма откъде…
	— Това, което снимах, бяха странните им татуировки с Кадуцей.
	— Това на гърба им не е Кадуцей. При него има две змии и крила, символизиращи Меркурий или Хермес. Това, което те имат, е жезълът на гръцкия бог на изцелението Асклепий.
	_Какво?_ — прошепнаха устните на Лора беззвучно.
	— Това е нещо ново за мен… — разтърси тя главата си.
	— Защото в общественото съзнание жезълът на Асклепий е бил заменен от този на Кадуцей, който в митологията няма нищо общо с изцелението. Гръцкият бог на изцелението е имал няколко дъщери, една от които на име Панацея.
	Не беше точно в стил „Еврика!“, но все пак научи нещо ново.
	— Интересно…
	— От практиката да изгарят къщи, растения и тела става ясно, че 536 не обича да оставя след себе си доказателства. Запазеното тяло на Броуди обаче се оказа наистина лош късмет за тях. И тъй като подозирах, че 536 ще пожелае да унищожи всички улики, които събрахте, наех господин Хейдън да ви наблюдава.
	— Но всичко е на служебния ми компютър.
	— Не бъдете толкова сигурна — каза Хейдън. — Бас държа, че ако го провериш, ще откриеш, че всички доказателства са изтрити.
	— Но как?
	Щелман отговори:
	— Хората от 536 действат на наистина високо технологично ниво — точно на противоположния полюс на Лечителите. Това, с което сте разполагали, не е важно в дългосрочен план. Не е нищо, за което вече да не знам.
	— Тогава защо…?
	— Боях се, че могат да ви навредят.
	Лора преглътна. Не беше съвсем сигурна как да отговори на това.
	— Защо биха искали да ми навредят?
	— Не го осъзнават, но те са се доказали като безмилостни в преследването си на Лечителите. Ако препречите пътя им, те ще ви смажат.
	— Успокояващо. И всичко това, за да контролират панацеята?
	Щелман сви рамене.
	— Кой не би искал това? Тя е безценна.
	— Което поражда въпроса кой ги финансира. Представете си какво би дала една фармацевтична компания, за да може да продава панацея.
	Усмивката на Хейдън беше мрачна.
	— Това означава ли, че ще се включиш?
	— Не, господин Хейдън, не означава — отвърна тя с доста леден глас, повече, отколкото възнамеряваше. Но нещо в него наистина я дразнеше. — Но ако една компания е убедена в съществуването на такова нещо…
	— Ще направи всичко, за да поеме контрола върху него.
	Лора се втренчи в него:
	— Това ли възнамерявате да направите? Да поемете контрола?
	— Преди да се разболея, може би щях да искам това. Но времето, прекарано в оковите на неизлечима болест, причинява сериозно разтърсване на приоритетите. Болестта идва и ви завладява дотолкова, че ви се иска да консумирате всичко, което може да ви помогне да оздравеете. Не ви моля да се върнете с тайната за панацея. Просто искам да се върнете с една доза. Една доза — това е всичко, което искам.
	Тя отново се изправи.
	— Ще трябва да си помисля.
	— Какво има да се мисли? — изражението му стана разтревожено. — Няма време за губене.
	— Говорим за това, да оставя дъщеря си, за да се скитам из Мезоамерика в търсене на нещо, което според мен не съществува. Това е доста сериозна тема за обмисляне.
	— Ще удвоя предложението си!
	— Аз… не се опитвам да вдигна цената си, господин Щелман.
	— Знам, че е така. Просто се опитвам да ви направя оферта, на която не можете да откажете.
	Почти беше успял, но тя не му го каза. Това беше решение, което не можеше да вземе сама. Стивън трябваше да участва, както и Мариса.
	Той добави:
	— И няма да се „скитате“. Знам за местен Курандеро, който извършва предполагаеми чудодейни изцеления.
	Тя направи крачка към вратата.
	— Ще се срещнем отново, за да обсъдим това, господин Щелман.
	— Кога? Наистина е спешно.
	— По-късно днес. — Тя слезе и понечи да дръпне вратата.
	— Номерът ми е на тази карта, докторе. Моля, не се бавете.
	Когато стъпи на тротоара, тя погледна назад и видя, че Хейдън я следва. Той затвори вратата зад себе си.
	— Помисли си, преди да приемеш, докторе.
	Предупреждението я изненада.
	— Мислех, че работиш за него.
	— Така е. Но относно някои неща е твърде повърхностен.
	— Подозирах това. Дай ми пример.
	— 536. Не знам много за хората зад този номер, но те са на лов за Лечители…
	Тя си спомни жлъчния му коментар.
	— Подценени ли са?
	— Запазвам преценката за себе си. Но нещо се случва. И от практична гледна точка трябва да се замислиш относно хората, които вярват, че това нещо е истинско, и се борят отчаяно, за да го придобият.
	— Значи ме предупреждаваш?
	— Просто искам да се увериш, че си наясно с всички рискове. Радарът на 536 вече те е засякъл. Ако тръгнеш по следите на панацеята, те могат да решат, че си им конкуренция. Спомни си Ханрахан и Броуди.
	Лора усети, че мускулите в задната част на тила й се стягат. Добра обосновка.
	— От това, което чух, оставам с впечатлението, че смяташ, че трябва да си наема бодигард, ако тръгна.
	Той издаде звук, нещо средно между смях и въздишка.
	— Няма нужда да си наемаш. Щелман ти го каза ясно: ако ти тръгнеш, тръгвам и аз.
	Да пътешества из джунглата на Месопотамия с този човек?!
	— Не мисля така.
	— Не решаваш ти. Не решавам и аз. Щелман го прави. А той иска да защитя инвестицията му.
	— Сигурна съм, че има много други…
	Той поклати глава.
	— Аз съм най-добрият.
	— О, нима?
	— Да!
	Този човек определено не страдаше от ниско самочувствие…
	— Искаш да кажеш, защото си бивш тюлен и т.н.
	— И т.н. Той ще иска да имаш най-високите шансове за успех. В края на краищата, ти си съвършеният кандидат за тази задача.
	Нещо в тона му…
	— Казваш това, сякаш е нещо лошо.
	— Когато си напълно съвършен, може и да е.
	— Как така?
	— Невъзможно е просто. Като нагласено е.
	Не можеше да не му се обиди.
	— Не и от мен. Уверявам те, че за първи път тази сутрин чух някой да споменава за съществуването на панацея.
	— О, вярвам ти. Но това не означава, че събитията не са като подредени. Странно стечение на обстоятелствата, помниш ли?
	— Ти каза това и преди. Искаш да кажеш, че това е заради връзката между мен и Томи Кохран — защото го познавам?
	— Точно. Как е възможно това?
	— Просто е. Той почина в окръг Съфолк. Разполагаме с един главен медицински патолог и три заместник-шерифи — шанс едно на четири е да стигне до мен. Не е като да е невъзможно. Освен това майка му ме е пожелала.
	— Помолила е за същия съдебен експерт, който по случайност е направил аутопсията и на човека, дал на сина й… какво му беше дал? Какви са шансовете за това?
	Лора все още не беше впечатлена.
	— Няма за какво да се оправдавам. Какво имаш предвид? Кой ще направи това подреждане? Щелман?
	— Не. Не той. Но ако проявяваш интерес, може да се поогледаме за това, при положение че решиш да тръгнеш. Ако не, всичко е очевидно. — Той я погледна сериозно. — Изглеждаш ми добър човек. Каквито и да са очакванията ти за онова, което ще вършиш в Мексико, трябва да си наясно, че реалността ще е доста по-лоша. Помисли си доста добре, докторе.
	Той й помаха и се качи в микробуса.
	Макар да изглеждаше така, сякаш е загрижен за нея, нещо у него я смущаваше. Имаше нещо нередно. Да, не й се понрави да чуе, че реалността ще е по-лоша от очакванията й. Но какво знаеше той за очакванията й? Нещо друго обаче, нещо, което й каза, я притесняваше повече от това.
	Твърде перфектно е… Подредено…
	Можеше ли да е вярно?
	Беше възнамерявала този уикенд да се отдаде на пълен мързел. Сега тя имаше неудържимото желание да отиде в кабинета си.
	И се отправи към автомобила си.


>>	5.

	Нелсън почти връхлетя върху Брадшър, когато излезе от асансьора. Мислеше за тумори. Беше направил онлайн проучване на метастазиралия меланом. Прогнозата за IV стадий бе мрачна, но подобрима.
	— Тъкмо идвах да ви видя, сър.
	— А аз отивах на обяд.
	Откакто чу резултатите от рентгеновото изследване, Нелсън беше изгубил апетита си и за малко да повърне след разговора си с Форман, но стомахът му сега се бе успокоил и настояваше за дажбата си.
	— Имам новини.
	— Можеш ли ми ги кажеш, докато вървим? — попита той, движейки се през лобито към входните врати на федералната сграда.
	Брадшър улови темпото му.
	— Мисля, че да.
	— Добри или лоши са?
	— Зависи. Самата новина не е добра, но фактът, че я знаем предварително, е добър.
	Нелсън харесваше прецизността на Брадшър, но в момента не можеше да се сети за нищо по-досадно от нея.
	— Говори.
	— Както пожелахте, брат Симон не само открадна телефона на доктор Фанинг, но и успя да прикрепи подслушвател от вътрешната страна на чантата й.
	— Отлично. Вярвам, че това вече е дало резултати.
	— Да, сър. Мъж на име Клейтън Щелман й е предложил милиони, за да проследи пътя на Хаим Броуди в Мексико в търсене на панацея.
	Новината накара Нелсън да се закове на място. Това стана толкова внезапно, че друг човек се блъсна в него отзад. Вече нямаше съмнение. Имаха си работа със самата змия.
	— Кой е този Щелман?
	— В момента го проучваме, но според записа се вижда, че е неизлечимо болен.
	Неизлечимо болен… твърде познато!
	— Често срещано явление напоследък.
	— Моля?
	— Нищо. Това би обяснило силния му интерес към панацеята. Не виждам с какво заместник-патологът от Лонг Айлънд да е компетентен в това.
	— Ами занимавала се е с биоспектинг в продължение на години, така че познава района добре. Освен това е потомка на маите и говори езика им.
	— Какво? — Нелсън отново спря. Този път в него не се блъсна никой. — Змията тук направо вони.
	Той тръгна отново, излизайки през вратите под обедното слънце в центъра на Манхатън.
	Брадшър каза:
	— Скептицизмът на доктор Фанинг в случая е в наша полза. Според нея панацеята е фантасмагория.
	— Бог да благослови скептиците.
	Всички те щяха да гният в Ада за вечността, ако не видят Светлината преди сетния си ден, но междувременно и Лечителите, и Братството бяха облагодетелствани от науката, която отхвърляше съществуването на такова нещо като панацея. Това правеше опазването на тайната много по-лесно.
	— Щелман казва, че има следите на Курандеро в джунглите на Юкатан, за когото се предполага, че върши чудеса.
	Курандеро… Нелсън не говореше езика, но знаеше тази дума. Тя означаваше Лечител.
	— Е, щом един цивилен може да го намери, значи и ние можем. Захващай се с това. Изпрати нашия брат… как му беше името?
	— Този от Четмал, който следи момичето от снимката ли? Това е Мигел.
	— Нека брат Мигел остави за сега момичето и започне да разпитва за този специален Курандеро от джунглата. Ако научи нещо, нека веднага се свърже с теб.
	— Какво става, ако този Курандеро има татуировка?
	Нелсън спря и огледа лавките с храна, подредени покрай бордюра, докато обмисляше това. Ако този Курандеро имаше татуировка, то това означаваше, че е Лечител. Братството следваше определен протокол за справянето си с тях, но тази нова брънка във веригата определено усложняваше нещата.
	— Ако се установи, че е Лечител, нека брат Мигел промени протокола. Да го упои незабавно, преди да успее да спре сърцето си или каквото правят там. Останалото е, както обикновено.
	— Включително и Левит?
	— Разбира се. — „Всеизгарянето“, както се споменаваше в Книгата, бе неразделна част от протокола. — Защо да не го прави?
	— Питам само за да се уверя, тъй като говорим за санкциониране на чужденец.
	— Той е Лечител. Те нямат нация, единствено своята езическа богиня.
	— Ами санкционирането на доктор Фанинг? Това ще ни позволи да отделим повече време на Мексико.
	Нелсън не би искал нищо друго повече от това, но Братството имаше правила и той беше длъжен да ги спазва. Ето защо погледна Брадшър с изпепеляващ поглед.
	— Тя не е кандидат за Левитска санкция и ти го знаеш.
	— Но тя е…
	— Тя преследва панацеята, както и ние. Ако започне да се занимава с нея, е съвсем друга история. Тогава ще стане обект на Левит и няма да се поколебаем да се позовем на Писанието. Но това, че не е Лечител, я освобождава единствено от Левитската санкция, не от по-прости и по-светски методи за премахване. Ако изкажеш предположение за метод, чрез който да я премахнем от картинката, ще си спечелиш похвала.
	— В смисъл?
	— Свържи се отново с брат Симон. Може би трябва да му позволим да изкупи греха, като извърши бързо и чисто отстраняване в рамките на следващите няколко дни.
	Не стига че осакати чичо Джим, но е и инструмент на змията…
	— Ще се свържа с него още този следобед.
	— Отлично. — Той потри ръце. — Сега, след като уредихме това, нека си вземем малко храна. Аз черпя. — Той посочи ръчните колички. — Какво ще ми препоръчаш?
	Брадшър поклати глава.
	— О, не мисля, че ще ви допадне…
	— Днес искам месо, агент. Месо.
	Гласът на Брадшър нарасна с една октава.
	— Сър?
	Нелсън почти се засмя. Беше вегетарианец поне от едно десетилетие, вярвайки, че това ще увеличи шансовете му да води дълъг и здравословен живот. Е, както се оказа, не мазнините щяха да го довършат.
	Брадшър го заведе до каравана, носеща името „Хаалът на Хаку“, обслужвана от брадат афганистанец, който кълцаше странно тъмно месо — предполагаемо пилешко — прибавяйки го към дългозърнест ориз в пита, намазана предварително със също толкова странен червен, бял и зелен сос. След това сгъна цялата тази бъркотия и я постави върху хартиена чиния.
	Нелсън се втренчи в него. Това беше всичко, което се бе научил да избягва. Но той имаше тумор на врата си, още един в белите си дробове и — проклет да е, ако не е така — трети в мозъка си. Така че, мамка му, той щеше да яде месо. Нещо като празнуване по случай предстоящия край на Лора Фанинг.


>>	6.

	— Я виж ти кой е тук!
	Лора разпозна гласа. Тя вдигна поглед от компютъра си и намери заместник Лоусън, застанал в рамката на вратата й.
	— Здравей, Фил.
	Чувстваше се твърде объркана, за да разговаря с него сега, но изглежда нямаше особено голям избор.
	— Чух за случилото се снощи. Добре ли си? Аз… О, майко мила, челюстта ти…
	Тя докосна чувствителното място.
	— Очебийно е, нали?
	— Малко. Копелето духна, нали?
	— Да. С телефона ми. Можеше да бъде и по-лошо, ако не беше спасителят ми.
	Да. Рик Хейдън… Добър самарянин под наем.
	— Прочетох показанията ти в доклада. Следим нещата.
	— Благодаря.
	— Хей, мислех, че това е твоят уикенд.
	Тя се облегна на стола си.
	— Така е. Какво правиш тук?
	— Намерили са удавник в една от лагуните на индийския остров снощи. Изглежда като субект на насилие. И тъй като това е държавна собственост…
	— Вие сте замесени.
	— Да, просто чакам данните от аутопсията. Изглежда е постоял доста във водата. Теб какво те води насам?
	Не искаше да го занимава с това…
	— Трябваше да проверя нещо в компютъра си.
	— Хей, това ми напомня… Помниш ли снимките, които ми изпрати? Е, някак са изчезнали от компютрите на отдела. Сигурно съм ги изтрил случайно. Мислиш ли, че можеш…
	— Да ти ги пратя отново? — Тя поклати глава. — Съжалявам. В нашата система също липсват.
	Веждите му се надигнаха.
	— Без майтап?
	— Без майтап.
	Току-що бе завършила претърсването на всички JPEG файлове, качени в сряда. Нито следа. Същото беше положението и във фотоапаратите на Катедрата.
	Точно както предвиди Хейдън… _Обзалагам се, че ако провериш офиса си, ще откриеш, че всички доказателства липсват._
	Знаел ли е Хейдън това, или просто е извадил късмет с предположението си? За щастие, тя бе направила хартиено копие на снимката на Хаим с жената и на тази с татуировката му, в случай че се появеше трети мъртъв плантатор. Бе проверила най-долното си чекмедже и ги бе намерила точно там, където ги остави. Някой беше заинтересован да почисти, но не беше действал твърде задълбочено. Някой… тя продължи да се връща към проявата на протекция от страна на Хейдън. Имаше ли вероятност този _някой_ да е той?
	— Мога ли да те попитам нещо? — каза тя.
	— Разбира се.
	— Трудно ли е да се направи проверка на някого?
	— Всеки може да го направи през интернет. Сайтовете ще изкопаят записи за арести и съдебни дела, но отнема време, търпение и пари, защото по-добрите не го правят безплатно.
	— Какво ще кажеш за някого като теб?
	Той се ухили.
	— Лесна работа. Ние го правим през цялото време. Защо? Интересуваш ли се от някого?
	Беше направила проверка на Клейтън Щелман. С него нямаше проблеми. Уикипедия и другите източници разказаха същата история, която бе описал и самият той в микробуса, но с много по-големи подробности. Фотографиите, които тя откри онлайн, не бяха скорошни, но без съмнение мъжът, който беше на тях, бе по-млада версия на този, когото срещна сутринта. И ако оценката на мрежите си струваше доверието, сумата, която й бе обещал, действително не би нарушила състоянието му.
	Рик Хейдън обаче беше друг въпрос. Тя откри цял списък с названието Хейдън, но нищо не съответстваше на него.
	Може би беше твърде мнителна… Само че решението да се забърка с тези двамата не беше нейно, а и предупреждението я направи доста уязвима.
	— Добрият самарянин от снощи. Тази сутрин отново се отби и съм любопитна относно личността му.
	— Говорим за романтичен интерес? О, моля те!
	— Точно обратното. Струва ми се странен.
	— Няма проблем да го проверя. Къде живее?
	— Нямам идея. Попаднах на „Хейдън — разследвания и сигурност“ в Уестчестър, но може и да няма връзка с него.
	— Разполагаш ли с нещо друго освен името му? — Той се усмихна. — Не че не е достатъчно, но приблизителната му възраст например ще помогне.
	— Може би четиресет, четиресет и пет. Всичко, което знам, е името му и това, че каза, че е бивш морски пехотинец.
	Фил се засмя.
	— Не разчитай на това. Свалячите често го използват.
	— По начина, по който се справи с онзи глупак, не бих се изненадала, ако наистина се окаже такъв. И не мисля, че се е опитвал да ме сваля.
	Господи, ако пък се е опитвал, той наистина се нуждае от съвсем нов подход или ще си умре сам.
	— И на това не разчитай.
	Да не би да улови някаква защитна реакция в интонацията на Фил? Нали нямаше да я ревнува сега?
	— Не мисля, че съм негов тип.
	Спомни си очите на Хейдън, лишени от всякакъв интерес към нея. Както и всичките му останали действия. И той имаше ли си тип изобщо?
	— Е, какво друго. Морската пехота определено ми дава стартова база. Знам един бивш тюлен, който ръководи охранителна компания в Монтаук. Дразни се от пикльовци, които казват, че са тюлени. Ще се радва да го провери. Сигурно нямаше да се ангажира, ако не беше така. Само ми напиши името му.
	Лора написа „Рик Хейдън“ на лист хартия.
	— Мисля, че така се изписва.
	Фил го взе и го сгъна.
	— Ще позвъня на моя човек още днес.
	_Направи го_, помисли си Лора. _Нека видим дали г-н Рик Хейдън е този, за когото се представя._


>>	7.

	— Ако реша да отида — каза Лора, заемайки същата седалка във вана на Щелман от тази сутрин, — ще трябва да установим някои основни правила.
	Към края на следобеда, след дълъг разговор със Стивън и много мислене, тя реши. Набра номера от визитната картичка, която Щелман й даде, и микробусът се появи пред къщата й точно четиресет минути по-късно. Както и преди, шофьорът седеше зад волана отпред, а Хейдън, потънал в тишина, заемаше седалката отзад.
	— Разбира се — кимна Щелман. Както и преди, зелена канюла обгръщаше главата му, изпомпвайки кислород в носа му. — Не бих го направил по друг начин. Какво предлагате?
	— Ами като за начало, това не може да бъде просто отворено пътуване. Трябва да определим срок.
	Щелман кимна отново.
	— Това е разумно. Предложете срок?
	— Две седмици. — Тя зачака реакцията му.
	Той на свой ред потърка брадичката си.
	— Как успяхте да стигнете до това заключение?
	— Тъй като бившият ми съпруг каза, че може да вземе само две седмици отпуск от компанията, в която работи, без да предизвиква хаос. Той ще се премести тук, докато отсъствам. Ако се появят трудности по време на работа, ще може да се справи с тях онлайн или по телефона.
	Стивън я бе насърчил да отиде. Той съзнаваше какво биха означавали обещаните милиони за бъдещето на Мариса и искаше това за нея. Ако беше и на половината толкова добър съпруг, колкото беше като баща, то двамата все още щяха да бъдат женени…
	Самото пътуване не я плашеше. Тя не отиваше на непознато място — била е из цяла Мезоамерика. Крайбрежието беше свръхразвито, но вътрешността на джунглата… е, ами теренът там не се бе променил много, откакто Кортес изкла ацтеките. Реалната пречка беше Мариса. Но сега, знаейки, че детето ще има вниманието на баща си 24 часа, 7 дни в седмицата, Лора беше свободна да реши.
	— Не мога да отсъствам по-дълго от това — добави тя. — Ще дам всичко от себе си, докато съм там, но когато срокът изтече, ще се върна у дома.
	— Добре. Две седмици. Какво друго?
	— Искам парите да бъдат депозирани в специална сметка и да бъдат изплатени веднага след завръщането ми. Или, ако не се завърна, да бъдат изплатени под формата на фонд на името на дъщеря ми.
	Щелман се намръщи.
	— Знам, че пътуването не е съвсем без риск, но най-опасната част вероятно ще бъде полетът оттук дотам.
	— Сигурно — отвърна тя, принуждавайки се да се усмихне.
	Само че Мексико се бе променил, откакто за последно беше там — и то се бе променил към по-лошо. Картелите изглежда държаха доста обширна част от държавата по северната граница. Тя отиваше на юг, но все пак… Не искаше да заравя главата си в пясъка за възможностите. И ако нещо се случеше — нещо, дори и по-малко вероятно от самолетна катастрофа — не искаше тези пари да се върнат към Щелман. Искаше те да отидат при Мариса.
	— Не е проблем да уредим това — каза Щелман.
	— Ами разходите?
	— Не искам да се притеснявате за това. Ще ви оторизирам да използвате свободно една от кредитните ми карти. Нещо друго?
	— Сигурна съм, че има, но това беше най-належащото.
	— Тогава е уредено — каза той, удряйки бедрата си. — Една малка подробност, след което можем да си стиснем ръцете.
	А-ха…
	— Каква е тази малка подробност?
	— Трябва да тръгнете утре.
	Това я стресна.
	— Утре? Не бих могла…
	— Налага се. Нямаме време за губене. 536 със сигурност ще последва Броуди, ако не са го направили вече. Ние трябва да стигнем до там първи. Ще ви изпратя името на Курандеро и местоположението на селото му довечера. Утре по това време трябва да се срещнете лице в лице.
	Утре? Трябваше да се обади на Хенигер веднага, за да й каже, че е възникнало нещо извънредно. Разполагаше с дни за отпуск — това не бе проблем — но шефът й не харесваше графикът по заместване да бъде разместван в последния момент.
	Изглеждаше глупаво да се притеснява за работа, при положение че я очакваха милиони. Но парите все още не бяха в ръцете й, така че трябваше да търпи началника си още малко.
	Тя въздъхна.
	— Добре. Това означава доста лудо жонглиране от моя страна, но ще се справя.
	— Отлично — протегна ръката си той. — Тогава имаме сделка?
	Тя я прие. Кожата му имаше консистенцията на целофан, който сякаш щеше да се разпадне, така че се ограничи до съвсем лек натиск. Често срещан ефект от дългосрочен прием на преднизон.
	— Има сделка.
	Тогава Щелман вдигна телефона от таблата на инвалидната си количка.
	— Ще уредя банката да оправи сметката веднага и…
	— Но сега е събота след обяд. Как…? О, няма значение.
	Той се усмихна.
	— Една от ползите на това, да бъдеш богат. Когато се обадя на хората, те отговарят.
	Тя издърпа колана на Хаим от чантата си и го остави да се размотае от ръката й.
	— Това е коланът на Броуди. Написаното върху него трябва да е някакъв код. Дали някой от вас има представа какво може да казва той?
	Хейдън и Щелман се вторачиха в редицата от букви и цифри. Щелман поклати глава.
	— Мога да го дам на екип от криптографи.
	— Щом ще се движа по стъпките му, мисля, че трябва да го взема със себе си.
	— Добре… Джеймс, моля те, направи снимка на това — извика той през рамо, при което шофьорът се извъртя от мястото си и засне няколко кадъра със смартфона си.
	Когато Лора прибра колана обратно, пое дълбоко дъх:
	— Още едно условие, ако може.
	Не го беше включила в основния пакет, тъй като й беше леко неудобно от Хейдън, но нямаше друг избор.
	Щелман тъкмо беше на път да позвъни до банката си, но спусна телефона:
	— Да?
	— Искам сама да уредя охраната си за пътуването.
	— Имаш проблем с мистър Хейдън ли?
	Да, имаше, но не можеше да определи точно какъв е той. Просто чувство.
	Тя не погледна нито за миг към Хейдън.
	— Не е нищо конкретно, просто не знам нищо за него.
	— Давам гаранциите си за него.
	— Оценявам това, но все пак…
	— Друг път наемали ли сте си охрана?
	— Не. Обикновено пътувах с малък екип. Работодателите ми се грижеха за сигурността.
	— Имате ли някого, когото предпочитате?
	— Дали имам име? Не, но…
	— Проблемът ви е със самия господин Хейдън, нали?
	Ето. Щелман улучи десетката. Но Лора замълча.
	— Разбирам ви. — Той отправи крива усмивка към въпросния мъж. — Господин Хейдън не е много отзивчив. Не натрапва присъствието си освен когато не реши това. Не е интригуваща личност. Не е много сговорчив. Обърках ли нещо, господин Хейдън?
	— Забравихте да споменете, че не харесвам кучета, котки, деца и зрелищни спортове.
	— Не знаех това — каза Щелман, усмихвайки се. После кимна. — Но като се замисля, аз и не съм те виждал в компанията на дете или домашен любимец.
	— Или брюкселско зеле.
	Лора не считаше това за забавно. Тя разпери ръце.
	— Добре, разбрах — каза тя. — Просто ти не си човекът, с когото бих искала да прекарам времето си през тези две седмици.
	Щелман отново погледна към нея.
	— От друга страна, след като веднъж попаднете на правилната тема, гарантирам ви дълга поредица от дискусии. Но той няма да бъде там с вас, за да действа като ваш приятел, доверен човек или сродна душа. Той ще бъде там, за да гарантира вашето безопасно завръщане. Искате да се завърнете, нали, доктор Фанинг?
	— Разбира се, но…
	— Вие искате да се завърнете, аз искам да се завърнете, сигурен съм, че и дъщеря ви иска това. Смея да кажа, че дори и бившият ви съпруг иска да се завърнете. Така че най-добрият начин да се уверя, че резултатът ще е този, е, като назнача мистър Хейдън да бъде до вас по време на пътуването ви.
	— Но…
	— Няма „но“, доктор Фанинг. Мисля, че се разбрахме. На път съм да създам сметка, която да бъде вашата гаранция. Аз също имам нужда от гаранция. Инвестирам във вас, а господин Хейдън е моята застрахователна полица. Това не е болка за умиране.
	Болка за умиране — терминът я разтърси.
	Трябваше някак да настрои съзнанието си, че пътуването й щеше да подсигури Мариса за цял живот, и тя не трябваше да рискува всичко това само защото имаше предчувствие за Рик Хейдън. Щелман сякаш силно вярваше в този човек. Не можеше ли и тя да го направи?
	Да… Би могла. Трябваше или по-добре изобщо да не тръгва.
	— Добре тогава. — Тя се обърна към Хейдън. — Изглежда, че ще бъдем спътници.
	Той завъртя пръста си във въздуха, без да се усмихва:
	— Юпии…
	Лора въздъхна. Предстоящите две седмици щяха да се окажат дълги.


>>	8.

	— Господине! — скастри го рецепционистката, когато Нелсън извади звънящия си телефон. Тя посочи знака „Моля да изключите мобилните си телефони“, прикрепен към предната част на бюрото й.
	Той погледна към екрана: Брадшър.
	— Трябва да отговоря — каза и се изправи, насочвайки се към стъклените входни врати. — Ще бъда отвън.
	Куриерът беше доставил резултатите от биопсията и направлението от Форман за томография на мозъка в службата на Нелсън в 2:40 часа. През това време Нелсън вече се беше свързал с повечето центрове за компютърна диагностика в града и успя да се вмести с час късно следобед в медицински център на деветия етаж на стара сграда точно до Кълъмбъс Съркъл. Подобно на всички останали, и те искаха да го отложат за утре — тези места работеха седем дни и седмицата — но той настоя. Нямаше смисъл да чака.
	Веднага щом Нелсън излезе от залата, натисна бутона за приемане на разговор.
	— Какво има, Брадшър?
	— Новини, сър.
	— Казвай.
	Брадшър му съобщи, че доктор Фанинг заминава за Мексико утре сутринта, за да се срещне с Лечителя на маите в джунглата. Нелсън не беше очаквал толкова бързо развитие, но Брадшър вече имаше следите на въпросния човек.
	— Брат Мигел поразпита наоколо и изглежда местните жители знаят, че в джунглата северозападно от Четумал има Курандеро. Смятат го за светец заради чудодейните изцеления, които изпълнява.
	— Звучи като нашия човек.
	— Мигел вече е на път.
	— Сам?
	— Не. Заминава с някого от Мексико Сити, който работи на свободна практика и някога е бил използван от агенцията. Въпросният е надежден и владее редица местни диалекти.
	Надежден… Това обикновено означаваше, че става въпрос за социопат от подземния свят, който ще направи всичко и в същото време ще държи устата си затворена, докато му се плаща за това.
	— Подготвен ли е брат Мигел за специалните обстоятелства?
	— Да, сър. Взел е със себе си зумер и сок на радостта.
	Това означаваше тейзър и успокоително. Разговаряха по криптирани телефони, но предпазливостта никога не беше излишна.
	— Добре.
	— Доктор Фанинг ще пътува с компания. Мистър Щелман настоя да я придружава някой си Рик Хейдън.
	Името не предизвика никакви предупредителни звънци, но наличието на бодигард като цяло можеше да причини проблеми, ако Нелсън допуснеше Лора Фанинг да замине за Мексико.
	— Патологът изобщо няма да пътува. Кажи на брат Симон, че трябва да свърши работата довечера.
	— Да, сър. Тя спомена и за колан с код. Коланът е на Броуди.
	— Колан? С код? Смяташ ли, че това е нещо, уникално за него?
	— Знае ли човек?
	— Не сме виждали нищо подобно при другите Лечители.
	— Е, сър, това може да се дължи на Левитската санкция.
	Вярно… те никога не са разполагали с колан, защото огънят бе поглъщал всичко, което езичниците носеха върху телата си.
	— Ще се притесняваме за това по-късно. Когато Мигел се обади, ми звънни. Имам някои последни инструкции. И ни резервирай билети за Мексико Сити за довечера.
	— За тази вечер?
	Утрешният ден можеше да се окаже повратна точка в една повече от хилядолетна война. Нелсън искаше да бъде на първия ред.
	— За тази вечер.
	— Ще го направя.
	Нелсън погледна през стъклената врата на отделението по образна диагностика и видя рецепционистката да му маха.
	— Трябва да затварям.
	Той прекрати разговора и изключи телефона си, след което влезе.
	— Готови са да ви приемат — каза жената, като посочи мъж в тъмносиня престилка, държащ клипборд.
	— Оттук — каза той.
	Колко странно, помисли си Нелсън, докато чинно тръгна след него. Във външния свят той решаваше предвид ситуацията кой да живее и кой да умре — както всъщност направи и преди секунди с Лора Фанинг. Но стъпвайки през тези врати, правеше това, което му беше наредено, без да разпитва.
	— Ще можете ли да разчетете резултатите? — попита той.
	— Аз съм само технолог.
	— В такъв случай кога ще получа изследванията?
	Мъжът погледна клипборда си.
	— Ще бъдат изпратени на вашия лекар, той ще ви съобщи резултата. Както виждам, е в Мериленд. Обадете му се в понеделник. Вероятно дотогава ще ги е получил.
	— Понеделник? Но това са два дни.
	— Ами това са скриптове, които трябва да бъдат разчетени от рентгенолог. След като това бъде направено, резултатът се вписва в доклад. Така че, да, в понеделник.
	Нелсън скръцна със зъби, след което се зачуди защо е толкова нетърпелив да научи резултата. Той само щеше да потвърди това, което подозираше.


>>	9.

	— Няма да повярваш — каза Стивън, влизайки в спалнята на Лора. — От банката на Щелман току-що се обадиха да кажат, че парите са по сметката в очакване на завръщането ти. Дадоха ми дори номер на сметката. И всичко това в събота вечер.
	Тя сложи последната от тениските си с дълъг ръкав в сака. Трябваше да се чувства развълнувана от тези милиони, но имаше нещо около това пътуване, което не й даваше мира.
	— Парите могат всичко.
	— В колко часа ще тръгнем за летището утре?
	— Щелман ще изпрати лимузина да ме вземе с пукването на зората.
	Стивън подсвирна.
	— Брей. Първокласна работа.
	— Това се отнася и за полета.
	В осем сутринта щеше да я очаква полет без прекъсване до Канкун, а след това щеше да вземе частен четириместен чартър до Четумал. Всичко беше отпечатано на бордната карта.
	— Ще си в безопасност, нали?
	— Той изпраща бивш тюлен заедно с допълнителна защита. Какво може да се обърка?
	Стивън поклати глава.
	— Мразя, когато хората казват това.
	— Защото е един вид гаранция, че ще се случи нещо?
	— Не ме карай да обяснявам защо.
	— Няма. Виж, всичко ще бъде наред. Ще се върна цяла. Обещавам.
	И наистина имаше това предвид. Преди да успее да каже още нещо, тя вдигна новия си телефон.
	— Имам право на обаждане в последния момент, нали?
	— Разбира се. Ще бъда долу.
	Когато остана сама, тя набра номера на Фил Лоусън. Вече бе говорила с доктор Хенигер. Началникът й не остана щастлива от факта, че Лора ще отсъства за две седмици, и то с толкова кратко предизвестие. Но тъй като никой друг не беше в отпуск и това беше извънредно положение — Лора не влезе в подробности, но намекна, че е нещо, свързано със семейството — тя го прие.
	— Хей, Лора — поздрави я Фил. — Бас ловя, че знам за какво се обаждаш.
	— Някакви новини за нашия тюлен?
	— Съжалявам. Все още нищо. Моят човек каза, че до утре няма да може да ми каже нищо.
	По дяволите. Утре заминаваше…
	— Виж, ще съм в Мексико за две седмици, считано от утре. Имаш ли роуминг?
	— Стационарните телефони в офиса имат. Не спомена, че ще пътуваш.
	— Току-що разбрах. Трябва да посетя близки на майка ми.
	По същество това беше доста близо до истината, по дяволите.
	— Всичко наред ли е?
	— Надявам се. Но ще съм в район, където няма много обхват. Така че, ако ти се включи гласова поща, остави ми съобщение, става ли?
	— Ще го направя. Лек път и успех!
	Тя му благодари и приключи разговора.
	_Да… Дано имам успех и се върна у дома жива и здрава. Моля те!_


>>	10.

	Целта влезе в кухнята.
	Най-после всички са в една стая, помисли си Саймън. Беше намерил хубаво място за прикритие в гъстите храсти в задния двор. От дългото клечане коленете го боляха. Но той нямаше да остане тук още дълго. Целта беше същата като миналата нощ — патологът, когото трябваше да ограби и нарани. Планът му тогава включваше тя да изпадне в безсъзнание, докато той сложи локатор на пикапа й и вземе мобилния й. Проклетият минувач почти съсипа всичко. Вратът на Саймън беше схванат и стомахът все още го болеше от онези два удара. За щастие обаче, той падна върху дамската чанта и така поне успя да свърши две от задачите си.
	Тази вечер щеше да приключи и с останалото. Брат Файв беше казал, че тя помага на Лечителите и така е заплаха за целите на Братството. Друго не му беше нужно.
	Той извади флаш граната от джоба си. Беше наблюдавал мъжа — съпруга — да приготвя скара на задната веранда — влиза и излиза през плъзгащата се стъклена врата няколко пъти, без да я заключва. Перфектно! Щеше да бъде лесно: издърпва щифта, докато тича към верандата, отваря вратата, хвърля гранатата вътре, инжектира мишената, докато всички останали са дезориентирани или в безсъзнание, после се маха оттук.
	Чисто и просто. Само целта щеше да умре. Без ненужна загуба на друг живот. Братството не подкрепяше излишните убийства. Правеше това, което трябваше да се направи, с минимални щети.
	Саймън не знаеше какво има в спринцовката, но беше уверен, че ще подейства фатално за пет минути. Той потупа джоба на гърдите си, където стоеше в готовност. Беше време да действа.
	Но когато се изправи, нещо се преметна над главата му и се стегна около врата му, придърпвайки го мощно назад. Той пусна гранатата в опит да разкъса ремъка, който го душеше, но облечените му в ръкавици пръсти бяха безполезни. Всъщност те щяха да са безполезни и без ръкавици.
	— Две подръпвания и си аут — каза тих глас.
	_Толкова е стегнато! Нямам въздух! Не мога да дишам! Господи, помогни ми!_
	Опита се да се отдръпне, но усети как краката му се влачат през храсталака. Тъмнината започна да притъпява съзнанието му и той зарита и заизвива тяло, но това само ускори отслабването на мускулите му. Накрая, когато мракът го обзе напълно, той се отпусна.


>	Санкцията Левит

>>	1.

	Единственото хубаво в Мексико Сити, което Нелсън можеше да види, беше лекотата да откриеш католическа църква. Двамата с брат Брадшър посетиха неделната меса в огромната катедрала Метрополитен наред с множество туристи, след което се качиха на хеликоптер за Кинтана Ро.
	Бяха пристигнали в Мексико Сити късно миналата нощ, с което се настаниха в стаите си в „Свети Реджис“. По-скоро като анализатор, отколкото като действащ агент, Нелсън трябваше да се остави в ръцете на Брадшър, който го преведе през свръзките, работещи в чуждата страна. Цяла нощ остана в очакване на обаждане от Симон — което така и не дойде. А Брадшър на свой ред също опита да се свърже с него на няколко пъти тази сутрин, но без резултат.
	Това не беше добре.
	И още по-лош бе сигналът от паспортната служба, който съобщаваше, че Лора Фанинг е преминала през транспортната охранителна администрация на международно летище „Джон Ф. Кенеди“ тази сутрин.
	Симон се бе провалил. Човекът, пътуващ с нея, беше нает да я охранява. Щелман беше казал, че е бивш морски пехотинец. Дали именно той не се беше намесил снощи? Ако е така, Симон не е имал никакъв шанс.
	Брат Мигел се обади, за да съобщи GPS координатите на селото в джунглата на полуостров Юкатан и на пилота на малкия чартърен хеликоптер му се наложи да направи доста голям пробег, за да намери място за спускане. Мигел ги очакваше. Висок здрав мъж, който се поклони леко, когато разтърси ръката на Нелсън. Той никога не бе срещал Мигел, но репутацията му го представяше като наистина отдаден и ентусиазиран член на Братството и агенцията.
	— За мен е чест — каза мъжът с лек мексикански акцент.
	Ръкостискането му с Брадшър беше бързо и небрежно. Двамата очевидно се познаваха добре.
	Мястото, на което се приземиха, бе дълбоко в джунглата, на две мили отстояние от целта им, и Мигел ги закара дотам по неравен, изровен път. Главоболието на Нелсън беше убийствено, влошавайки се от всеки подскок на „Ленд Ровъра“. Въпреки това той се насочи директно към въпроса.
	— Този Курандеро… Лечител ли е?
	Мигел кимна.
	— Да. Има татуировка и всичко останало. Името му е Мулак. Парализирахме го, упоихме го и го разпитвахме.
	— И?
	— _Nada._ Отрича да е Лечител, дори отрича да се прекланя пред Майката. Казва, че се кланя на Чак, бога на дъжда и мълнията.
	— Това е странно.
	Когато бяха притиснати в ъгъла, те отричаха, че са Лечители, защото знаеха какво е наказанието за това, но Нелсън никога не беше чувал за отричане от Майката.
	— Сигурен ли си за татуировката?
	— Абсолютно. Жезълът, змията, кометата — всичко е там. Вие ще видите сам. След малко стимулиране той стана наистина сговорчив. Показа ни всичките си отвари…
	— Всичките си отвари? Те имат само една.
	— Не и този човек. Имаше голямо разнообразие. Показва ни и праховете, и растенията, но растенията не са като познатите ни.
	— Сигурен ли си, че знаеш как изглеждат те?
	— Имам снимки. Не прилича на нищо оттук. Намерихме и парчето земя, което, изглежда, е било градина или нещо подобно. Някой беше изкоренил всичко оттам. Имаше само гола земя и няколко плевела.
	По дяволите! Растенията биха били неоспоримо доказателство. Но от друга страна, това говореше, че Лечителите са изкоренили всичко, за да приготвят отварите си. Изораната градина не доказваше нищо. Или просто растенията не можеха да растат в този климат? Може би затова Мулак се беше върнал към местните народни средства?
	— Вижте, приложихме му някои сурови техники, ако се сещате за какво говоря, и ударихме на кухо. Не можем да го накараме да признае, че прави панацея, защото твърди, че такова нещо не съществува — нямало лекарство, което да лекува всичко. Ето защо прави различни илачи.
	— Това не звучи добре никак добре.
	— На мен ли го казвате — отвърна Мигел. — Трябва да отбележа, че ако нямаше татуировка, щях да съм убеден, че сме хванали грешния човек.
	Не, той не беше „грешният човек“, но нещо изглеждаше много погрешно тук. Нелсън дори не намери смисъл да пита дали са намерили доза панацея.
	— Какво ще кажеш за жената на снимката с Броуди, която изпратих? Тя беше ли там?
	— Няма и следа от нея, а и никой не дава знак, че я познава. Нито нея, нито Броуди. Може и да лъжат, но кой знае? Не можем да упоим всички в селото.
	— Ами Курандерото, този Мулак? Той не познава ли Броуди?
	— Отрече. Казахме му, че е мъртъв, така че няма смисъл да се опитва да го защити, но продължи да твърди, че никога не го е виждал. Не го притискахме толкова упорито, колкото за панацеята, но беше видно, че няма представа.
	Нелсън не можеше да разбере защо този Мулак ще търпи мъчения, за да защити един мъртвец.
	— Трябва да свържем всичко това, преди доктор Фанинг да пристигне.
	— Не мисля, че Мулак ще издържи още дълго — каза Мигел. — Хорхе, колегата ми от Мексико Сити, е — ще го нарека така — доста ентусиазиран.
	— Не смятате ли, че можете да изтръгнете още нещо от него?
	— Винаги можем да опитаме, но съм сигурен, че това е всичко. Може да опитате и сам. Пристигнахме.
	Нелсън надникна през предното стъкло към купчината колиби, оформящи селището на Курандеро: малки къщички, покрити с керемиди и дървена или циментова замазка, струпани без някакъв определен ред около дърветата. Тук-там в храстите бяха паркирани очукани офроуд автомобили.
	Те спряха пред една от колибите. Вътре намериха Хорхе с окървавен мъж, свит в ембрионална поза, скимтящ като болно коте. Курандеро. Хорхе, набит мъж с индийски черти, го сритваше в опит да го накара да говори, но това единствено увеличаваше силата на скимтенето.
	Този Мулак, този явно обикновен лечител на селото, този готвач на чудодейни илачи, имаше татуировката. Нелсън никога не я бе виждал върху друг освен върху Лечител, което доказваше, че макар и историята му да не съвпадаше с обичайните за този култ, то той със сигурност бе един от тях. Но Мигел беше прав — нямаше да изкопчат нищо повече от него.
	— Трябва да организирате санкцията.
	— Левит?
	— Левит. После искам да останеш наоколо. Брадшър ще ви изпрати снимки на някого, когото трябва да наблюдавате. Тя също търси панацея. И тъй като е потомка на маите, може би ще успее да изясни някои неща, които вие сте пропуснали.
	Лора Фанинг имаше съдебномедицински умения, докато Мигел и наетият от него палячо нямаха. Може би беше добре, че Симон не успя. Патологът можеше да се окаже полезен тук. Може би тя щеше да успее да разреши това.
	Мигел изглеждаше засегнат.
	— Съмнявам се, но ако все пак го направи?
	— Дайте й време, за да научи каквото може, а след това се уверете, че сте конфискували всичко, което е събрала, и ми го донесете в хотела.
	— Ами ако се съпротивлява?
	— Вземете това, с което разполага, чрез всички необходими средства. Независимо дали се съпротивлява, или не, искам тя и другарят й да изчезнат. Завинаги. Ясен ли съм?
	— Абсолютно.
	— Добре. Сега ни върни обратно при хеликоптера.
	Не можеше да си тръгне оттук с празни ръце. Според последния доклад на агенцията по разследвания телефонните разговори и текстовите съобщения от областта на Ню Йорк, съдържащи кодовото „чудодейно изцеление“, бяха пресъхнали. Очевидно Лечителите се бяха скатали. На този етап това село беше единствената им следа.
	Но ако все пак не открият нищо, тогава какво? Беше работил толкова усилено, за да качи Пикънс на борда, и най-накрая успя. Разполагаше дори със свой собствен черен фонд… но за какво? След като досега откритата мрежа от Лечители отиде в земята мълчаливо, какъв трябваше да е следващият му ход?
	И имаше ли значение? Той потърка слепоочията си. Сега главоболието беше постоянно. Заради тумор — със сигурност. Щеше ли да има необходимото време, за да стигне до панацеята?
	Усещаше, че култът няма да стои в латентно състояние още дълго. Тяхната цел в живота бе да освободят своя пъклен буламач. И заради това щяха да се завърнат скоро. А Нелсън, той щеше да е подготвен за това.
	Притискайки очи, той замасажира скалпа си. Молеше се само да остане жив достатъчно дълго.


>>	2.

	Компанията за автомобили под наем, една от трите в близост до международно летище „Нетумал“, носеше името „Топ кола“. Бяха пристигнали от терминала дотук със затворен ван.
	— Предполагам, че испанският ти е доста добър — каза Хейдън, когато излязоха в полунощната влажна топлина на крайбрежната Кинтана Ро.
	— Правилно предполагаш — владееше още френски и юкатек, но не искаше да се хвали.
	По време на пътуването двамата почти не разговаряха. На полета от „Кенеди“ до Канкун ги настаниха в първа класа, но на места от двете страни на пътеката. Тя го беше наблюдавала как погълна стека си с мимоза и омлета за закуска. Нервите й покрай полета и несигурността на това, което следва, бяха убили апетита й. А единственото нещо, което той й каза, бе „Ще ядеш ли това?“, когато я видя как едва докосва храната пред себе си.
	Подаде му я с радост.
	Разговорът в шумната „Чесна“ от Канкун до Четумал пък бе възможен единствено през слушалките, но никой от тях не се разтревожи от това.
	— Може би тогава ти ще се справиш с рент-а-кар-а и резервацията — каза той. — И ако може да попиташ дали е пристигнала пратка за мен?
	— Пратка?
	— Някои неща, които изпратих вчера.
	— Какви неща?
	— Каквито не исках да качвам в самолета.
	Можеше да се обзаложи, че няма да получи повече информация от него, затова се отказа да разпитва. Понечила да тръгне към гишето, тя посочи купчината от сакове и раници, които бяха донесли със себе си.
	— Наглеждай това, докато видя какво се случва.
	Той й козирува, след което измъкна от джоба на лекото си сафари яке и шепа прозрачни пластмасови ленти.
	— Какво е това?
	— Свински опашки. Приложими са за всичко — отвърна й и започна да ги обвива около дръжките на багажа им.
	— Какво правиш?
	— Трябва да използвам тоалетната, а това ще попречи на някого да си тръгне с една от чантите ни.
	— Как?
	— Защото ще трябва да вдигне всички наведнъж, а няма как да се случи.
	Когато той изчезна в мъжката тоалетна, Лора се приближи към гишето. Държейки под око багажа, тя премина през процеса по наемане на автомобил. Двама мъже, преминаващи наблизо, забавиха ход, оглеждайки с любопитство чантите, но продължиха да се движат.
	И тъй като беше обяд, тя осъзна, че е идеалният момент да провери гласовата си поща. Фил беше имал на разположение цяла сутрин, за да научи подробности за бившия морски пехотинец. Тя провери сигнала: четири чертички.
	Първо се обади вкъщи. Отново. Беше го направила, когато кацнаха в Канкун, и Стивън искаше да чуе, че е оцеляла и при пътуването до Четумал в това, което нарече „локомотив“. След като го увери, че всичко е наред, тя набра гласовата си поща.
	Имаше едно съобщение с гласа на Фил:
C>
	Надявам се, че всичко е наред. Моят човек в Монтоук не можа да намери никакви данни за бивш тюлен на име Хейдън, в който и да е от регистрите на екипи през последните двадесет и пет години. Не е намерил никакъв смисъл да се връща още по-назад във времето, тъй като ти каза, че е около четирийсетте. Но той ще се поразрови по-надълбоко само за да се увери, че не пропуска нищо. Името е Хейдън, нали? Като онази актриса? Ще се свържа с теб веднага, щом науча нещо повече.
C$
	Лора прехапа устната си, когато прекъсна връзката. Дали Хейдън лъжеше за връзката си с морската пехота? Щелман, изглежда, имаше доста високо мнение за него. Трудно й бе да повярва, че не го е проучил предварително. Но ако той лъже за това, какво ли друго премълчава?!
	Хейдън излезе от тоалетната, бършейки ръцете си със салфетка — отбеляза тя с одобрение — и започна да разкъсва пластмасовите свръзки с малко ножче. Когато свърши, застана на пост.
	И да, те имаха пакет за сеньор Хейдън. Жената зад гишето сложи картонена кутия на тезгяха. Лора я взе. Беше по-тежка, отколкото изглеждаше.
	Тя подаде на Рик кутията, след което сграбчи дръжката на сака си, която веднага се скъса.
	— По дяволите!
	Този сак беше неин спътник при всичките й пътувания дотук и тя изобщо не се беше замисляла да го замени, затова предположи, че дръжките просто са се износили. Тогава се появи Рик с една от тези негови свински опашки.
	— Не се притеснявай. — Той я подпъхна оттук-оттам, после я дръпна здраво и отряза излишното. — Това трябва да го задържи. — Той помаха с опашката пред очите й. — Приложими са за всичко.
	— Накара ме да повярвам в това — каза тя.
	Неговата привързаност към тези пластмасови свръзки, макар и не много естетична, го караше да изглежда малко по-човечен.
	Десет минути по-късно те бяха качили багажа си в задната част на джип „Вранглер Рубикон“ и бяха готови да потеглят. След като провери клетъчните си карти на Мексико, тя подготви и сателитния телефон, който също бе взела под наем. Покритието се беше подобрило значително от последното й пътуване, но южните вътрешни участъци на Кинтана Ро и Кампече — закъдето се бяха запътили — оставаха на сухо. Въпреки роуминга клетката й би била безполезна там.
	— Аз ще карам — каза тя. — Ти си навигатор.
	Той се намръщи.
	— Нека е обратното.
	— Шофирала съм през този терен и друг път, ти не си.
	След развода тя бе свикнала да шофира навсякъде сама и предпочиташе да държи волана по време на път. Проблем с контрола, предположи тя.
	— Сигурна ли си?
	— Не аз пих мимоза.
	— Само една двойна. И това беше преди часове. Освен това имам много ефективен черен дроб.
	— Също така имаш и координатите. Къде е първата ни спирка?
	Той извади телефона си, кликна няколко пъти върху екрана и каза:
	— Някъде на около четиресет-петдесет мили югозападно от място, наречено Хосе Мария Морелос, където и да е това.
	Лора запали двигателя.
	— Била съм там.
	— Къде? В Хосе Мария Морелос?
	— Да. И в зоната наоколо.
	— В миналото ти на биопроспектор?
	— Точно така. Ще тръгнем на север по 307, после ще завием по 293.
	— Звучи като план. — Той изви антената на локатора. — Какво ще кажеш за обяд?
	След два омлета и две пържоли?
	— Имам протеинови десертчета.
	— Чудесно. Да потегляме.
	Лора намери пътя към шосе 307, където натисна педала на газта, повеждайки ги по износения четирилентов асфалт.
	— Знаеш ли какво липсва на картата? — попита Хейдън, вперил поглед в телефона си.
	— Реки.
	_Много наблюдателно_, помисли си тя. Повечето хора не биха забелязали. Или той просто се опитваше да завърже разговор? Откакто се качиха на полета от „Кенеди“, едва забелязваше присъствието й. Сега, когато бяха рамо до рамо, явно бе решил да поправи това…
	_Отпусни се_, каза си тя. _Ще бъдем залепени един за друг в продължение на две седмици, направи го да бъде приятно. Дай му малко урок по география._
	— Това е така, защото в Юкатан или в Кинтана Ро няма такива. Реките се нуждаят от промени във височините — хълмове и долини — за да могат да текат. Огледай се наоколо: теренът е по-гладък и от палачинка. Целият полуостров е такъв. Това е варовик. Дъждът прониква през него. Ето защо заливът на Карибите е кристалночист тук.
	— Гладко като палачинка — каза той, зареял поглед през прозореца. — Ако ме събудиш и ми кажеш, че сме някъде из Луизиана, няма да оспоря.
	— Никога не съм била там, но ще ти повярвам за това. — Тя посочи вдясно, където блестяха оголени стебла на мършави изкривени дървета. — Оттук не се вижда, но Лагуна Бакалар е точно там, зад дърветата — огромно кристално езеро, подхранвано от подземни реки.
	Той свали телефона.
	— Какво е чувството да се върнеш у дома?
	Да, определено се опитваше да се сближи. Дали я проучваше? Тя би трябвало да прави това с него.
	— Това не е моят дом. САЩ е. Солт Лейк Сити, Юта, за да бъдем точни.
	— Мислех, че Щелман каза, че си потомка на маите.
	— Наполовина, от страна на майка ми. Баща ми е кавказец.
	— Трябва да си взела повече от неговите гени, защото не изглеждаш като мексиканка. Не и с тези очи.
	— Това е родината на майка ми. И ако тя беше тук, щеше да си платиш за тази забележка.
	Той направи гримаса.
	— Искаш да кажеш, че звуча като расист ли?
	Като човек, израснал в Солт Лейк Сити, тя най-добре знаеше какво е да проявяваш расизъм и това определено не беше такъв случай.
	— Изобщо не. Но щеше да научиш, че Мексико не е нищо повече от една политическа конструкция и че маите също са хора.
	— Тези, които са построили пирамидите, нали? Посещавал съм Чичен Ица веднъж. Говори ми за стръмни стъпала.
	Не можеше да устои:
	— Бивш тюлен, който се страхува от височини?
	— Предпочитам скока с парашут, отколкото тези пътеки. Сигурно си се качвала там горе.
	— Мястото вече е затворено, но да.
	И да, стъпалата до върха бяха наистина ужасно стръмни. Не беше толкова лошо при изкачването, колкото при слизането…
	— Ами тогава знаеш: една пропусната стъпка и си прикован върху инвалидната количка до края на живота си.
	Той вдигна кутията, която беше изпратил предварително за себе си, и започна да разкъсва лентата, която я държеше запечатана.
	— Значи си наполовина маянка. Каква е останалата половина от теб?
	Не искаше да говори за себе си, а за него. Как да обърне разговора?
	— Англичанка. Мормонски мисионер на име Джаред Фанинг навлиза в джунглата, проповядвайки своята вяра. Той и майка ми се влюбват и така нататък. Ами ти? Откъде си?
	Той изглежда не я чу.
	— Да разбирам, че си взела сините очи от него?
	— Сините очи от него и от испанците.
	— А?
	— Така казваше майка ми. Конквистадорите са били най-големите изнасилвачи на местните жители някога. Баща ми е синеок, а майка ми е с кафяви очи, но тя трябва да е била носител на ген със синьо око. Тъй като кафявото е доминант, синьото рецесивно никога не се изразявало в семейството й. Очевидно аз съм изключение. Комбинацията на синия алел на баща ми с кафявата кожа на майка ми води до мен.
	— Спомена, че си израснала в Юта, и предвид реакцията ти към моето сутрешно приемане на алкохол да разбирам, че си мормон?
	_Как така все още говорим за мен?_
	— Бях. Отваряла съм Книгата на Мормон, но никога не съм я купувала.
	Колкото по-голяма ставаше, толкова по-трудно й беше да вярва. Църквата беше пълна с добри, почтени и трудолюбиви хора, но нейният произход беше твърде труден за преглъщане. Майка й беше приела вярата преди брака си в Солт Лейк Сити, но Лора беше сигурна, че не го бе направила изцяло. Когато двете идваха тук на посещение на баба й и дядо й, тя ставаше съвсем различен човек — по-спокойна и по-забавна.
	— Ами ти? — попита тя, преди той да успее да зададе друг въпрос.
	— Разумен агностик — усмихна й се в отговор. — Значи, щом не си мормон, какво си сега? Част от баптистите ли?
	— Не съм решила. — Тя го погледна. — Кажете ми, господин Хейдън, това добавя или изважда точки от моя статут на „прекалено съвършен“ кандидат за тази задача?
	— Наричай ме Рик. Щелман използва „господин“ от учтивост, но той не е тук сега. Две седмици с това „господин Хейдън“ ще ме побъркат.
	Тя помисли: _Твоите откъслечни отговори и предварително изпратени пакети вече ме побъркват, но…_
	— Добре, Рик. — Тя не беше гневна на забележката му, нито на факта, че бе излъгал за автобиографията си, а на това, че не схващаше накъде бие. — Но ти не отговори на въпроса ми.
	— Не виждам как убежденията ти се свързват с всичко това. Което ме отвежда на въпроса какво си правила като биопроспектор. Какво е това, между другото?
	Той вече беше отворил кутията и развиваше обвивката около това, което изглеждаше като…
	— Това пистолет ли е?!
	— Не. Това е кутия с глазирани понички.
	Добре. Заслужаваше си го. Глупав въпрос!
	— Какъв калибър е?
	Той го вдигна. Голям, красив, с черен матов отблясък.
	— „Глок 45“.
	Беше виждала много рани с този калибър на масата за аутопсии. Малцина бяха онези, които оцеляваха от подобен размер куршум.
	— Как успя да изпратиш това тук?
	— Ако познаваш правилните хора и можеш да си позволиш таксата, както го прави Щелман, е лесно. Купих го от човек, който има спортен магазин в града. Занимава се с всичко.
	Той извади празния пълнител и започна да го зарежда с патрони от кутията, придружаваща оръжието. Етикетът й гласеше _Federal Hydra-Shok®JHP_.
	— Кух връх?
	Той кимна.
	— Виждала си какво правят, след като попаднат в целта, предполагам.
	— Не е красиво. По кого смяташ да стреляш?
	— Нямам планове да стрелям по някого. Надявам се така и да си остане. Но знаеш какво казват: пистолетът е като парашута; ако ти потрябва и не разполагаш с такъв, никога нима да имаш нужда повече от каквото и да било.
	— Доста огнева мощ има тук — отбеляза саркастично Лора.
	— Да, добре, всичко се свежда до използването й… Не обичам да стрелям по някого два пъти.
	Забележката предизвика моментален пристъп на раздразнение.
	— Не съм целяла да те притесня.
	Той изсумтя подигравателно.
	— Свадливостта е просто твоя запазена марка, нали?
	Свадливост? Поредният етикет, който й лепна. _Преодолей го, Лора._
	— Просто звучиш леко високопарно. — Тя сниши глас, за да го изимитира: — Не обичам да стрелям по някого два пъти.
	Той се изсмя.
	— Добре, разбрах, че не си схванала думите ми. Исках да кажа, че ако не свалиш целта с първия изстрел, означава, че тя има шанс да отвърне и да свали теб. Следващия път ще бъда по-ясен.
	Тя усети жлъчта, но я остави да мине покрай нея.
	— Всичко е наред. Ще се справя.
	— Ето защо съм тук — за да гарантирам това. — Той се заоглежда, като в същото време продължи да зарежда пълнителя. Пръстите му сякаш знаеха какво да правят и действаха сами. — Много пустеещи земи има тук. Забрави Луизиана. Това би могло да бъде Индиана или Илинойс — без житата.
	— Правителството развива крайбрежието на Кинтана Ро, но пренебрегва вътрешността. Нито цент от парите, които влизат в курортите, не достигат до местните жители.
	— До твоя народ.
	— Да. Моят народ. Маите. Ние бяхме тук първи. После дойдоха испанците.
	— Отново ставаш свадлива. Казвам ти.
	— А защо не? Това е тяхната земя. Заслужили са си парче от пая.
	— Заслужили? — Той изсумтя отново. — Заслугата е нещо, което хората притежават. Подобно на това да си справедлив. Справедливост не съществува. Съществува само онова, за което хората се съгласят, че е справедливо и може да се наложи като такова. Хората не получават това, което заслужават, получават само онова, което им се даде.
	Това беше интересно. Не в добрия смисъл — тя мразеше подобен род гледни точки — но й даваше възможност да погледне от друг ъгъл неговата фасада тип „войник на съдбата“.
	— Хей, маите са добри, достойни и миролюбиви хора…
	— И тези „добри, достойни и миролюбиви хора“ са склонни да вземат само онова, което им се дава.
	— О? И какво трябва да означава това?
	— Виждаш ли пътя, по който се движим? Това е, което, се дава на „добрите, достойни и миролюбиви хора“.
	Тя си спомни свистенето на горящата кафява кожа върху рамото си и почувства как се задушава.
	— Хубава гледна точка за света, господин Хейдън.
	— Трезва преценка. Не е по моя вина. И само защото го виждам по този начин, не означава, че ми харесва. Хората на власт създават правилата. Но огледай се наоколо: да виждаш твоите „добри, достойни и миролюбиви хора“ да са на власт? Не. А защо? Защото те не се кандидатират. Или, ако го правят, им липсва тази същност за безскрупулност, необходима, за да спечелят. — Той я погледна. — Смятам те за добър човек. Би ли се кандидатирала за някой властимащ пост?
	Въпросът я изненада, както и определението „добър човек“. Вчера пък я определи като част от „добрите хора“. Искрен ли беше? Или просто я четкаше?
	— Изобщо не съм обмисляла подобен въпрос.
	— Ето, доказах гледната си точка. Предпочиташ да си биопроспектор. Което все още не знам какво значи.
	Добре. Радваше се, че има възможността да се измъкне от тази тема — каквото и да беше тя.
	— Това включва много аспекти, етноботанистиката е основа, но се свежда по-скоро до изследване на това как местните хора на дадена общност използват растения, за да правят лекарства. Някои от тези лекарства наистина работят и има фирми, които искат да ги развият в търговски продукти, правейки от това пари.
	— Звучи като докторска степен. Как се свързва с патологията?
	— Когато си „прекалено съвършена“, те не се свързват.
	Той й се усмихна.
	— Ще науча ли някога защо?
	— Не и докато съм наоколо. Както и да е, когато бях четвърта година в медицинското училище, някой чул от някого, който чул от друг — знаеш как стават тези работи — че съм потомка на маите и говоря юкатек. Етноботаническа изследователска компания…
	— Я пак…
	— … се свърза с мен и ми предложи доста пари, за да помагам при изследването на лечебни растения и практики в Мезоамерика. Парите бяха твърде добри, за да откажа. Можех да отложа практиката си — бях планирала неврология — и да доразвия автобиографията си, като заедно с това увелича спестяванията си при евентуално откритие за медицинско чудо. Искам да кажа, антилимфомният медикамент „Винкристин“ е разработен на базата на мадагаскарско цвете. Ако можех да намеря нещо подобно… добре де, позитивите далеч надхвърляха негативите. Всъщност, ако постигнех успех, аз щях да успея да създам своя собствена практика.
	— Направи ли го?
	— Дали съм направила откритие? — Тя поклати глава, натъжена от спомените. — Оказа се, че компанията, която ме е наела, е по-скоро биопират. В смисъл че намират нещо полезно, което все още не е патентовано, лицензират го и го продават на някоя от големите фармацевтични компании, без да дават и стотинка на хората, от които са откраднали. Бих им шута и напуснах.
	Той посочи с пръст към нея.
	— Виждаш ли? Ти си една от „добрите“. И сега си тук, търсеща панацея. — Той махна с ръка към заобикалящата природа. — Мислиш ли, че може да е произлязла оттук?
	— Не. Защото — и смятам, че бях доста ясна за това пред господин Щелман — не вярвам, че съществува.
	Той завърши със зареждането на пълнителя и го пъхна в слота на своя глок. Лора забеляза как преди да го прибере в жабката, го огледа отвсякъде.
	— Но нещо се случва.
	Докато казваше това, той извади от кутията голям черен сгъваем нож. Разгъна го няколко пъти — острието му бе с дължина от около десет сантиметра — след което го прибра в страничния джоб на якето си.
	— Няма да оспорвам това — каза тя. — И ще призная, че нямам отговор какво точно се случва. Но няма да запълня невежеството си с митичен лек за всичко.
	— Мислила ли си изобщо някога, че панацея всъщност съществува, противно на способността ни да се съмняваме?
	— Да се съмняваме в какво?
	— Че съществува.
	Правилно ли чу?
	— Би ли повторил?
	— Добре. Мислила ли си изобщо някога, че панацея всъщност съществува, противно на способността ни да се съмняваме в това?
	Дори и повторено, пак звучеше безсмислено.
	— Какво точно трябва да означава това?
	Той въздъхна.
	— Сложно е.
	Беше ли това един от „по-нататъшните разговори“, които беше споменал Щелман?
	— Разполагаме с достатъчно време.
	— По-скоро не… — Изглеждаше леко смутен. — Нека се осланяме на неочакваната изненада. — Той отново провери телефона си. — Насочваме се към… — поклати глава. — Нямам представа как да произнеса това. Твоите маянски хора не са ли чували за гласни?
	— Имаме много гласни. Покажи ми.
	— Не и докато шофираш. Но поне мога да произнеса името на шамана или Курандерото, с когото трябва да срещнем.
	— Това е определението за „лечител“ на древния език.
	— Нещо като „Амин“? Както и да е… — Той се загледа в екрана на телефона си. — Името на този човек е Му…
	— Мулак? Познавам го!
	Рик я погледна с ококорени очи.
	— Ето го отново.
	— Кое?
	— Странното стечение на обстоятелствата. Но защо се изненадвам, че познаваш този човек? Целият сценарий е подреден.
	И той се върна към това отново…
	— Каза същото и вчера. Тогава прозвуча глупаво и сега е глупаво.
	— Нима? Мъж, който е бил неизлечимо болен, се връща от страната на маите в съвършено здраве и дава несъществуващ лек на неизлечимо болно малко момче, което пък се оказва познато на определен заместник-патолог, който се случва да бъде потомък на маите. Лечителят умира в резултат на това, което прилича на „нечестна игра“, и завършва на масата за аутопсии на същия заместник-патолог, който често е пътувал из района, посещаван от мъртвеца, и просто така познава лекаря, с когото мъртвият човек е свързан.
	Казано по този начин звучеше… изумително. Дори повече от това.
	— Добре, има смисъл. Изумително странно стечение на обстоятелствата, но нищо повече. Искам да кажа, как може някой да организира тази верига от събития?
	— Не говорим просто за някого.
	— А за кого? За Бог?
	Той я погледна неловко.
	— Не съм сигурен, че искам да навлизам в тази тема.
	Те стигнаха до кръстовището с шосе 293 и тя пое по него, насочвайки се на северозапад по по-тесен двупосочен черен път.
	— Давай. Предстои ни да изминем още доста дълъг път, преди да стигнем.
	— Кога ще стигнем джунглата?
	Тя посочи дърветата в близост до пътя.
	— Ние сме в нея.
	Той се втренчи в дървесината с различни форми и размери.
	— Наистина ли? Наричаш това джунгла?
	— Такова е. Очакваше папрати и лиани тип дъждовна гора, нали?
	— Ами да.
	— Дъждовните гори са подклас на джунглите, но не всички джунгли са дъждовни гори — надлежно отбеляза тя.
	— Значи не трябва да очаквам маймуни да се люлеят от клон на клон и няма да мога да си откъсна банан, когато ми се прииска?
	— Може да забележиш паякообразна маймуна, но палмите с банани предпочитат по-влажни райони от тези тук. Дъждът на полуострова може би е по-малко от литър на година — почти като в Лонг Айлънд. Достатъчно е за такива дървета. Високите, с клони като корени, които виждаш, се наричат „сейби“, по-малките са „баалче“ и „копал“.
	— Говориш като истински етноботанист.
	— Точно така. А сега нека се върнем към това как всичко е подредено.
	— Добре. Но се подготви за странности — поне относно това, което повечето хора биха сметнали за странност.
	Тя поклати глава.
	— Няма да повярваш на странностите, които съм виждала хората да си причиняват, както на себе си, така и един на друг. Трудно е да ме впечатли човек.
	— Това тук ще забие ежедневните странности в прахта. И така, ето за какво иде реч: какво става… какво става, ако съзнанието на човечеството, нашето самосъзнание, е просто една аномалия?
	— Аномалия?
	— Да, аберация. Какво става, ако разберем, че всъщност сме били генетично предразположени да бъдем неми обитатели на горите, висящи от дърветата и ядящи насекоми и плодове? Но в един момент нещо се обърква. Някакъв странстващ гама-лъч преминава през магнитосферата и се сблъсква с някои от хромозомите на някое прашимпанзе, променяйки мозъка му?
	Звучеше ерудирано и това я изненада — сякаш бе правил изследване…
	— Това не е ужасно далеч от истината — каза тя. — Възможно е и да се е случило по този начин, макар да не е било вероятно. Но мога да се съглася в името на дискусията.
	— Не е задължително да е гама-лъч. Може да бъде някакъв вид мутация — всичко онова, което променя генома на приматите и засяга мозъка им. Сега — след милиони години на модификация и еволюция — тези мозъчни промени в крайна сметка водят до мисловна дейност, разсъдливост, самосъзнание, разсъждение, въображение, мъдрост.
	Беше се променил, докато говореше за това. Апатичните, почти мъртви очи се бяха оживили. Каквото и да се случваше, той наистина влагаше всичко от себе си.
	— Добре — каза тя, — хоминидната верига води до хомо сапиенс. До нас. Това схващане вече е доста възприето.
	— Точно така. Но следващото е малко по-голям хап за повечето хора: какво става, ако съзнанието и самосъзнанието са аномалия във Вселената?
	— Окей… Спри до тук. Това е малко трудно за възприемане. Не, невъзможно е за възприемане. Вселената е невероятно огромна. Нашата галактика сама по себе си съдържа над четиристотин милиарда — с „м“ като „момичета“ — звезди. Ако си представиш Млечния път като континентална Америка, то нашето Слънце е с размерите на бели кръвни телца в Колорадо. Що се отнася до Вселената с нейните милиарди галактики — отново с „м“ — експертите са изчислили, че в нея има някъде към септилион звезди.
	— Никога не съм чувал за септилион.
	— Десет с четиридесет и две нули след него. С толкова много звезди и всички възможни планети, които кръжат около тях, аз не виждам как можеш да твърдиш, че мъдростта и самосъзнанието ни са аномалия.
	— Ами Парадоксът на Ферми?
	— Ферми физикът?
	— Да. Един от така наречените „бащи на атомната бомба“.
	— Ами чувала съм за него, но не знаех, че има Парадокс.
	— Известен още като „голямото мълчание“. Той възприема това, което каза за всичките тези милиарди звезди и планети в нашата галактика, но пита: „С всички потенциални цивилизации, които може да има там, при това много по-стари от нашите, защо не сме чули нищо от никого?“.
	— Аз… Не знам. Никога не съм се замисляла за това.
	— Заключението, до което стигам, е, че сме сами или тази мъдрост е изключително рядка, а може да се каже и извънредно рядка. Виж, имаме милион и половина гръбначни и безгръбначни видове на планетата. Колко от тях са мъдри или самоосъзнати? Можеш да дадеш пример в много ограничен смисъл за делфините и някои маймуни може би, но само един вид е изградил цивилизация. Разбира се, там има много звезди и много планети и без съмнение много видове разпръснати из цялата Вселена, но какво става, ако човешкото ниво на мъдрост е толкова рядко явление, че когато се е случило, е привлякло… внимание?
	— На кого?
	— На по-висши интелекти — „огромни, самоуверени и кръвожадни“, както казва Уелс.
	— Хърбърт Джордж.
	— Същият.
	— Дал материал за сценария на „Война на световете“? Ти сериозно ли ми говориш?!
	Той поклати глава.
	— Говоря за нещо не толкова банално или крещящо. Чувала си за китайското проклятие, нали?
	— „Дано живееш в интересни времена“? Разбира се.
	— Проклятието всъщност е по-разширено. Това е само първото от три. Следващото е: „Дано привлечеш вниманието на властите“.
	Това не го беше чувала. Подобно на първото, в типичен азиатски стил, можеше да се приеме и в положителен, и в отрицателен смисъл. Но тъй като все пак бе проклятие…
	— Да, мога да схвана. По-добре остани извън радара.
	— Точно. Но какво се случва, ако нашата мъдрост е привлякла вниманието на „огромните, самоуверени и кръвожадни“ интелекти?
	Налудничава концепция… и не много комфортна.
	— Твоите „какво се случва, ако“ започват да ме дразнят.
	— Само задавам въпроси.
	— Говориш ми за бог… или за богове?!
	Той поклати глава.
	— Лош подбор на думи. „Бог“, с главна или малка буква, внушава натуралност и духовност. Религията или теорията на Х. Ф. Лъвкрафт са просто мътилка във водата. Говоря ти за същества, огромни интелекти. Не ги обличай във форма.
	Това беше твърде далеч от разбиранията й, но Лора трябваше да признае, че успя да привлече вниманието й.
	— Добре. Забелязани сме от… образувания. И после какво?
	— Това е големият въпрос. Тук сме ние, аберацията, която нарича себе си хомо сапиенс, привлякла любопитството на радара, поставена под космическия микроскоп. Как изглеждаме? Просто като нещо любопитно? Или като неща за експеримент, играчки?
	— Надявам се, че е от любопитство. Докъде води всичко това?
	— До панацеята, която търсим. Ти сама каза, че това е научно невъзможно.
	— Такова е.
	— „Невъзможно“ е просто схващане.
	— Не, „невъзможно“ е невъзможно.
	— Като да изпратим човек на Луната и да го върнем жив?
	— Добре. Ще се коригирам. Много хора схващат, че нещо е невъзможно, когато искат да кажат, че то е неосъществимо. В този ред на мисли нищо от отиването и връщането от Луната не нарушава законите на физиката и биологията. Панацеята ги разбива на пух и прах.
	— Тогава защо шофираш през маянската джунгла?
	Добре, сега беше на по-комфортно място — в свои води.
	— Защото така работи науката. Щелман казва, че съществува, аз казвам, че не е така, и предприемам това, за да му докажа позицията си. Той казва, че мога да я намеря тук, и е готов да заплати цялото това време, в което я търся. Дойдох, за да разследвам и да го опровергая.
	— Но ти си видяла действието на лек, който не можеш да обясниш.
	— Вярно е. Но имам ограничени знания за това. Ето защо съм тук — да разширя знанията си.
	— Това не променя факта, че търсиш нещо, за което казваш, че е невъзможно да съществува.
	— Не, търся нещо, което може да е реално, но се препредава като нещо, което не може да съществува — медицински пробив, който се дава като лек за всичко. Има голяма разлика. Това незнайно нещо може да няма неограничения обхват на панацея, но може да има ограничени свойства, които биха могли да бъдат от голяма полза в някои области на медицината.
	Тя осъзна, че се е върнала към времето си като биопроспектор.
	— Но какво се случва, ако наистина съществува панацея?
	— Не може да съществува.
	— Хайде, допусни го заради мен. Какво се случва, ако е така? Би ли я използвала?
	— Разбира се. Да излекува нелечимото, е мечта на всеки лекар.
	— Както и мечта на всеки Лечител, между другото. — Сега очите му искряха. — Знаеш ли третата част от китайското проклятие?
	— Не. Но съм сигурна, че ще я узная.
	— „Дано намериш онова, което търсиш“.
	— Наистина ли?
	— Наистина. Звучи добре, но има зловещ привкус.
	Определено. Достатъчно, за да изпрати хладни тръпки през тялото й. В научната фантастика намирането на желаното от сърцето никога не се оказва с добри последствия. Сигурно същото е в сила и за реалния свят.
	— Не виждам как панацеята може да е нещо лошо — каза тя.
	— Дори и да идва от друго място?
	— От друго място? Какво трябва да означава това?
	— Истинската панацея ще разбърка реда на нещата. Помисли. Става дума за нарушаване на законите на биологията, че дори и на физиката. Ето защо продължаваш да твърдиш, че е невъзможно. Ето защо, ако съществува, тя не може да бъде оттук. Трябва да идва отнякъде другаде.
	— Приписваш отново всичко на фантазия и научна фантастика.
	— Няма да е фантазия или вид измислица, ако е истинска. Нещо, което нарушава всички правила, трябва да бъде въведено отнякъде другаде — от друго място. И с каква цел? Просто за да видиш как „играчките“ ще си играят с него? Или има програма… такава, каквато не можем да разберем?
	Нещо в тона му я бодна. На пръв поглед звучеше като проповед, но тя откри и нещо друго. Нотка на… Какво? Отчаяние? Сякаш се опитваше да убеди не само нея, но и себе си.
	— Какво знаеш или по-скоро какво мислиш, че знаеш?
	Той поклати глава.
	— Да знам? Не знам, това е проблемът. Но съм виждал…
	— Какво си виждал?
	— Нищо. Вече ще си затворя устата.
	— О, я стига! Не можеш да приключиш темата по този начин.
	— Хей… Виж — каза той, навеждайки глава, за да погледне през предното стъкло. — Хеликоптер. Трябваше да си вземем такова превозно средство.
	— Не се опитвай да смениш темата.
	— Забрави — каза той, облягайки се назад. — Просто се шегувам с теб.
	Тя не му повярва дори и за наносекунда. Но установи, че стените му се издигат и сенките се спускат надолу. Нямаше да получи нищо повече.
	— Шегуваш се, значи? Подобно на „огромните, самоуверени и кръвожадни“ интелекти?
	— Точно. Макар че ти си интелектът тук. Аз съм само мускулът.
	Лора се чудеше за това. Вече го беше хванала в една лъжа. Колко други се криеха под тази закалена външност?
	— Осъзнаваш, че научните институции са пълни с хора с идеи като тези, които току-що обсъждахме, нали?
	Той кимна.
	— Жалко, нали? Защото, ако ти се каже, че не можеш да ядеш свинско, защото Творецът на Вселената е наредил така, ти не го правиш. Ако ти се каже, че има част от теб, която никой не може да види и която е безсмъртна и се преражда в ново тяло, след като умреш, ти си окей с това. Ако ти се каже, че Земята е създадена в рамките на шест дни, през 4-то хилядолетие пр. Хр., училищните настоятелства започват да обмислят включването му в учебната програма. Ако ти се…
	— Добре, схванах накъде биеш.
	— Доказвам гледната си точка.
	Какъв странен човек ще се окаже, че е той. Много по-дълбокомислещ и много по-сензитивен, отколкото си беше представяла. Очевидно той бе придал на това пътуване и неговата цел много мисъл, но от един по-необичаен ъгъл. Нещо в миналото му — нещо, което бе преживял или мислеше, че е видял — не му позволяваше да се вслуша в реалността. Това я накара да се почувства малко неловко. Тя предпочиташе спътник, изцяло стъпил в реалния свят, а не някого, който смята, че човечеството е играчката в ръцете на „огромни, самоуверени и кръвожадни“ интелекти.
	Но тъй или иначе тя беше заклещена тук с него.


>>	3.

	След цялото друсане из джунглата Лора най-накрая намери пътя до селото.
	— Трябва да призная — каза Рик, когато приближиха покрайнините, — че не очаквах подобно нещо.
	Голямо струпване от колиби, простиращо се напред, отразяваше светлината на следобедното слънце, но той се взираше през задния прозорец.
	— В смисъл?
	— Когато кажеш маи, си представяш камъни — или поне аз. Каменни къщи, каменни храмове, каменни стени. Да, може да имат сламени покриви, но имат солидни стени и изглеждат като… къщи.
	— Те може и да нямат централно електричество, но двайсети век все пак е оказал своето влияние.
	— Но не и двайсет и първи?
	— Все още.
	Той огледа отново през задния прозорец.
	— Правиш това за енти път. Какво търсиш?
	Той сви рамене.
	— Просто проверявам да не ни следят.
	— На пътя — или може би трябваше да кажа на пътеката — бяхме само ние.
	— Щом казваш. — Той кимна към селото. — Къде са всички, между другото?
	Мястото изглеждаше почти същото, както последния път, когато беше тук, само че тогава беше доста по-оживено.
	— Не знам. — Лора посегна към дръжката на вратата. — Да отидем…
	— Задръж — каза той и сграбчи предмишницата й. — Дай ми минута.
	Той извади няколко свински опашки и започна да ги обвива високо около дясното си бедро.
	— Какво правиш?
	— Забравих да изпратя кобур. Глупак!… Просто ми дай секунда-две.
	Когато приключи с връзките, той извади пистолета от жабката и погледна пълнителя му.
	— Наистина ли смяташ, че това е необходимо?
	— Надявам се, че не. Но е гадно да разбереш, че при необходимост няма нищо в патронника.
	Добре, това имаше смисъл.
	Плъзгайки пистолета през връзките, той го покри с ръба на якето си за сафари и излезе от колата. Топлината и влажността обгърнаха Лора и се притискаха към нея като Саран, когато тя го последва. Срещнаха се пред предната броня.
	— Как изглежда? — попита той, приглаждайки якето. — Няма издайническо подуване, нали?
	Тя забеляза такова, но просто защото го търсеше.
	— Страхотен си. С всичките тези връзки.
	— Казвам ти, приложими са навсякъде. — Той се огледа. — Ето ги къщите, а къде са хората?
	— Хайде да разберем.
	Вървяха в мълчание през селото. Не се виждаше жива душа. Нещо не беше наред — Лора го усети по врата си.
	От другата страна на струпаните къщи те откриха всичките жители на селото да стоят в кръг около нещо, висящо от клона на едно голямо сейби дърво.
	Лора се закова на мястото си:
	— Това да не би да е…?
	Ръката на Рик се подпъхна под ръба на якето му, но той продължи да върви.
	— Да. — Главата му се въртеше напосоки, докато пристъпваше равномерно. — Човек. И познай от три пъти кой е.
	Лора усети как сърцето й забързва ритъма си, изпомпвайки адреналин. Очакваше 536 — които и да са хората, стоящи зад този номер — да е замесено, но не и… това.
	Тя принуди краката си да се раздвижат. Нямаше нужда да дава три предположения, нито дори да прави такива. Тялото висеше на врата си и беше овъглено. Точно като онова, на което беше правила аутопсия в сряда. Рик се тревожеше, че може да ги следят. Очевидно хората на 536 бяха пристигнали преди тях и бяха взели своето време с Мулак.
	Когато селяните забелязаха приближаването на Рик, те се притиснаха един към друг. Няколко дори избягаха.
	— Не се страхувайте! — извика Лора на диалекта юкатек. — Няма да ви сторим нищо лошо!
	Рик вдигна ръце с обърнати длани, така че всички да ги видят. Тълпата се раздели, давайки им път, и те спряха пред черния труп, поклащащ се под нежния бриз. Мухите вече се бяха настанили. Отблизо можеше да се види, че тялото виси, окачено на кабел.
	— Има ли причина, поради която да не са го свалили? — попита Рик.
	Лора дори не се сети за това. Чувстваше се като в лош сън. Тя зададе въпроса на селяните. След известно колебание една жена отвърна на юкатек:
	— Двама мъже, висок и нисък, дойдоха и направиха това.
	Лора се взря в нея. Стори й се, че я познава от предишното си посещение — беше една от малкото не толкова затворени в себе си. Само че сега изглеждаше много по-голяма. Как беше името й?
	— Познавам те. Тлалли, нали? Помниш ли ме? Идвах да говоря с Мулак преди години.
	— Да. Познах те веднага. Не си се променила изобщо.
	О, след брак, бебе и развод, съмнявам се, но… Тя имаше предвид сините й очи, разбира се.
	— Каза, че двама мъже са направили това?
	— Да. Казаха ни, че трябва да оставим Мулак там три дни. Казаха, че ако го свалим, ще изгорят селото и всички ще свършим като него.
	Стомахът й се преобърна. Боже! Ставаше все по-зле с всяка минута. Тя сканира дърветата и храстите наоколо. Дали все още бяха някъде там? Изведнъж се зарадва на Рик и на пистолета му.
	Когато преведе думите, Рик се приближи до дървото и с помощта на ножа си преряза кабела. Постави тялото на земята с лице надолу.
	Насилвайки се да отиде по-напред, Лора приклекна до Мулак и се опита да се концентрира — да бъде патолог експерт, а не шокиран пътешественик.
	Беше го срещнала само веднъж, но дори и да го познаваше добре, идентификацията бе трудна. Като самата им среща… Мулак беше потаен, негостоприемен и дори враждебен към присъствието й. Беше пренебрегнал повечето от въпросите й, отказвайки да покаже лекарствата си. Останките му обаче не бяха толкова обгорели, колкото на Ханрахан. На гърба на Мулак все още можеше да се проследи обликът на позната татуировка. Не можеше да разбере обаче дали е бил измъчван, преди да умре, нито дали беше подпален жив.
	Тя погледна Тлалли за отговор.
	— Те… — Тя не знаеше думата за мъчение, — нараниха ли Мулак, преди да го убият?
	— Да — каза жената, кимайки енергично. — Нараниха го зле. След това нараниха Итцел.
	— Кой е Итцел?
	Тлалли повика някого и една друга жена доведе малко момиченце. То имаше окървавена кърпа, обвита около дясната си ръка. Другата жена — майка й — започна да я развива. _Не мисля, че искам да видя това_, помисли си Лора. Превръзката падна, за да разкрие четири кървави пръста. Лора изпъшка, когато разбра, че ноктите им са изтръгнати. Тя погледна към Рик. Лицето му бе пребледняло.
	Той се обърна.
	— Покрий това — каза през стиснати зъби. — Веднага.
	Лора кимна към жената да отведе детето. Реакцията на Рик я изненада, защото преди това той не беше показал никаква такава. Овъгленият висящ труп на Мулак не го притесни, но осакатените пръсти на детето… кръвта…? Може би, в края на краищата, беше човек.
	— Всичко е наред — каза тя, когато детето изчезна.
	Рик се обърна. Беше възвърнал самообладание, но очите му, ако изобщо някога са били живи, сега бяха по-празни и по-мъртви от всякога.
	— Измъчвали са го и това не е дало резултат — каза той с нисък глас, вибриращ от ярост, — така че са взели момичето, за да го накарат да поговори. — Той погледна селяните. — Някой каза висок и нисък мъж. Попитай кой е наранил детето.
	Лора го направи и Тлалли й отвърна.
	— Ниският — преведе Лора.
	Рик само кимна.
	— Какво мислиш? — попита тя.
	— Нищо. — Той вдиша дълбоко и кимна към Мулак. — Този тип ли е човекът, за когото Щелман подозира, че е бил Лечител?
	Лора кимна.
	— Той има татуировката.
	Мнозина от селяните започнаха да бърборят помежду си ужасени, някои ридаещи.
	— Какъв им е проблемът?
	Лора се заслуша и улови същността на тревогите им.
	— Притесняват се, че защото свали тялото на Мулак, мъжете ще се върнат да изгорят селото, както са обещали.
	— Е, няма как да го нанижа пак горе. Кажи им да го погребат или да направят това, което правят с мъртвите си. Хората, отговорни за това, няма да се върнат.
	— Откъде си толкова сигурен?
	— Оставили са тялото да виси тук поради една причина. Тази причина си ти. Искат да ти кажат, че имат преднина и трябва да се откажеш и да се прибереш у дома.
	— Ами след видяното това е, което се очаква да направя, нали?
	У дома — звучеше толкова хубаво. Щелман може да задържи парите си. Тя очакваше известен риск, но не и изтезания и убийства.
	Рик огледа селяните.
	— Някой трябва да знае нещо. Има ли някого, който е чул какво е казал Мулак на хората от 536? И виждаш ли момичето от снимката с Броуди?
	Лора не я виждаше. Тя попита Тлалли какво е казал Мулак на убийците си, но тя отвърна, че никой не е чул нищо друго освен виковете му. А когато извади снимката и й я даде, за да я покаже на хората наоколо, селяните изведнъж млъкнаха, затваряйки се в себе си.
	— Какво има? — попита Лора.
	Тлалли върна снимката.
	— Лошите мъже… те имаха същата снимка.
	Това я зашемети.
	— Същата?! И на двамата?
	Тлалли кимна.
	Но статиите бяха публикували само половината от снимката, частта с Хаим. Как…? О, по дяволите! Когато 536 е хакнал компютъра й, сигурно са намерили оригиналното копие. Мили боже, снимката им е помогнала. Довела ги е директно до Мулак… а сега Мулак беше мъртъв. Обля я вълна от вина. Не тя бе изпратила снимката на вестниците, но все пак…
	Тя го отблъсна от себе си. Щеше да изпитва вина по-късно.
	— Познаваш ли мъжа? — попита тя и посочи към Хаим.
	— Всички казахме на мъжете, че не го знаем.
	— Но това не е така? — когато Тлалли се поколеба, Лора допълни: — Знаеш, че можеш да ми се довериш. Идвала съм тук преди и никога не съм наранила никого.
	След дълга пауза Тлалли каза:
	— Чет.
	Добре. Точно така. Псевдонимът на Хаим.
	Тлалли добави:
	— Но Мулак каза, че не го познава. И все пак мъжете твърдяха, че Чет е мъртъв. Вярно ли е? Чет мъртъв ли е?
	— Страхувам се, че да — каза Лора. — Защо Мулак се е опитал да защити един мъртвец?
	Тя докосна жената на снимката.
	— Защото тук Чет е с Иш’Чел.
	Ето че стигнаха до някъде…
	— И коя е Иш’Чел?
	— Сестрата на Мулак.
	Сега разбра защо Мулак е отрекъл да познава Хаим — защото, ако познава него, щяха да очакват от него да познава и жената.
	Лора се огледа.
	— Къде е тя?
	— Работи в града.
	— Четумал? Някой извести ли я?
	— Атл отиде да й каже. Той ще я върне обратно, когато я намери.
	— Когато я намери?
	Тлалли сви рамене.
	— Не знаем къде живее.
	— Но се връща тук от време на време?
	— Многократно. Помага на брат си с лекарствата.
	Когато Лора предаде всичко това на Рик, той каза:
	— Е, щом помага на брат си, значи трябва да я изчакаме. — Той наклони глава и я погледна. — Не изглеждаш много сигурна за това.
	Тя потърка влажните си треперещи длани една в друга. Не се плашеше лесно — медицинската й практика я бе закалила — но това направо я потресе.
	— Сега не съм сигурна в нищо.
	— Да, нещата загрубяха, нали? Виж, това е твоят концерт, така че правилата са твои. Ако искаш да се откажеш, веднага се връщаме в джипа и отиваме право на летището.
	Лора стисна челюстта си. Той използва думата „отказ“. Мразеше тази дума. Защо трябва да се отказва?
	— Мислиш ли, че тук сме в опасност?
	— Ще бъдем само ако знаем нещо, което 536 не знае. И тъй като това не е така, бих казал, че сме в безопасност.
	Което беше леко успокояващо, но…
	— Но това може да се промени, след като говорим с Иш’Чел — каза тя. — Можем да научим нещо, което те искат да знаят.
	— Остави на мен притесненията за сигурността ни. Затова съм тук. Твоята работа е панацеята. — Той разпери ръце. — Оставаме или се връщаме в Щатите?
	О, по дяволите!
	— Оставаме.
	— Хубаво. Ще се поразходя из селото, за да огледам периметъра. Просто да го опозная. Защо ти не опознаеш местните? Може би някой знае нещо полезно.
	— Първо ще се обадя у дома.
	Тя го придружи до джипа, след което остана, наблюдавайки го как се отдалечава. Ето го, помисли си тя, оставяйки след себе си следа от фалш и формалност.
	Тя седна в джипа и включи сателитния телефон. Първо щеше да позвъни вкъщи.
	— Всичко наред ли е? — попита Стивън, след като разговаря малко с Мариса. — Намери ли Лечителя?
	— Да.
	Колко точно да му каже? Не можеше да изръси, че въпросният е убит и опожарен, може би изгорен жив — щеше да откачи.
	— Беше ли ти в помощ?
	— За съжаление, е умряла работа.
	Боже мой! Наистина ли казах това?! Не исках…
	— О, по дяволите! Колко жалко. Какво следва?
	— Опитвам се да го измисля. Ще говоря със сестра му. Трябва да дойде по-късно. Може би ще знае нещо полезно.
	Най-накрая — поредица от изречения, пълни с истина.
	Обаждането завърши с обичайните заръки на Стивън да се пази и обичайните за нея обещания, че ще го направи. Пожела си мислено и в действителност да се чувства толкова сигурна в това, колкото звучеше.
	След това прослуша гласовата си поща. Имаше едно съобщение:
C>
	Хей, док, Фил е. Знам, че каза, че този човек те е спасил при грабежа, но колкото повече се ровя около него, толкова по-недостоверна изглежда историята му. Оказва се, че изобщо не е тюлен, всъщност изобщо не е стъпвал във Флота. В случай че не си наясно, трябва да служиш във Флота, за да си тюлен. Това е лошата новина. Но виж, много момчета се опитват да привлекат вниманието, украсявайки миналото си. Тоест добрата новина е, че изглежда, че е бивше ченге от Саусалито — това е от другата страна на „Голдън Гейт“, откъм Сан Франциско. Бил е в морския патрул. Не е толкова бляскаво, колкото това, да си бивш морски пехотинец, но пък го поставя от правилната страна на закона. Започнал е работа твърде млад и се е оттеглил рано. Няма никакви черни точки срещу него. Опитвам се да потърся с какво се е занимавал след това, но отнема малко повече време. Ще се свържа отново с теб възможно най-скоро.
C$
	Лора поклати глава, когато прекъсна връзката. Добре… Рик я беше излъгал за това. Не й се нравеше, но пък и не беше кой знае каква злонамерена лъжа, а и изглежда, не криеше нищо. Както каза Фил: просто е поукрасил миналото си. Може би това помага в работата му. Но тя оставаше изненадана от факта, че Щелман не бе разкрил това, преди да го наеме.
	И излиза, че вместо бивш тюлен я охраняваше бивш полицай. Което не беше толкова зле, предположи тя. Беше се справил с този „Глок“, сякаш е детска играчка. А и отклоненията на Рик от истината не бяха истинският проблем — 536 беше проблемът. Надяваше се Рик да е прав, че са си отишли.
	Тя го видя да се приближава към нея и излезе да го пресрещне.
	— Е?
	Той поклати глава.
	— Няма сигнали за някого, който не трябва да е тук. Но си мисля… — Той протегна ръка. — Мога ли да видя чантата ти за минута?
	Тя се поколеба, после му я подаде. Той бързо я обърна наопаки, разпилявайки съдържанието й върху предния капак на джипа.
	— Хей!
	— Не ти ли се струва странно, че 536 стигна до нашата дестинация пред нас? — Той започна да опипва празната чанта с една ръка отвътре, а с другата отвън, стискайки кожата. — И че по стечение на обстоятелствата търсеха същия Курандеро? Това означава, че или Щелман, или неговият човек, Джеймс, ги информира — което е невъзможно. Или те ни подслушват. Тогава осъзнах, че ти не се разделяш с тази чанта, откакто… Ахаа!
	— Какво?
	Той вдигна малко черно топче.
	— Подслушвали са теб. Онзи нападател не е искал просто телефона ти. Искал е да ти постави това.
	Лора не можеше да скрие шока си.
	— Това са неща, типични за шпионските филми.
	— Вече не. Можеш да си купиш подслушвателно устройство онлайн. Това не разполага с голям диапазон, затова се съмнявам да са чули нещо, откакто излетяхме от „Кенеди“. Но ако все пак го правят… — Той замахна с ръка, захвърляйки го в джунглата. — Нека послушат щурците. Или това, което живее в тези части на земята.
	Лора беше напът да отговори, когато звукът на приближаващ се двигател я прекъсна. Тогава срещу тях се втурна очукан джип без покрив. Ръката на Рик импулсивно посегна към ръба на якето му, докато с другата си ръка я хвана нежно, но настоятелно, придърпвайки я зад техния джип. Черокито обаче дори не забави. Лора видя млада местна жена с мокро от сълзи лице в седалката на пътника.
	— Иш’Чел — каза тя.
	— Сигурна ли си?
	— На деветдесет процента. Виждала съм я само на снимката с Хаим. А и там е усмихната…
	Двамата последваха черокито, което премина през селото, за да се спре в близост до тълпата от селяни, застанала около останките на Мулак. Младата жена скочи и се затича. Не беше нужно да си проправя път, селяните сами направиха шпалир. Лора я видя да пада на колене до трупа, преди хората отново да се скупчат.
	Риданията й бяха мъчителни за слушане.
	— Да — каза Рик, вперил очи по посока на виковете. — Предполагам, че си права. Не мисля, че ще успеем да измъкнем много от нея тази вечер.
	Бедното момиче, помисли си Лора. Дори не беше сигурна дали иска да разговаря с Иш’Чел сега. Да загубиш брат си, по принцип е ужасно, какво да говорим това да стане при подобни условия…
	— Можем да прекараме нощта в Четумал и да се върнем на сутринта.
	— Или…
	— Или какво?
	— Или да останем тук.
	— Сериозно? Изглежда ще вали, а и — ако не си забелязал — по пътя нямаше мотели.
	— Имаме джипа.
	Джипа?! Шегува ли се?
	После се замисли. Те бяха аутсайдери тук. Ако прекарат нощта в покрайнините на селото, може би щяха да намалят малко това усещане. Може би Иш’Чел щеше да бъде по-склонна да говори с тях.
	— Ще бъдем ли в безопасност?
	Той потупа мястото, където държеше своя глок.
	— О, да.
	— Как ще го направим?
	— Можеш да се настаниш на задната седалка. Изглежда доста удобна.
	Да. Тя можеше да се справи с това. Не беше толкова гъвкава, колкото на младини, но бе спала на доста по-малко гостоприемни места по време на работата си като биопроспектор. Проблемът се криеше в споделянето на колата с Рик. Не че той й даваше някакви сексуални вибрации — нищо подобно — но странният му светоглед я караше да се притеснява малко от него. Колко умствено стабилен беше той?
	— Устройва ме. Но не виждам как ти ще се побереш отпред.
	— Мога да побера навсякъде, по всяко време и във всяка позиция. Омекотената тапицерия на тази кола е като „парче от тортата“.
	— Сериозно? — попита Лора. — Това ли ви учат във Флота?
	Той кимна, без да я поглежда.
	— Йеп.
	Лъжец!


>>	4.

	Брат Мигел се обади след залез-слънце.
	— Ще прекараме нощта край селото — каза той.
	— Защо? — Нелсън стисна здраво телефона. — Намерихте ли нещо?
	— Не. Но изглежда Фанинг и нейният бодигард, или каквото е там, ще останат, така че е добре и ние да направим същото.
	— Мислиш ли, че е напипала следа?
	— Още не, но очевидно се появи някаква роднина на Курандерото.
	— Момичето от снимката?
	— Не можахме да се доближим достатъчно, за да я идентифицираме, дори и с бинокъла. А после слънцето залезе. Ще го направим сутринта. Изглежда, че и твоята мадама и кучето й пазач няма да направят повече тази вечер.
	— Това „куче пазач“… Смяташ ли, че ще създаде проблеми?
	— Намери бръмбара, така че не можем да слушаме. Но иначе изглежда като _zurramato_.
	Нелсън мразеше, когато хората използваха чуждици.
	— Което означава?!
	— Че е тъпак.
	Нелсън се замисли за изчезналия Симон.
	— Не го подценявай.
	— Не подценявам никого. Той направи оглед на околността точно както трябва, но е извън територията си. Може би е добър в града, но сред дивата природа, сред джунглата…? Мина на двайсетина метра от мястото, където с Хорхе се бяхме позиционирали. Нямаше представа, че сме там и наблюдаваме всеки негов ход.
	— Е, гледай така да е и утре.
	Много му се искаше Фанинг да излезе от картинката. Но където и да отидеше, по някаква иронична причина все попадаше на нея. Надяваше се тя да попадне на нещо, което да превърне „студената“ пътека в „топла“.


>>	5.

	Дъждът не закъсня твърде много, след като слънцето залезе, и продължи около час.
	Рик и Лора се бяха настанили в джипа много преди това. Със заключени врати и прозорци, отворени едва около сантиметър, вътре бързо стана задушно, но не и непоносимо. Рик бе имал слабата надежда, че патологът ще заспи, но откъде такъв късмет… И все пак това не можеше да го спре. Работата си е работа. Веднага щом дъждът спря, той направи проверка, уверявайки се, че оръжието, ножът и фенерчето му са си на място, а после отвори пасажерската врата.
	— Къде отиваш? — попита Лора от задната седалка.
	— Ще се поразтъпча малко.
	— И аз не мога да заспя. Ще дойда с…
	— Тц. — Това е последното нещо, което искаше. — Ще направя една последна обиколка, преди да се прибера за нощта.
	— Ще ме оставиш сама?
	Страх я е, помисли си той. Няма нищо срамно в това… Все пак бе станала свидетел на овъглените останки на човек, изтезаван и убит за нещо, което знае — или се предполагаше, че знае. Нормално е да се е уплашила…
	— Няма да бъда далеч. Остани тук и заключи вратите. Ако нещо те притеснява или дори само да ти се струва притеснително, натисни клаксона. Ще се върна бързо.
	— Добре. Но не се бави.
	— Идвам веднага.
	_Веднага щом се справя с момчетата, които се крият в джунглата._
	Докато вървеше надолу по шосето — всъщност нищо повече от два коловоза насред плевелите — той се замисли за промяната в отношението на патолога към него. Очакваше някаква враждебност — в края на краищата, тя не го искаше, но изглежда, че се бе появило и подозрение. Защо? Научила е нещо, което не трябва? Името му например? Не използваше онова, с което бе роден, но „Рик“ бе достатъчно близо, за да изглежда като негово. Не. Истинското му име беше погребано твърде надълбоко, както за нея, така и за всекиго, който се опитваше да го разбере. Трябва да е нещо друго. Той беше увит в толкова много слоеве… явно някой от тях се бе пропукал.
	_Тревожи се за това по-късно. Сега се концентрирай върху лошите._
	Знаеше къде са. Беше засякъл дирите им, докато патологът шофираше към селото. Слънчевата светлина се бе отразила от стъклената леща на бинокъла им тогава, както и когато направи първата си обиколка. Тази обиколка също така беше разкрила и стъпканите покрай пътя храсти, върнати в изправено положение след това, за да се заличат вредите. Поправката би била достатъчна за случаен минувач, но не и за онзи, който знае какво да търси.
	Дъждът също беше добре дошъл, тъй като водата продължаваше да капе и пръска от назъбените листа покрай него, прикривайки подхода му. Облаците се отдръпваха, отстъпвайки място на звездното небе. Луната скоро щеше да се изкачи. Трябваше да го направи преди това.
	Беше преброил стъпките от селото до началото на храсталака, а след това извади от това дистанцията до джипа, така че сега намери мястото безпроблемно. Оттук следваше трудната част: да стигне до тях, без да се издаде. Беше сигурен, че са въоръжени, и също толкова сигурен, че ако забележат някой да се приближава към тях, първо ще стрелят, а после ще питат.
	Приведен ниско надолу, стъпвайки бавно и спокойно, той се ориентираше в тъмното, следвайки натрошената растителност. Тогава чу ромона на приглушени гласове и звука от капеща върху метал вода — вероятно върху покрива и капака на кола. Тези капки бяха наистина голяма помощ!
	Промъквайки се към тях, той доближи задния край на „Ленд Ровър“. Светлините на таблото му осигуряваха единственото осветление, разкривайки силуетите на две глави. През отворените прозорци се носеше дим. Рик разпозна миризмата. Този в седалката на пасажера пушеше джойнт.
	Продължил да наблюдава, Рик видя мъжът на шофьорското място да приближава малка бутилка до устните си. Малко релакс след тежкия ден на мъчения и убийство. Двамата вътре разговаряха на испански, така че нямаше значение, че не може да улови думите им.
	Сега идваше тежката част: да ги обезвреди. Нямаше как да похити и двамата едновременно само с пистолета си, докато са вътре. Единият със сигурност щеше да се възползва от тъмнината и всичко можеше да отиде по дяволите за секунди. Трябва да ги изкара на открито.
	Приклякайки до бронята, той извади пистолета и го сложи в скута си, след което извади и ножа. Остави го сгънат, стискайки го в лявата си ръка, на около половин инч от петата си. После вдигна свободната си ръка и подраска върху задния люк с нокти. Пет бързи драскотини: 1-2-3-4-5. Отново. И отново. Един от мъжете — звучеше като този, седнал в седалката на шофьора — накара другия да замълчи. Рик драсна отново. Онзи изрече още няколко думи, после вратата на шофьора се отвори. Рик сграбчи глока.
	В момента, в който шофьорът се появи иззад ъгъла, Рик скочи на крака и започна да отброява секундите.
	_Една…_
	Това, което шофьорът пиеше, накара реакцията му да бъде забавена, което позволи на Рик да нанесе два остри бекхенда, стил явара, с приклада на ножа отстрани на главата му.
	… _две_…
	Коленете му се подкосиха, оставяйки го уязвим за солиден удар между краката.
	… _три_…
	Когато мъжът падна със стон, Рик приближи страната на пътника и заби дулото на пистолета си в бузата на пасажера.
	… _четири_…
	Под светлината на таблото той видя полуавтоматичното оръжие в дясната ръка на пътника.
	— Хвърли го! — изкрещя Рик, надявайки се човекът да знае английски. — Хвърли го на пода веднага или си мъртъв!
	След като видя какво бяха причинили на онова малко момиченце, почти се надяваше да опита нещо. Но може би по-късно… Пистолетът се стовари на пода.
	Рик отвори вратата:
	— Вън!
	Мъжът се подчини и Рик забеляза, че е по-ниският от двамата. Той запомни това, оставяйки го за момент встрани, и дръпна мъжа към задната част на ровъра, там, където приятелчето му лежеше по гръб, хванало с ръце мястото между краката си.
	— Ръцете и краката — каза той кратко, подавайки му чифт свински опашки и посочи към превиващия се. — Зад гърба, двойна осморка. Сигурен съм, че знаеш как се прави.
	Когато първият беше вързан, Рик притисна втория по корем надолу, придържайки го с коляно, и собственоръчно завърза китките и глезените му. После провери първия. Връзките бяха по-свободни, отколкото му се искаше, така че поправи това. Сега можеше да се отпусне. Той извади портфейлите от джобовете им, след което ги дръпна, така че да седнат с гърбове, опрени в задната броня.
	— Добре, _señors_. — Рик извади фенерчето си и прокара лъча по лицата им. — Какво си имаме тук?
	Високият изглеждаше леко замаян. Най-вероятно заради мозъчно сътресение. Двата остри удара в слепоочията бяха виновни за това. Натъртените му топки пък трябваше да добавят още болка към нещастието му.
	Очите на ниския се стрелкаха напосоки. Вероятно се бе уплашил, но не го показа. Това очевидно не е било част от плана.
	— Предполагам, че сте членове на 536, нали?
	Никой не проговори, така че той отвори портфейлите им. По-високият, този с подутите топки, беше Мигел Херера. Ниският — Хорхе Медина.
	— Глътнахте ли си езиците? Няма проблем.
	Той се приведе над Мигел и провери дясната му ръка. И ето го там: DXXXVI със синьо мастило. Върху ръката на Хорхе имаше татуировка на череп, типичен за мексиканския ден на мъртвите, но нямаше и следа от номер. Добре. Сега имаше доста добра представа кой издава заповедта и кой я следва. Мигел беше от 536, а Хорхе беше или наемник, или последовател. Според Щелман членовете на 536 са фанатици, готови да дадат живота си, без да кажат нищо. Така че Рик щеше да започне с Мигел.
	Фенерчето даваше съвсем ограничена светлина, затова той заобиколи джипа откъм шофьорското място и се пресегна, за да включи фаровете. После довлече Мигел в предната част на колата, последван от Хорхе, и притисна и двамата към дърветата, заслепявайки очите им. И двамата носеха леки памучни панталони и мексикански традиционни ризи — бяла на Мигел, жълта на Хосе.
	— Нека кажа какво знам: изпратени сте, за да разберете какво знае Мулак относно панацеята. За което съм тук и аз. Пристигнали сте и сте убили човека по време на своя разпит или скоро след това. И тъй като аз не успях да го разпитам, ще разпитам вас, момчета. Кой иска да започне пръв?
	Както се очакваше, те се втренчиха в него с мъртвешко мълчание.
	— Добре. Ще оставя монетата да реши. — Той измъкна една от джоба си. — Ези — Мигел. Тура — Хорхе. — След като я подхвърли във въздуха и я стисна с дланта си, той провери резултата в светлината на фаровете. Тура.
	— Ези! Мигел печели! — Той вдиша дълбоко и провери клоните на околните дървета. — Да видим…
	Той намери едно дърво с височина около два метра и дебелина на клоните — близо десетина сантиметра. Перфектно. После използва острието на ножа си, за да отреже един от клоните наполовина, след което привърза една свинска опашка към врата на Мигел — не твърде стегнато.
	— Това е яката ти. Или нека го наречем каишка. — Той застана точно пред Мигел. — Добре, Мигел, питам те… само теб: Какво ти каза Мулак за панацеята?
	— _Chingate!_
	— Не разбирам много испански, но вече съм чувал това и то не е много хубаво. Това ли е последната ти дума?
	— _Besa mis huevos!_
	— Предполагам, че и това ще се случи.
	Той издърпа Мигел за врата към дървото, където го изправи на крака. Вдигна го и го прикрепи към отрязания наполовина клон за импровизираната му каишка, оставяйки го да виси.
	Прекъсването на достъпа на въздух накара Мигел да се заусуква и да рита, ако изобщо някой с вързани глезени можеше да рита. Рик изчака, докато лицето му не стана пурпурно, и го сграбчи за бедрата, повдигайки го достатъчно, за да облекчи натиска върху гърлото му.
	— Ще опитаме отново: какво ви разказа Мулак за панацеята?
	Мигел изпъшка няколко пъти, после отговори. Гласът му едва се чуваше.
	— _Chingate!_
	— Добре. Дадох ти шанс. — Рик го остави да виси и се приближи до Хорхе. — Предполагам, че си решил, че ти се е разминало.
	Хорхе не отговори. Погледът му с широко отворени очи бе насочен към гърчещия се Мигел зад Рик. Рик не трябваше да се оглежда, за да разбере какво се случва. Вместо това плесна бузата на Хорхе.
	— Хей! На теб говоря.
	— Ти просто ще го оставиш да умре? — попита той с отчетлив английски акцент, все още взиращ се.
	Рик не очакваше нищо от Мигел, така че нямаше какво да губи.
	— Той направи своя избор. Твоят какъв е?
	Хорхе не каза нищо, но очите му се разшириха още повече, когато звукът от борбата със смъртта на Мигел секна.
	А когато Рик започна да обвива връзка и около неговия врат, това сякаш го измъкна от транса му и той се замята…
	— Не! Моля те, човече! — но Рик продължи.
	— Говори.
	— Какво искаш да знаеш?
	— Вече чу въпроса два пъти.
	— Курандерото не ни каза нищо, човече! Нищо!
	Рик чу звук и погледна зад себе си. Памучните панталони на Мигел потъмняха, когато сфинктерът му се освободи.
	— Искаш да кажеш, че го измъчвахте и той не каза нищо?
	— Говореше всякакви глупости, но нищо, което Мигел искаше да чуе. Каза ни, че има много лекове, които с радост би ни показал как се правят, но Мигел се интересуваше само от един вид лек. Мулак каза, че не знае нищо за него.
	— Чия беше идеята да го подпалите?
	— На Мигел — всичко беше по идея на Мигел. Нарече го „Левитската санкция“ или нещо подобно.
	Санкцията на Левит… звучеше като заглавие на книга на Лъдлъм.
	— Какво трябва да означава това?
	— Не знам. Никога преди не съм го чувал. Но всичко се свежда до изгаряне. Мигел го нарече „акт на вярата“.
	— Акт на вярата?! Това да не е някаква шега?
	— Хей, не ме питай, човече. Накрая Мигел призоваваше Мулак да се покае за греховете си, преди да го подпали.
	— Жив?
	Хорхе погледна встрани.
	— Полу.
	Рик му повярва. Нищо, което казва в момента, не би могло да навреди вече на Мигел. И както беше предвидено, трупът на Мигел, висящ на десетина крачки от него, се оказа полезен. Всъщност Хорхе не се спря до тук.
	— Хей, слушай, човече, аз не играя в тая игра. Не съм куче в този лов. Просто ме наеха за помощ.
	— 536?
	— Чух за 536, когато ти започна да питаш за него. Какво е? Някакъв нов строго секретен клон на ЦРУ?
	— ЦРУ? Мислиш, че те са те наели?
	— Хей, знам, че е така.
	Ето това е интересно…
	— Мигел ти е казал, че е от ЦРУ?
	— Не, човече. Казва, че има нещо общо с посолството на САЩ, но, хей, стига. Кой се бъзика с такова нещо?
	Вероятно никой. Политическите агенти на ЦРУ често се представяха като културни аташета и тем подобни.
	— Защо те е наел, можел е да доведе някого другиго от агенцията?
	— Работихме заедно и преди, а и говоря езика на маите. Колко хора на ЦРУ мислиш, че го говорят?
	Е, и това беше така. Но Рик установи и че този малък престой в пустошта не е официална операция. Мигел беше член на 536, който също така работеше в ЦРУ. Имаше логика. Това му даваше достъп до всякакъв вид информация и възможност да скрие дейността си под пелерината от офис дейности, когато е необходимо. Каквото и да бе платено на Хорхе, то то е причислено на сметката на агенцията. Перфектната ситуация. Чудеше се колко ли членове на 536 се крият под маската на правоприлагащи органи по света. Нямаше начин Хорхе да знае това.
	— Дойдохте, разпитвахте и убихте този човек…
	— Мигел го нарече „санкциониране“.
	Рик знаеше този вид разправа. Наричаше се по всякакъв друг начин, но не и така. Санкционирането не беше убийство, то си беше… санкциониране.
	— Както и да е. Той е мъртъв, но вие двамата сте все още тук. Защо?
	— Защото Мигел каза, че оставаме. Той е шефът.
	— И никога не ти е казвал защо?
	— Наблюдавахме тази дама, с която дойде. В случай че тя откриеше нещо, което ние сме пропуснали, трябваше да я накараме да ни го каже.
	— И след това да я „санкционирате“?
	Хорхе сви рамене.
	— Шефът му иска тя да умре.
	— Наистина ли?
	Това обясняваше пълзящия субект в задния двор на патолога снощи. Той имаше граната и спринцовка, пълна с нещо неизвестно.
	— Същото се отнася и за теб — добави Хорхе.
	Нищо изненадващо.
	— Шефът му в ЦРУ или шефът му в 536?
	— Не знам, човече. — Той погледна към мястото, където трупът на Мигел висеше от дървото. — Можеш да го питаш, но не мисля, че ще ти отговори.
	— Вероятно не.
	— Бледолико конте. Пристигна тази сутрин с още един, огледа наоколо, каза на Мигел да я накара да изчезне, а после се качи на хеликоптера си и изчезна.
	— Работата ми е да я защитя, нали знаеш.
	— Да, схванахме това.
	— А аз приемам работата си на сериозно.
	Друг поглед към Мигел.
	— Виждам. Но хей — добави той бързо, — що се отнася до мен, тя няма от какво да се притеснява. След като с Мигел е свършено, аз приключвам тук. Мятам тялото му на гръб и се отправям към Мексико Сити. — Той отново сви рамене. — Може да взема някакъв вид награда.
	— Да, може би.
	Време бе за смяна на темата.
	— Кой нарани малкото момиче?
	Хорхе се вцепени.
	— Какво малко момиче?
	Рик се бореше да запази гласа си стабилен и безразличен.
	— Онова с липсващите нокти.
	— Мигел го направи. Искаше да накара Мулак да му разкаже за лека, който лекува всичко.
	Селяните обаче категорично бяха определили „ниския“ като мъжа, наранил детето. Хорхе беше поне трийсет сантиметра по-нисък от Мигел.
	— Децата трябва да са извън това, не мислиш ли, Хорхе?
	— О, да, човече. Определено.
	Рик извади отново фенерчето си и провери близките дървета. Намери идеалния клон. Когато започна да го оглежда, Хорхе захленчи.
	— Стига, човече. Аз бях просто сътрудник, нали?
	— Децата са невинни, Хорхе. Както цивилните. Те не трябва да се използват като лост по време на разпити. Не трябва.
	Хорхе се отпусна по гръб и започна да се търкаля.
	— Не бях аз!
	Рик приключи с подрязването на клона и го последва.
	— Не ме е грижа, Хорхе. Не проявявам загриженост към онези, които нараняват деца.
	Той заби коляно в гърба на Хорхе, за да го задържи, после привърза каишка около врата му, която използва, за да го закачи на дървото. Онова, което всъщност му се искаше, бе да изтръгва ноктите му, докато крещи за милост, питайки го дали е проявил такава с малкото момиченце, когато е правил същото. Но той не можеше да си позволи да стигне дотам, защото веднъж започнал, кой знаеше кога или къде щеше да спре?
	— Не наранявай деца просто така, Хорхе. А ако го направиш, не е добре да научавам за това. Защото не ми харесва да слушам за възрастни, които насилват деца.
	Хорхе плачеше.
	— Ноктите му пак ще пораснат, човече!
	Рик имаше внезапно видение на пламъци и писъци — възрастни и детски — и на фигура, която се движеше между умиращите, на тъмен човек, недокоснат от тези пламъци… и едва не се изгуби в него.
	— Нима? Да, може би ръцете му отново ще изглеждат добре или почти добре. Но какво ще кажеш за съзнанието на детето? Какво ще кажеш за кошмарите му? Нараняваш… измъчваш по този начин едно дете, но болката не спира, тя никога не спира. Увреденото отвътре продължава и продължава да боли. Децата са безпомощни в този свят. Те имат нужда от възрастните, за да ги защитават. Така че, когато един възрастен ги нарани, вместо да ги предпази, това е… Ами, това е непростимо, не мислиш ли?
	— Бог прощава всичко, човече!
	— Дори и ако нараниш дете? Не мисля, че има изкупление за това.
	— Разбира се, че има!
	— Е, не и от мен. Защото, когато чуя, че някой е наранил дете, това ми причинява болка, която няма да изчезне, докато не направя нещо по въпроса, докато не се уверя, че болната маймуна никога повече няма да го повтори.
	Писъкът на Хорхе беше кратък, когато той го вдигна и го окачи на клона.
	— Предай моите поздрави на Мулак.
	Рик беше наясно с гърчовете, хриповете и безполезното ритане, така че нямаше нужда да наблюдава. Той прибра пистолета, ножа и фенерчето си, изключи фаровете и тръгна обратно към селото.
	Не… изкупление… не заслужава никой.


>>	6.

	Ударът по задния прозорец изтръгна Лора от дрямката й. Тя скочи и видя как една жена замахва с макана за още един удар по стъклото.
	— Върви си! — изкрещя жената на езика на маите. — Махай се! Остави ни на мира!
	Тя се приближи до джипа от страната на шофьора и удари с богато украсения дървен прът по покрива, а след това разби огледалото за обратно виждане.
	Лора се пресегна и напипа бутона за вътрешно осветление. В същия този момент жената притисна лице в страничния прозорец. Иш’Чел.
	— Върви! — извика отново тя. — Ти ги доведе, за да убият брат ми! Махай се! Изчезвай оттук!
	Раменете й се отпуснаха и тя избухна в ридания.
	За няколко кратки секунди Лора седеше трепереща от шок и уплаха, после отвори вратата от страната на пътника и излезе, задържайки колата между тях. „Ти ги доведе, за да убият брат ми.“ Това ли смяташе?! Всъщност не бе далеч от истината. Въпреки че, ако тази снимка не беше публикувана, може би…
	— Иш’Чел — каза тя тихо на юкатек, — не ги доведох аз. Те бяха тук преди мен.
	Тя имаше правата мастилена коса на маите и носеше намачкана бяла блуза и дънки с разрез на коленете. Изглеждаше изненадана:
	— Говориш езика ни?
	Лора тръгна бавно към предната част на джипа.
	— Майка ми израсна недалеч оттук, в селище много подобно на твоето.
	— Тлалли каза, че си приятел на Чет, че го познаваш.
	— Щом Тлалли казва, че съм приятел, тогава защо… — Тя посочи покушения джип.
	Иш’Чел пусна макана и сведе глава.
	— Не знам, не знам.
	— Мисля, че разбирам защо — каза Лора. Неизвестните, които убиха брат й, бяха изчезнали, но други непознати бяха останали. — Истинското му име беше Хаим.
	— Да, знам. И се радвам, че и ти го знаеш. — Тя вдигна очи. — Вярно ли е, че Чет е мъртъв?
	Лора кимна.
	— Съжалявам, но да… Няма го.
	— Убит е като брат ми?
	— Не точно, но от същите хора.
	— 536 — каза жената през друго ридание.
	— Знаеш за тях?
	Тя кимна.
	— Откъде са разбрали за това място?
	— Хаим имаше снимка на вас двамата.
	Тя отново заплака и покри лицето си с ръце.
	— О, не!
	— Може би не това е бил мотивът им — каза бързо Лора. — Мулак е имал репутация на Лечител. Причината, която най-вероятно ги е довела тук. Хората от 536 са се опитали да го накарат да разкаже тайната си, но той е отказал.
	Тя свали ръцете си. Изглеждаше напълно покрусена.
	— Това е така, защото няма тайна! — изпищя тя. — Лековете са мои! Аз съм вещицата, не Мулак!
	Тя се обърна и побягна в тъмнината.
	— Какво, по дяволите?!
	Лора скочи при звука от гласа на Рик. Той се спусна към нея с пистолет в ръка. Тя не успя да се насили да го изрази, но дяволски се радваше да го види.
	— Къде беше?!
	— По работа. — Той се извъртя в бавен кръг. — Видя ли кой беше това?
	— Иш’Чел.
	Той спря на място.
	— Сестрата?
	— Да. Иска да се махнем оттук. Обвинява ни за смъртта на Мулак.
	— Сериозно? Това едва ли ще я накара да се разприказва.
	— Ти да видиш…
	След като препредаде същността на онова, което Иш’Чел й каза, Рик беше шокиран — колкото и самата Лора — от факта, че не Мулак, а тя е истинският Лечител тук.
	— В такъв случай пътешествието ни не е напразно — каза той. — Хайде да я намерим и…
	— Да й дадем време до сутринта.
	Лора имаше въпроси, които искаше да зададе, но Иш’Чел не беше в състояние да бъде разпитвана сега.
	— Ти командваш.
	Рик пъхна пистолета, включи фаровете, после направи подробна инспекция на джипа.
	— По дяволите! Какво е използвала? Бейзболна бухалка?
	— Това там — каза Лора, сочейки към мястото, на което Иш’Чел пусна макана. — Традиционна тояга на воините на маите.
	Той размърда висящото огледало за странично виждане, след което измъкна една от връзките, които толкова много харесваше, и започна да го прикрепя към мястото му.
	Лора не можа да не се усмихне.
	— Хиляда и едно приложения, а?
	Той я дари мрачна усмивка.
	— Хиляда и две всъщност.


>	Иш’Чел

>>	1.

	Понеделнишката сутрин в джунглата беше топла и ясна. Рик отиде да намери вода, за да се измият, оставяйки Лора с инструкциите да надуе клаксона, ако има нужда от него.
	Сънят снощи беше отпаднал от дневния ред и двамата обсъдиха това как да се сближат с Иш’Чел, стигайки до решението, че Лора трябва да опита сама. Може би щеше да има по-голям шанс да предразположи жената да отговори на въпросите, без Рик да стърчи над главите им.
	Но първо трябваше да се обади вкъщи.
	Мариса каза, че е имала страхотна неделя с баща си, и изглеждаше леко разочарована, че тази сутрин е оставена на грижите на учителя. Наташа е там? И тогава Лора си спомни двучасовата разлика във времето. Когато приключи разговора, тя се огледа за Рик — без следа. Къде се скита, когато изчезва така? Като снощи например. Къде беше, когато Иш’Чел я нападна?
	Тя използва възможността да се обади на гласовата си поща. Разбира се, имаше ново съобщение:
C>
	Хей, док, Фил съм отново. Разрових се малко повече около бившия ти не-тюлен. Историята е доста странна. Или може би не толкова, но е странна…
C$
	О, не. Не ми се вярва да е по-странна от тази, в която вече се намирам, помисли си тя.
C>
	Започвам от най-ниското ниво. След като се оттегля от полицейското управление на Саусалито, веднага подписва като рейнджър към Националната зона за отдих „Голдън Гейт“. Искам да кажа, той почти не си е дал време, което ми се струва странно, защото когато се пенсионираш, ти се иска да се насладиш на малко гуляй, поне за известно време, ако се сещаш какво имам предвид. Но той не го е направил. Впуска се веднага, сякаш само това е чакал.
C$
	Лора не мислеше, че това е нещо странно. След като прекара двайсет и четири часа с този мъж, тя осъзна, че у него има много неизразходвана енергия.
C>
	Но какво прави той след това? Не стъпва на работа шест месеца, а накрая се обажда и заявява, че напуска. Оттогава никой там не го е виждал. Дори не е отишъл да изпразни шкафчето си. Заминава на изток, към Уестчестър, и се установява като „Хейдън — разследвания и сигурност“.
C$
	Това не изглеждаше типично за Рик. Нещо трябва да се е случило. Жена? Или може би някакви мъжки работи? Дошъл е от района на Залива в крайна сметка. Би могъл да е гей… Всъщност тя нямаше наблюдения за сексуалността му. Но и в двата случая, това съобщение не й казваше нищо… поне засега. Не е толкова странно — наистина.
C>
	Сега, тук идва интересното. Опитах да се разровя из детството му — училище и всичко, да видя дали е имал арести като тийнейджър — абсолютно нищо. Сякаш не е съществувал, преди да се присъедини към управлението в Саусалито. И тогава разбрах, че просто е променил името си.
C$
	Променил е името си? Добре, това вече беше странно.
C>
	Не успях да разбера подробности, но не се страхувай — ще го направя. Странно, а? И не си мисли, че ми губиш времето — сигурен съм, че се тревожиш за това — защото, ако ми позволиш да го кажа, забавно ми е. Този тип, Хейдън, или който и да се окаже, че е, е всъщност истинска златна гъска. Заинтригува ме. Вероятно ще продължа да го разследвам, дори и да ми кажеш да спра. Защото в миналото му определено има нещо, което не иска хората да знаят. Мога да го помириша. Може да не е нещо сериозно — като например да е свързан с Чарлз Мансън или Ед Гейн или нещо подобно, но той крие нещо. Бъди внимателна, док. Пази си гърба. Ще се свържа отново с теб възможно най-скоро.
C$
	Вече угрижена, тя приключи разговора.
	— „Пази си гърба“? — измърмори тя. — Това трябва да е негова работа.


>>	2.

	Първото нещо, което направи Нелсън, след като се събуди, бе да позвъни в офиса си в Ню Йорк, където намери три съобщения от д-р Форман. Така или иначе той беше номер две в списъка му тази сутрин. Но пък три съобщения? Това не можеше да е на добро.
	— Опитвах се да се свържа с вас, Файв.
	— В Мексико съм.
	— Не ми казвай на ваканция…
	— Иска ми се. Имате новини за мен, предполагам.
	— Резултатите от изследванията ви са на бюрото ми.
	— Мисля, че мога да се досетя какви са. — Шестстотин милиграма ибупрофен не беше надвил главоболието му тази сутрин. — Кажете ми колко е зле положението.
	— Предполагам, че това означава, че не трябва да започвам с фразата „Съжалявам, че трябва да ви информирам…“.
	— Предполагам, че е така. Колко е лошо?
	— В мозъка ви има три метастази.
	Стомахът му се сви. Три… Мили боже!
	— Представях си една голяма…
	— Разсейките често са многобройни. Искате ли да знаете местоположенията им?
	— Това не би ми казало нищо повече.
	— Ако си спомням правилно, казахте, че страдате от главоболие, нали?
	— Убийствено.
	— Във вашия случай трябва този термин да не е толкова безобиден. Но ако се насочите по-бързо към „Слоун Кетеринг“, те могат да започнат курс на радиационно облъчване, за да свият тези метастази. Веднъж, щом натискът върху твърдата мозъчна обвивка и менингите намалее, главоболията ще стихнат. Имате много работа и нямате време да губите. Нуждаете се от пълно отстраняване на основния тумор, намиращ се на врата ви, и химиотерапия за останалата част.
	— В „Слоун“ могат ли да направят всичко това?
	— Момчетата там живеят за това.
	— Много време ли ще отнеме?
	— Сериозно ли смятате да отлагате това?
	— Не, разбира се, че не. Но трябва да уредя графика си…
	— Тогава отделете повече време за всякакъв род сканирания. Радиацията се извършва ежедневно, така че също отнема време. Не знам какъв вид химиопротокол ще приложат — не е в моята област — но сигурно няма да се чувствате точно способен да тичате.
	— Звучи така, сякаш това ще поеме живота ми.
	— За известно време ще бъде така, това ще дефинира живота ви, Файв. Но поне ще имате живот. Вижте, трябва да затварям. Обадете се в „Слоун“ веднага, още днес, не отлагайте. Няма време за губене. Късмет!
	Ще дефинира живота ми? — помисли си Нелсън, когато затвори. Имам още толкова много работа.
	Седеше там треперещ, отвратен, изпълнен с ужас. Радиация, химиотерапия… смъртно болен, без гаранция за добър резултат… и доктори, доктори, доктори… Той отблъсна всичко това. Сега нямаше време за лечение, а единственият доктор, от когото се интересуваше, нямаше нищо общо с рака. Лора Фанинг… Чичо Джим бе казал, че змията стои зад участието й в търсенето на дома на панацеята. Но това беше само за да отвлече вниманието му. Нелсън започваше да се чуди относно това. Можеше ли всичко да е по волята на Господ? Той ли я е въвел в това? Ако е така, молеше се Лора Фанинг да спази обещанието си и да се разрови надълбоко в тайните на Лечителите.


>>	3.

	Лора остави Рик — или както се казваше действително — при джипа и заскита из селото в търсене на Иш’Чел. От нея нямаше следа, но забеляза Тлалли, която каза, че я е видяла за последно в колибата на Мулак. Тя отведе Лора до малка къща със сламен покрив и циментова замазка. Вратата беше отворена.
	Лора надникна и откри Иш’Чел да се размотава вътре. Малки бутилки облицоваха стените, разпръснати сред букети сухи цветя и билки: домашната аптека на Мулак.
	— Можем ли да поговорим? — попита тя на маянски.
	Иш’Чел вдигна очи. На дневна светлина Лора вече можеше да види празния им и измъчен вид.
	Тя поклати глава.
	— Няма да говоря с никого, който не е от това село.
	— Аз почти съм от това село. Майка ми ме е водила в земята на маите многократно на посещение на баба ми, преди да умре.
	— Тлалли каза, че идваш тук, за да търсиш лекове, които да откраднеш.
	Това я жегна.
	— Тези думи ли използва?!
	— Не. Но знам как стават тези неща. — Тя обхвана с жест помещението на мъртвия си брат. — Намираш нещо, което изцелява, и го взимаш обратно вкъщи, където го наричаш свое и го продаваш за милиони, но не даваш нищо от тях на първоизточника.
	— Това е вярно, но важи за другите. Аз не съм такава. И когато разбрах, че се случва, се отказах.
	— Идвала си и си говорила с Мулак.
	— Преди години да. Но никога не съм го наранявала. Аз не съм една от тях.
	— О, знам това. Лошите, тези, наричащи себе си 536, винаги са мъже. Но това няма значение. Ти си тук, също както тях, за да ни използваш.
	Тя усети колко здраво се беше затворила Иш’Чел. Нищо чудно. Тя беше наранена и наскърбена и вероятно уплашена до смърт — с основателна причина. Лора трябваше да намери начин да премине през стената, която бе издигнала, да я отвори. Но как?
	Ами, когато нищо друго не работи, опитай с истината.
	— И аз съм лекар, нали знаеш. — Иш’Чел погледна нагоре. Дали това в очите й бе искрата на интереса? — Но работя само с мъртви хора.
	— Не можеш да излекуваш мъртвите.
	— Опитвам се да разбера защо са мъртви.
	— Ааа, _médico forense_ — каза тя на испански, кимайки.
	— Точно така. Аз направих аутопсията на Хаим… на Чет, но не можах да разбера как е умрял.
	Тя се намръщи.
	— Не е ли бил изгорен?
	— Опитали са се, но пожарникарите са пристигнали навреме и са извадили тялото му.
	— И не можахте да установите причина за смъртта?
	Лора поклати глава.
	— Това беше един от най-здравите трупове, които някога съм изследвала. Сякаш сърцето му просто е спряло да бие.
	Иш’Чел се втренчи в нея за няколко секунди, после каза:
	— Точно това се е случило.
	Това накара Лора да се изненада:
	— Какво? Откъде знаеш?
	— Защото сме научени как да го направим.
	— От кого? Кой ви е научил?
	Иш’Чел отблъсна въпросите. Тя нямаше да отговори.
	— Научени сме. Това е всичко. Знаем, че ще умрем, когато Братството ни открие. Те…
	— Братството? Какво Братство?
	— Братство 536. Наричат ни вещици и магьосници, а Свещената им книга казва, че трябва да ни убият.
	— Що за Свещена книга е това?
	— Библията. Тя казва: „Жена магьосница да не оставиш жива“.
	Лора ахна. В старите времена са изтезавали и изгаряли вещиците на клада, нали? Ханрахан беше изгорен и Броуди също почти… И Мулак… бедният Мулак бе претърпял и двете.
	— Знаем, че те ще ни измъчват и ще ни изгорят — каза Иш’Чел, — затова си спестяваме болката и тяхното удовлетворение, като спираме сърцата си.
	Лора не виждаше как е възможно да спреш собственото си сърце, но всичко, което Иш’Чел казваше, съвпадаше перфектно с резултатите от аутопсията на Ханрахан и Броуди и с това, което й беше казал Щелман. А той каза, че си мисли, че всичко може да има дълбока връзка с християнството. Изглежда, беше прав.
	Изражението на Иш’Чел беше подозрително.
	— Казваш ми, че не знаеш нищо за това?
	— Почти нищо.
	— Значи наистина си дошла си тук, за да откраднеш тайната, тайната на най-великия лек, който светът някога е познавал — за да забогатееш и да натрупаш власт. Ти си по-лоша и от Братството. Те са болни и извратени убийци, но поне мотивите им са чисти, далеч извън алчността!
	Иш’Чел започна да се отдръпва и Лора изстена:
	— Не искам тайните ти! Бях изпратена тук, за да намеря една-единствена доза от вашето лекарство за много, много болен човек. Това е всичко. — Гласът й се покачи с една октава. — Не ми пука за вашите проклети тайни, защото не вярвам в „най-великия лек“. Мисля, че всички сте луди. Мисля, че човекът, който ме изпрати тук, е луд и мисля, че мъжете, които са убили Мулак, са най-луди от всички.
	Иш’Чел бавно се обърна към нея, така че Лора сниши глас и продължи:
	— Имах два мистериозно свързани смъртни случая. Двама мъже. Хаим беше единият.
	Иш’Чел я наблюдаваше.
	— Изследва ли го?
	— Да. Прегледах всичките му органи. Както казах, не мога да намеря причина за смърт.
	— Държала си сърцето му в ръцете си?
	Лора кимна.
	— Да.
	Очите й бяха пълни със сълзи.
	— Той имаше добро сърце.
	— Той имаше съвършено сърце. Той и другият мъж са отглеждали някакво растение. И двамата също така имаха подобни татуировки… Почакай… Мулак също имаше татуировка, но ти каза, че не е бил…
	— Тази на Мулак беше имитация. — Тя се обърна и вдигна блузата си. Не носеше сутиен, така че нямаше какво да скрива нито частица от татуировката й. — Тази е истинска.
	{img:istinskata.png}
	Лора се отпусна върху рамката на вратата.
	— Не разбирам нищо от това.
	Когато Иш’Чел се втренчи в нея и погледите им се сляха, Лора усети момент на близост.
	— Наистина ли не вярваш?
	Лора поклати глава.
	— Цялата идея е абсурдна.
	— Не вярваш… Ти наистина не го вярваш. — Нещо в Иш’Чел като че ли се превключи. Изражението й се омекоти. — Ти си лекар, който иска да го види с очите си, за да го разбере? — каза тя, минавайки покрай Лора, и излезе навън. — Не мога да ти обещая, че ще разбереш, но ела с мен и ще видиш.


>>	4.

	— Това е мястото, където растенията растат — каза Иш’Чел.
	Беше превела Лора през нивите на селището — отдавна прочистени от джунглата — до открит парцел на юг.
	— Къде са те?
	— Свършиха. Използвах всичко.
	Лора кръстоса пръстите си.
	— Ами лекарството?
	— Раздадох го.
	— Нищо ли не остана?
	— Дори и капка.
	По дяволите! Щеше да се върне при Щелман без измислената отвара. Лицето на Лора трябва да е издало раздразнението й.
	— Има толкова много нуждаещи се — каза Иш’Чел.
	Лора беше готова да се обърне и да се прибере у дома, но образът на перфектната коленна става на Томи Кохран профуча през главата й. Имаше въпроси… толкова много въпроси…
	— Как го раздавате?
	Иш’Чел я изгледа продължително.
	— Не мога да кажа. Ще свърша като Мулак.
	— Не искам тайните ти, но ще ги пазя. Опитвам се просто да разбера.
	Погледът продължи, но накрая последва кимване:
	— Ще споделя на жената, държала сърцето на Хаим в ръцете си.
	Чак сега Лора стигна до невероятното прозрение: сърце в ръцете й… нещо от огромно значение за маите — без съмнение то бе империрано върху тяхната ДНК.
	Все още изглеждаща леко отдръпната, Иш’Чел каза:
	— Аз съм доброволец към много от клиниките на Четумал. Майката ме води към най-нуждаещите се и…
	— Майката?
	— Да, разбира се. Богинята на Земята и всичко, което живее върху нея.
	Щелман бе споменал за езическата религия. Това звучеше като някакъв култ към Гея. Само някой като Иш’Чел, който е истински маянец, би могъл да се впусне в тази система от вярвания така, сякаш обува удобна обувка.
	— Тя ми разкрива достойните, а аз им давам тайно по доза от иххара.
	— Вашето лекарство?
	— Да. Майката го нарича така. Това е древна дума.
	— Защо го даваш тайно?
	— Защото животът ни е в опасност, ако ни хванат. Именно затова се движа от клиника в клиника, за да няма твърде много изцелени на едно и също място.
	— Но ако вашата иххара лекува всичко…?
	— О, прави го.
	— … тогава защо не го разкриете пред света?
	— Майката забранява. То отива само при избраните от нея.
	— Тя ви говори?
	Иш’Чел се усмихна.
	— Тя има своите начини за това… Позволява ми да разбера.
	Самозаблуда — виновникът да приписва собствения си избор на богинята си.
	— И никога не се случва лекът да не подейства?
	Усмивката й се разшири.
	— Никога.
	Невъзможно! Но истинските вярващи могат да се убедят в почти всичко. Малко неща са по-силни от волята да повярваш.
	— Но без растения как ще направиш още… иххара?
	— Ще ми бъдат доставени семена.
	— Как?
	Тя се усмихна отново.
	— По пощата. Имам пощенска кутия в Четумал.
	Лора трябваше да потисне смеха си. Колко земно!
	— Откъде пристигат?
	— Отвсякъде. Обикновено от различни места в Европа. Уршел е в непрекъснато движение, защото Братството я иска най-много от всичко друго.
	— Уршел?
	— Вие бихте я нарекли жрица.
	— Значи това не е нещо, типично само за маите.
	— О, не. Майката е навсякъде.
	— Добре. Продължи натам. Семената пристигат и ти ги засаждаш тук…
	— Да. Трябва да ги поръся директно от пакета върху земята и да ги покрия с пръст.
	— Има ли нещо друго в пакета?
	— Малко прах и мръсотия.
	_Вълшебен прашец и магическа мръсотия?_… — млъкни, Лора.
	— И после те покълват.
	— Когато покълнат, ги отделям, за да им дам място да растат. Когато цъфнат и започнат да образуват семена, е време за събиране на реколтата. Преди да изхвърлят семената си, аз ги изкоренявам и ги поставям в железни съдинки.
	— Със самия корен?
	Тя кимна.
	— Дори и с част от пръстта около него.
	— Мръсотията?
	— О, да. Личинките и червеите се отстраняват, разбира се, но земята е източникът на целия живот и част от лечението като цяло е свързано с корените. След това добавям вода и ги варя, докато девет десети от водата се изпари. Прецеждам остатъка през три пласта плат. Течността, която премине, е иххара.
	Лора поклати глава. Панацеята на Щелман беше филтрирана супа от растения и мръсотия. Гадост.
	— Не вярваш — каза Иш’Чел с укор.
	— Казах ти. Не се ядосвай. Трудно е ученият в мен да приеме нещо, което може да излекува всичко. И освен това трябва да има нещо, което не ми казваш.
	— Всичко, което казвам, е истина. Не спестявам нищо.
	Лора си спомни какво й беше казал Щелман.
	— Познавам човек, който е отглеждал растенията и се е опитал да направи отварата, но не се е получило нищо.
	Тя сви рамене.
	— Разбира се, че няма да се получи. Нужна е благословията на Всемогъщата. Без това не може да се надява на успех.
	Можеше да види себе си как презентира това пред Щелман: „Имаш всичко без благословията на Всемогъщата“. Да, това щеше да мине.
	— Какво казва ученият в теб за Хаим? — попита Иш’Чел. — Когато дойде при Мулак, той беше много болен. И все пак си тръгна изцелен.
	— Мулак? Но ти каза…
	— Мулак беше много горд да е ахман, курандеро, макар и да не бе Лечител като мен, и не приемаше факта, че сестра му знае повече. Понякога, когато Майката ми казваше, че трябва да излекувам някого от пациентите му, аз се промъквах и прибавях някои от моите иххара в неговите стъкленици. Мисля, че той знаеше това и вярваше, че моята татуировка носи лечебна сила. При едно от пътуванията си до Мексико Сити е срещнал човек като мен.
	Лора кимна. И с това подписа собствената си смъртна присъда.
	Тя си представи последователността от събития: леченията на Иш’Чел бяха вдигнали репутацията на Мулак, което от своя страна бе привлякло безнадеждно болния Хаим Броуди, който в крайна сметка е сигнализирал на фанатиците от 536. _Чакай… Чакай!_ Всичко това се основаваше само и единствено на приготвената от Иш’Чел иххара, работеща като панацея, и реално няма такова нещо като панацея. _Запомни това. Запомни го._ И тогава Броуди… _Почакай…_
	— Как Хаим стана Лечител? Откъде се е сдобил с татуировката си?
	— Майката го повика и той отговори.
	— Но как…?
	— Тя го повика. Той отговори. Това е всичко, което мога да кажа.
	Изражението й подсказваше, че тя бе осъзнала, че е казала твърде много, и това е мястото, до което щеше да се ограничи.
	— Той се завърна с татуировката?
	— Точно така.
	— Мога ли… мога ли отново да видя твоята?
	{img:istinskata.png}
	Този път тя свали напълно ризата си, излагайки на показ своите малки тъмни гърди, и се обърна с гръб.
	Лора я изучи, сравнявайки я с това, което си спомняше от татуировката на Хаим. Беше донесла снимка със себе си, но я остави в джипа.
	— Линията при Хаим беше наклонена на другата страна. Това означава ли нещо?
	— Тя посочва Раната.
	— Рана? Каква рана?
	— Раната — травмата, оставаща от страданието на Майката, за да ни дари с лека за изцеление.
	— Ами опашатата звезда, кометата или метеорита, или каквото и да означава това?
	— Кометата символизира раждането на лека за изцеление.
	— Кога е било това?
	— Не знам. Но е било много, много отдавна.
	Лора знаеше, че в древни времена кометите са били разглеждани като предзнаменование — било то добро или лошо в зависимост от културата. Може би около времето, когато за първи път тази отвара е кипнала, е минала комета и затова въпросната се смята за лековита.
	— Ами змията? И тя ли е част от изцелението?
	— Не. Само растенията.
	— Тогава защо тя седи в центъра на татуировката?
	— Не знам. Никога не са ми казвали това.
	Лора разтърси глава объркано.
	— Ужасно трудно ми е да схвана това.
	— Ти каза, че искаш да разбереш. — Това не беше въпрос.
	— Да, разбира се, че е така.
	Иш’Чел поклати глава.
	— Но виждаш ли, не всичко може да бъде разбрано. Някои неща не се правят, за да бъдат разбрани. Това е, което се опитвах да ти кажа — в което вярвам.
	Говореше като истински фундаменталист. Но за Лора всяко нещо можеше да бъде разбрано, стига да се дадат достатъчно факти. Понякога обаче фактите бяха неуловими.
	— Но как… — не искам да те въртя на грил, но какъв е смисълът на тази Рана, щом винаги си в движение?
	Тя се усмихна.
	— Аха, разбирам. Раната придобива смисъл, когато казвам молитвата — и сякаш очакваща следващия въпрос на Лора, тя продължи бързо натам. — Всяка есен в нощта, когато тъмнината започва да надвива светлината, трябва да се връщам до мястото на своето раждане — което е тук — и да лежа с глава, насочена към Полярната звезда. Тогава благодаря на Майката за страданията й.
	„… в нощта, когато мракът започва да надвива светлината…“ — това трябваше да бъде есенното равноденствие.
	— Каква е молитвата?
	Иш’Чел разстла ризата си на земята и легна върху нея.
	— Лежа точно по този начин и изричам… — Тя започна да нарича в диалекта юкатек.
P>
	Между дома на падналите богове
	и гробницата на падналата звезда,
	която уби лятото,
	Аурун пада удавен.
	Той заспива,
	мъченически пленен
	и все пак подиграващ се с потисниците си.
	Той потъва в Раната
	междинно от портата на боговете —
	там, където петима бдят
	и неговият пазител ще го отведе към нов живот.
P$
	Напевът не беше последователен, нито в рима, което предполагаше, че не е съставен от маите. Но докато Иш’Чел лежеше там, Лора забеляза, че трансектичната линия сочи от изток — североизток към запад — югозапад. Раната всъщност е стрелка…
	— Какво означава молитвата?
	Иш’Чел се изправи и облече ризата си.
	— Не знам.
	— В нея се споменава нещо за „гробница на падналата звезда“ — като тази зад жезъла и змията. — Знаеш ли…?
	— Всичко, което знам, е, че трябва да кажа молитвата в тази нощ.
	Идеята започна да се заформя…
	— Всички… Как точно се наричате?
	— Сулук.
	— Това ли е името на твоята… — тя не искаше да използва определението „секта“ — … на твоята религия?
	— Ние сме просто Деца… Всички хора са Деца на Майката. Но Децата като мен са известни като Сулук… древна дума, която означава Лечител.
	— Добре. И всички Сулук отиват в родното си място в нощта на равноденствието и лягат с глава, насочена към северната звезда?
	— Да. Това е наш закон.
	— В такъв случай и Хаим трябва да отиде в родината си по време на равноденствие и…
	Внезапно Иш’Чел зарида.
	— Хаим няма да може…
	Лора си представи Хаим, лежащ по корем в Бруклин. Ако положи татуировката на Иш’Чел върху неговата, къде щяха да се пресекат Раните? Травмата, оставаща от страданието на Майката, за да ги дари с лека за изцеление… Може би върху източника на предполагаемия изцеляващ лек?
	Ако можеше да намери този източник, щеше да може да вземе доза за Щелман. Не че щеше да му помогне, но поне щеше да завърши своята част от сделката.
	Тя посочи земята под краката им.
	— Може ли да доведа моя приятел тук, на това място, искам да опитам нещо?
	Иш’Чел я погледна скептично.
	— Големият човек? Не.
	— Можеш да му се довериш.
	Тя поклати глава.
	— Ще говоря само с теб.
	По дяволите!
	— Добре. Позволи ми да се върна и да донеса снимка на гърба на Хаим. Искам да ти покажа нещо.
	— Не се бави.
	Лора се затича към джипа.
	— Не отивай никъде. Връщам се веднага.


>>	5.

	Когато стигна до джипа, Рик не се виждаше никъде. Багажът им стоеше неохраняван, на показ през разбития заден прозорец.
	— Рик? Рик!
	— Идвам.
	Тя се обърна и го забеляза да излиза от дърветата, в близост до гюрука на джипа. Зелената му тениска беше белязана от тъмни петна пот. Вените по лъскавите му ръце бяха издути. Якето, което носеше досега, бе скривало колко мускулест е той всъщност.
	— Къде си ходил?
	— Да поогледам. И да потренирам най-вече. Намерих подходящ хоризонтален клон за…
	— Да, това е страхотно… Имаш ли компас?
	— Няма как да допуснеш, че ще пътувам из пустошта без. Защо?
	— Трябва да проследя една линия, сочеща определен ъгъл на север.
	— Искаш да кажеш да проследиш географски азимут?
	— Да, ако така се нарича.
	— За какво?
	Тя запозна набързо Рик с митологията на Лечителите — Раната, молитвата, татуировката, ритуала на равноденствието.
	— Значи е проговорила — каза той. — Страхотно. За кратко време си научила доста.
	— Ами, чух много, но не чувствам, че знам повече, отколкото когато напуснахме „Кенеди“. Всичко това са народни приказки, ритуали и разни врели-некипели.
	Двамата отвориха задната част на джипа. Рик се зарови в чантата си, докато тя потърси в своята колана на Хаим. Намери го под снимката на татуировката му. Надяваше се Иш’Чел да дешифрира символите. Рик вдигна компаса.
	— Накъде отиваме?
	Лора поклати глава.
	— Няма „ние“. Доверието, което изградих, е твърде крехко. Тя ще се отдръпне, ако си там.
	Изражението му, когато й подаде компаса, заявяваше, че това не му харесва.
	— Знаеш ли какво да правиш?
	Лора осъзна, че има само неясна представа.
	— Ще проследя ъгъла — азимута — на линията на татуировката й от север.
	— Това има ли нещо общо с причината да сме тук?
	— Надявам се.
	— Говорим за полярен север или за магнитен?
	— Има ли разлика?
	— Разбира се. Магнитни движения варират от сто до хиляда мили или повече. — Той потупа компаса в ръката си. — Това ще те насочи към магнитния север.
	— Иш’Чел спомена Полярната звезда.
	— Тук е разликата. Полярната звезда определя полярния полюс, защото Полярната звезда се намира право нагоре от оста на Земята.
	Тя погледна слънчевото небе. Звездата беше някъде там горе, просто не се виждаше. Спомни си как търсеше Поларис като дете: просто намери Голямата мечка и последвай линията от предния ръб на купичката. Първата ярка звезда, която видиш, е Поларис.
	— Не виждам звезди през деня. Какво да правя?
	— Мисля, че нямаш друг избор освен да изчакаш залеза и да се надяваш нощта да е ясна.
	По дяволите! Не искаше да прекара още една нощ тук — не и със счупен заден прозорец.
	Той добави:
	— Освен ако нашите приятелски настроени съседи нямат друго решение.
	Лора забърза да се върне и с облекчение видя, че Иш’Чел я чака точно там, където я бе оставила.
	Уверявайки сама себе си, че трябва да останат още една нощ тук, тя каза:
	— Можем ли да се върнем след залез-слънце, така че да можем да използваме Полярната звезда за ориентир?
	— Аз знам посоката — каза тя, сочейки. — Звездата винаги е между тези две дървета.
	Доколкото Лора помнеше, Поларис се намираше по-високо в небето, но може би нещата тук са различни.
	— Можеш ли да легнеш, както преди малко?
	Иш’Чел отстъпи назад.
	— Защо искаш това?
	Добър въпрос. Лора й даде честен отговор. Тя й показа снимката на татуировката на Хаим.
	— Любопитна съм защо линиите са различни. Раната не е тайно място, нали?
	— Не…
	— Не искам да навредя на никого. Просто искам да разбера.
	Иш’Чел се поколеба, после легна на земята, както преди. Но този път тя не свали ризата си, само повдигна ръба й достатъчно, за да разкрие татуировката.
	Ако Иш’Чел бе в правилната позиция, истинският север стоеше на леко разстояние от магнитния север на компаса, точно както каза Рик. Като направи необходимата корекция, Лора изчисли, че диагоналът на нейната татуировка се движи на азимут седемдесет и два градуса североизток и двадесет и пет градуса югозапад. Лора визуализира това върху карта в главата си. Югозападният диагонал пресичаше Кампече, Гватемала и обратно в Мексико. Североизточният я отвеждаше към… тя можеше да визуализира единствено линията на Карибите. Отвъд това беше несигурна. Куба и след нея… Европа.
	Бинго! Това съвпада с всичко.
	Иш’Чел стана и видя колана в ръката на Лора. Очите й се разшириха, когато забеляза символите върху вътрешността му.
	— Откъде взе това?
	— Бил е върху Хаим, когато е загинал. Аз…
	При тези думи Иш’Чел разкопча и свали собствения си колан.
	— Имам същия. Всички Сулук имат такива. — Тя задържа своя до този на Хаим. — Виж.
	Лора видя две идентични последователности с едни и същи размери, разположени точно в съвпадаща позиция.
	— Какво означава?
	Тя сви рамене.
	— Не знам, но винаги трябва да го носим.
	_Нещата, които не знаеш, станаха твърде много!_ — Лора искаше да изкрещи, но си прехапа езика. Тя взе колана на Хаим и каза:
	— Кога ще направиш още иххара?
	— Ще мине известно време. Семената трябва да пристигнат, а после да покълнат и да пораснат, преди да имам нужното за варене.
	— Нямаш представа кога ще бъдат доставени следващите семена…?
	Тя поклати глава.
	— Майката казва на Уршел и Уршел се подчинява.
	Вдигайки колана на Хаим, Лора усети, че се намира в някакво междинно състояние на духа относно Майката.
	— Какво става, ако…?
	— Не мога да ти кажа повече — каза Иш’Чел. — Страхувам се, че вече казах твърде много.
	Без повече обяснения тя извърна поглед и избяга.
	Първоначалният импулс на Лора бе да я последва, но не виждаше смисъл. Иш’Чел бягаше към безопасността на своя народ.
	Тя се върна при джипа и намери Рик да я чака. След кратко резюме на това, което бяха направили с Иш’Чел, тя въздъхна:
	— И въпреки всичко имам чувството, че губя времето си. Не мисля, че нейната позиция за Поларис е правилна. Твърде ниско…
	— По-ниско, отколкото си я наблюдавала в Юта? — попита Рик. — Да, възможно е. Колкото по-далеч на север отиваш, толкова по-висок става наклонът, докато стигнеш до Северния полюс, където е директно над главата ти. Премествайки се на юг, съответно слизаш на по-ниско. Пресечеш ли Екватора, няма да можеш да я видиш изобщо, освен ако не се качиш в планина.
	— Ти си просто бъкан от знания, нали? Случайно да разполагаш и с карта на света?
	— Съжалявам. Само на Мексико. Тук идва на помощ приложението на „Гугъл“, но нямам достъп до него без връзка с интернет.
	Тя имаше сателитен телефон, но екранът беше твърде малък, за да бъде полезен. Тогава забеляза, че Рик изважда някаква джаджа от джоба си.
	— Какво е това?
	— GPS. Исках да запаметя това място за бъдещи справки. Можем да нанесем твоя азимут на него и да видим докъде ще ни отведе.
	— Точно така. А след това ще нанесем азимута от татуировката на Хаим и ще намерим пресечната им точка. Надявам се да е мястото на тази Рана, каквото и да е тя.
	_Звуча така, сякаш знам какво говоря…_
	— Предполагам, че това означава, че се връщаме в Ню Йорк.
	Обратно в Ню Йорк… Нямаше търпение за това.
	— Аха. Уилямсбърг, идваме.


>>	6.

	На шосето извън селото воланът отново стана притежание на Лора. Когато доближиха изхода за летището в Четумал по Маршрут 186, Рик посочи знак, казващ, че „Авенида Инсургентес“ се намира вляво от тях.
	— Това изглежда като главна улица. Виж дали няма да намерим магазин за офис консумативи.
	— За какво?
	— Нуждаем се от транспортир, не помниш ли?
	Тъй като никой от тях не беше успял да определи как да проследи азимута в картата на „Гугъл“, двамата щяха да проследят маршрута по стария изпитан начин.
	Не само че „Авенида Инсургентес“ наистина се оказа основният път тук, но те не бяха минали и километър от него, когато Лора забеляза познат червено-бял знак.
	Не можеше да не се засмее.
	— Офис депо. Не мога да повярвам.
	Тя остана в джипа — счупеният заден прозорец означаваше, че не могат да го оставят без надзор, докато Рик влезе вътре. Десет минути по-късно излезе с найлонова торбичка, ухилен като малко дете.
	— Сдобихме се с транспортир — модел от триста и шестдесет градуса — линеал, карта на света и моливи. Готови сме.
	Половин час по-късно те бяха в чакалнята за чартърната служба, която щеше да ги отведе обратно в Кайкун. Рик беше попълнил формуляри за щетите, нанесени върху джипа, обвинявайки за това банда тийнейджъри, опитала се да го изнуди. Докато документите им се оформяха, Рик разпъна картата на света на един стол.
	— Ето приблизително къде се намираме — каза той, проверявайки GPS-а и правейки точка с червен молив. — Линиите на изобразените географски дължини отиват към реалния север, така че ако вземем най-близката до нас и нанесем твоите изчисления…
	Той постави транспортира на страницата и направи точки на линиите, намиращи се на 72 и 252 градуса. После взе линеала и прокара линия, която свързваше двете точки. Както вече бяха изчислили, на запад-югозапад линията минаваше през Кампече, Гватемала, Чиапас и Тихия океан.
	— Продължиш ли на запад — каза Лора, — през океана, ще стигнеш Австралия.
	— Да го направим в другата посока.
	Той продължи на изток-североизток от селото, а Лора с ужас наблюдаваше как преминава през Куба, Португалия, Испания, Франция, Италия, Хърватска, Унгария, Украйна и цяла Русия.
	Рик изсумтя.
	— Мислех, че това ще ограничи полето, но предполагам, че не стана така.
	Нейното усещане бе същото.
	— Иш’Чел каза, че семената обикновено пристигат с пощенско клеймо от различни места в Европа, затова мисля, че това е посоката, която трябва да търсим.
	Беше извадила снимката на татуировката на Хаим от чантата си, когато оставиха джипа. Сега я постави върху картата.
	{img:haim.png}
	— Виждаш ли? Неговата линия сочи в обратната посока.
	Рик сложи транспортира върху нея и направи бърз очерк.
	— Приблизително сто и дванайсет, сто и тринайсет градуса югоизток.
	— Просто за забавление, прокарай линия от Ню Йорк до този ъгъл.
	Той го направи. Линията на Хаим пресичаше тази на Иш’Чел в средата на Атлантическия океан.
	— Ами, имам тази теория — каза Рик.
	— Каква теория?
	— Че всички линии се пресичат в точката на… онова, как му беше името…?
	— Раната.
	— Точно така. Раната. Е, освен ако Раната не е потъналата Атлантида…
	— О, не… моля, нека не започваме с това.
	— Не започвам нищо, но освен ако Раната не се намира в средата на водното нищо, имаме нужда от нова теория. И защо точно търсим това?
	— Може би, защото там можем да открием доза иххара. — Когато Рик я погледна озадачено, тя добави: — Така Иш’Чел нарича панацеята на Щелман.
	Лора направи бърз преглед на всичко, което Иш’Чел й каза в ума си, и установи грешката им.
	— Може би работим в погрешна посока — каза тя. — Сулуците — така наричат тук Лечителите като Иш’Чел и Хаим — трябва да изрекат молитвата на мястото на раждането им по време на есенното равноденствие. Схващаш ли? Мястото на тяхното раждане. Предполагаме, че Хаим е родом от Уилямсбърг.
	Устата на Рик придоби раздразнено изражение.
	— Разбира се. _GIGO._
	— Какво?
	— _G-I-G-O_ — стар компютърен акроним на _garbage in, garbage out_. Всяко изчисление е точно толкова вярно, колкото и въведените данни. Затова първо провери данните, после ги изчисли. — Той погледна към Лора. — Откъде предполагаме родното място?
	— От телефонно обаждане.
	Той поклати глава.
	— Нали си представяш колко Броуди живеят в Уилямсбърг?
	— Много, но службата на Катедрата по патология се занимава със семействата. Просто трябва да се обадя в офиса си…
	Надяваше се семейството да е попълнило полето за място на раждане в бланката. В противен случай щеше да се обади в дома на Броуди. Но по щастливо стечение на обстоятелствата майка му беше написала Ган Йосеф, Израел. Лора поиска да й изпратят бланката на прикачен имейл файл.
	— Израел? — попита Рик, когато му каза. — Еха. Не очаквах. Звучи като кибуц.
	— Кибуц… не е ли вид комуна?
	— Именно.
	— Откъде знаеш, че това е кибуц? Позната ли ти е?
	— Никога не съм чувал за нея, но Ган Йосеф се превежда като „Градината на Джоузеф“ — звучи като вегански ресторант, но това е типично име за кибуц.
	— Забавно… не ми приличаш на евреин.
	— Не съм. Просто поназнайвам малко иврит.
	— Наистина ли? Откъде?
	— Просто го правя. Да направим приблизителен азимут от линията на Хаим от Израел.
	Лора го наблюдаваше как започва да чертае линия, но единственото, за което можеше да мисли в момента, е как тайнственият непознат, с когото пътува, не знае испански, но знае иврит. От странно по-странно.
	— Няма да се занимавам с азимут на югоизток. Можеш и така да видиш, че това ще пресече Йордания и Саудитска Арабия към Южна Индия. Не виждам нищо интересно там. Но в другата посока…
	Линията, вървяща на 293 градуса северозападно, прерязваше предната част на ботуша на Италия право през Пиренеите, на юг от Тулуза. В мозъка на Лора нещо проблесна, когато видя това. Тя забоде пръста си в южната част на Франция.
	— Тук! Това е мястото!
	— Какво те кара да си така убедена?
	— Иш’Чел каза, че култът, неговите Деца и Майката са тук в продължение на хиляди години. А Щелман каза, че той може да произлиза от старите друиди.
	— И?
	— Тук е била Галия, храм на езичниците преди Средновековието.
	— И ти просто знаеш това?
	— Кажи ми откъде знаеш иврит и ще ти кажа откъде знам за езичниците в Галия.
	Той поклати глава раздразнително.
	— Ще решим следващата спирка на това пътуване въз основа на това, което кажеш сега. Нека не играем игри.
	Беше прав, по дяволите.
	— Добре, изучавах четири години латински в гимназията. Прекарахме втората година в превеждане на „Галски войни“ на Юлий Цезар. Според него местните племена са езичници и мисля, че споменаваше за едно или две от техните божества.
	Господи, тя все още можеше да си спомни първия абзац: „Галия е всичко“. Някои неща никога не се забравяха…
	— Цезар ги е нарекъл „езичници“, а? — Рик се засмя и поклати глава. — Присмял се хърбел на щърбел. Започвам да го харесвам. — Той вдигна очи към нея. — Следваща спирка Тел Авив?
	Гърлото й се стегна. Беше се настроила вътрешно за връщане в Ню Йорк и среща с Мариса. Но с Щелман се бяха договорили за две седмици. Оставаха още дванадесет дни до дома…
	— Защо Израел? — каза тя. — Защо не отидем направо в… Галия?
	— Защото Галия, както сама се изрази, е голяма.
	— Но ние имаме линия…
	— Израел не е голям — с размерите на Ню Джърси е — но се простира на двеста и петдесет мили от север на юг. Ако се движим по зададения азимут от двата края на страната — той проследи пътя напред и назад по картата, — маршрутът може да ни преведе на север от Пиренеите и да ни отведе във Франция или на юг от тях в Испания. Две различни държави. Трябва да намерим Ган Йозеф и да установим точната GPS локация, след което да преизчислим двата азимута точно толкова, колкото и позициите. — Той повдигна вежди. — Така че, повтарям следваща спирка — Тел Авив?
	Тя въздъхна.
	— Предполагам, че да.
	„Уилямсбърг, идваме“ се превърна в „Обетована земя, идваме“.


>>	7.

	Когато Нелсън пусна Брадшър в апартамента си, той веднага разбра, че новините не са добри.
	— Свързано ли е с онази жена Фанинг?
	— Страхувам се, че да, сър.
	— Казвай.
	— Тя и нейният бодигард току-що са използвали кредитната карта на Щелман, за да наемат чартър от Четумал.
	Нелсън почувства как в гърдите му се образува буца лед. Това означаваше, че двамата са напуснали селото на път за крайбрежието, а от Мигел нямаше никаква вест за това. Освен ако…
	— Свърза ли се с брат Мигел?
	— Не, сър. Не съм чувал нищо от Мигел. Търсих го поне десетина пъти, откакто разбрах за чартърния полет, но той не отговаря.
	Нелсън не сметна за нужно да го изрича, а Брадшър очевидно смяташе същото като него. И двамата знаеха, че Мигел и неговият наемник са или мъртви, или пострадали сериозно. Точно като Симон.
	— Как е възможно това да се случи?
	— Не знам, сър. Мигел е…
	— … опитен полеви агент. Така ми каза. Две мисии в Афганистан и странична работа. Така ми каза. И той беше в комбина с онзи порочен малък гангстер от Мексико Сити. Така ми каза. Нито един от тях не очакваше частния охранител от Уестчестър да им създаде проблеми. Няма от какво да се притеснявате, нали?
	Брадшър не изглеждаше особено щастлив, когато собствените му думи бяха хвърлени обратно в лицето му.
	— Нещо трябва да се е объркало, сър.
	— По дяволите, нещо се обърка. И това е така нареченият от Мигел надут глупак, нали?
	— Мисля, че беше по-скоро _zurramato_, сър.
	— Е, това _zurramato_ очевидно ги е помело, нали? Точно както без съмнение е направило и със Симон.
	— Така изглежда, сър.
	— Сигурен съм, че самоувереността е по-скоро присъща черта на Мигел. В края на краищата, защо да се тревожи за един _zurramato_? Спомняш ли си, че го предупредих да има едно наум за късмета?
	— Да, сър. Но освен ако Мигел не се е прецакал сам — а аз не мисля, че го е направил — вероятно това е повече от лош късмет. Чухме, че Щелман споменава, че онзи е бивш тюлен.
	В известен смисъл това имаше логика. Човек с възможностите на Щелман не би наел обикновен човек. Нелсън трябваше да му обърне повече внимание, но тъй като доктор Фанинг не трябваше да оцелее в събота вечерта, той не сметна, че е от значение. Сега разбра, че е сгрешил.
	— Искам да го проучиш задълбочено. Всичко от момента, в който се е родил. Ако е обрязан като дете, искам снимка на препуциума.
	— Ще го направя възможно най-бързо, сър.
	Брадшър се обърна и тръгна, но се върна половин минута по-късно с телефон в ръка.
	— Ново развитие, сър. Тя е резервирала полет до Мадрид и оттам до Тел Авив.
	Израел? Защо, в името на Бог, ще ходи в Израел? Панацеята не е възникнала там. Можеше да определи произхода й и той не беше никак близо до Израел. Очевидно е, че преследва вятъра… Трябва ли да я последва? По дяволите! Той имаше тумори, растящи в белите му дробове и мозъка му. Налага се да започне лечение веднага. Но нямаше друг избор.
	— Научила е нещо… или така си мисли. Имаме ли някого там?
	— Да, сър.
	— Добре. Уведоми го. Изпрати му информация за полета и го накарай да я наблюдава. Резервирай ни билети за „Бен Гурион“.
	Израел… какво би могло да я изпрати в тази Божия земя? Самият Бог може би? Това беше родното място на Сина му, в края на краищата… Да… Нелсън усещаше повече намесата на Бог тук, отколкото на тази на змията. От друга страна, знаеше, че Господ иска той да го следва.


>>	8.

	— Е? — попита Лора, когато Рик се върна от разговора си с православен евреин, когото бяха забелязали в чакалнята за полета до Мадрид. Той сви рамене.
	— Израилтянин е, но никога не е чувал за Ган Йосеф и не знае много за кибуц. Каза, че много от тях са били затворени през осемдесетте и деветдесетте години поради икономическа криза. Накратко, били са разпуснати, а обитателите им се разпръснали. Предложи ни, когато стигнем в Тел Авив, да се консултираме с поземлената агенция на Израел… Каза, че тя администрира над деветдесет процента от територията на страната.
	— Чудя се дали това е станало и с роднините на Хаим. Техните кибуци са били закрити и затова са дошли в Америка или по-скоро са се завърнали в Америка.
	Той сви рамене.
	— Има ли значение?
	— Не. Просто се чудех, дали ако Хаим не е бил зависим от хероина, е щял да влезе в кибуц.
	— Има ли значение?
	— Да, това има значение. Ако беше останал в Израел, нямаше да се озове на масата ми за аутопсии, а Мулак все още щеше да е жив и щях да се прибера вкъщи при дъщеря си.
	— Ефектът на хаоса.
	— Какво?
	— Нищо.
	— Ти си страхотен събеседник, нали знаеш?
	— Съжалявам.
	Той се втренчи в празното пространство.
	За известно време там, докато работеха с картата в чакалнята на Четумал, той беше различен. Беше оживен и почти забавен. Почти. За първи път, откакто започнаха пътуването си от „Кенеди“, те се чувстваха като екип. Сега се върнаха към ситуацията, в която бяха просто двама пътници с една и съща дестинация.
	Тъй като не й дойде нищо друго наум, което да направи, Лора напусна салона на първа класа и се запъти към магазините на терминала. Докато преглеждаше сектора с английска преса, тя забеляза добре познато лице.
	— Уил? Това ти ли си?
	Той подскочи, чувайки гласа й, и се обърна. Да… Уил Бърли, лекарят интернист, когото познаваше от срещите на медицинското общество. Разпознаването озари очите му. Е, не точно „озари“. По-скоро изглеждаше леко стреснат. Не трябваше ли да го вижда?
	— О… Лора. Не мога да повярвам.
	— Да, странно, нали? Не сме ви виждали с месеци, а сега се срещаме в Мексико Сити. Къде отиваш?
	— На Юг… до Мезоамерика.
	Странно. Никой вече не използваше това название. Тя беше изключение. Очевидно и Уил.
	Той не изглеждаше добре — беше блед и отпаднал. Носеше износена бейзболна шапка, нахлупена върху пепелявата му коса. Свеж белег се прокрадваше над върха на яката му.
	— Това не е обичайна туристическа дестинация, освен ако не търсиш забавление под слънцето на Канкун.
	Той поклати глава.
	— Забавление не, само чудо. — Той погледна часовника си. — Упс, вече трябваше да съм на борда на самолета си. Трябва да вървя. Безопасно пътуване, където и да отиваш.
	И тогава той хукна.
	Колко странно… Чудо ли? Тя търсеше същото. И както изглежда, и двамата ги чакаше един и същи резултат — нулев.
	В сектора за ежедневници тя намери английското издание на „Пийпъл“ и се върна обратно в чакалнята си. Рик разговаряше по телефона. Когато се отпусна на мястото си, той й подаде слушалката.
	— Щелман иска да говори с теб.
	Гласът му звучеше още по-хриптящ отпреди:
	— Ужасно съжалявам за това, което сте преживели. Знам, че не сме се договорили за това и трябва да ми повярваш, че нямах представа, че нещата ще се развият по този начин.
	— Сигурна съм, че е така.
	— Убедена ли си, че искаш да продължите? Чувствам се наистина ужасно и съм готов да преразгледам сумата, която обещах, в случай че се откажеш.
	Тази дума отново.
	— Това е много щедро…
	— Не мисля, че ще мога да си простя, ако ти се случи нещо.
	Колко вярно е това? Мъжът имаше доста крайна диагноза. Искаше му се да живее. Няма спор, че той не се интересува от финансовите разходи за себе си, но какво да кажем за разходите за другите? От друга страна, какво значение имаше какво смята той?
	— Мисля да премина през това.
	Думите я стреснаха. Те бяха точни за това как се чувства, но просто излязоха от нея сами.
	Той не отговори веднага:
	— Много смело от твоя страна. Избрах те именно защото видях, че си перфектна за работата. Но не знаех колко точно перфектна. Твоята смелост и решителност са достойни за респект.
	Беше ли наистина смела? Не се чувстваше като такава. Майка й винаги й бе казвала какво упорито дете е. Това ли основава смелостта й? Упоритостта?
	Не. Беше нещо повече от това. И тя го усети, когато се сблъска с онези два напълно здрави трупа, отказващи да й споделят тайните си. И перфектните стави на Томи. И това пътуване, което беше продължение на всичко друго. Нямаше да постигне мир, докато не повдигне всички пластове мистерия и не получи отговорите си.
	Несигурна как точно да отвърне на комплимента, тя каза:
	— „Достойно за респект“… това не се чува често в един разговор.
	— Така смятам. Обади ми се, когато приключите с онова, което ви води към Израел. И бъдете внимателни.
	— Ще го направя.
	— Даде ти шанс да се откажеш? — попита Рик, като му подаде телефона обратно.
	— Да.
	— И ти не го прие?
	— Както вероятно чу.
	— Да.
	Той я погледна, даде й бързо тихо кимване, след което възобнови втренчения си в нищото поглед.
	Лора разгърна четивото си и осъзна, че познава само една от десетте знаменитости в цялото списание. Накрая се пречупи и реши да започне разговора им отново.
	— И така… На път сме да се качим на следващия полет в нашата дива експедиция.
	Той сякаш прекъсна унеса си, завръщайки се оттам, където се беше отнесъл.
	— Въпреки всичко продължаваш да смяташ, че това е безсмислено? Дори и след чутото от Иш’Чел относно изцелението на Хаим?
	Тя сви рамене.
	— Хаим е бил смъртно болен — Хаим е оздравял. Не го оспорвам. Това, което се е случило, е мистерия. Обещах на Щелман две седмици и ще използвам остатъка от дванайсет дни, за да разбера тази мистерия. А после ще трябва да кажа на един много болен човек, че не мога да намеря лек за болестта му.
	— Но ако го откриеш, какво ще кажеш на себе си тогава?
	Въпросът я изненада — не само заради неговата разумност, но и защото тя нямаше отговор на него.
	Тя погледна Рик и видя, че той отново бе потънал в себе си.
	— Мислиш за твоите „огромни, самоуверени и кръвожадни“ интелекти?
	Той се върна на летището:
	— Предполагам, че би могло и така да се каже. Но само косвено.
	— Прекарваш много време в мислене за тях? Това е уловка…
	— Опитвам се да не го правя, но да, понякога е така.
	Тя трябваше да каже нещо:
	— Кажи ми, имаш ли нещо против, ако не започваш изреченията си с проформа?
	— Какво имаш предвид?
	— „Предполагам, че може да се каже“… „Опитвам се да“… В този ред на мисли.
	Той се намръщи.
	— Никога не съм мислил за това. Не съзнавам, че…
	Тя се засмя.
	— Виждаш ли? Отново го правиш.
	— Без майтап? — Гласът му се превърна в робот. — Ще се опитам да говоря на вашия английски тогава.
	— Сега се държиш като глупак. Не трябваше да го споменавам. Изскочи от само себе си. Да се върнем на тези интелекти. Имат ли си име?
	— Може би. Вероятно не. Те са твърде редки и твърде големи и непознати, за да имат имена. Да даваш име на нещо, е присъщо на хората. Когато наречем нещо, ние го класифицираме, определяме го, даваме му дефиниция — това ни кара да се чувстваме в безопасност. Или поне в относителна сигурност. Харесва ми да се поставям на тяхно място и да си представям как ни изследват.
	— Като буболечки?
	Устата му се изкриви.
	— По-скоро като микроби — но мислещи микроби. Представи си колко забавни трябва да сме, щом си играят с нашите вярвания и емоции в масов мащаб само за да видят как ще реагираме.
	Добре. Тя би могла временно да се впусне в този луд разговор, но само като интелектуално упражнение. По-добре е от мълчание…
	— Но ако те са толкова силни, те просто биха могли да ни унищожат, ако не реагираме по според желанието им.
	Той поклати глава.
	— Звучиш като ексцентричния Йехова от Стария завет. Ако мъдростта е рядка аномалия, те ще искат да ни запазят. Ако ни унищожат, играчките им ще изчезнат и къде отива забавлението?
	— Добре, да предположим, че си един от тези интелекти… какво правиш?
	— Тук ключовата дума е „враждебен“. И с това не искам да кажа, че те имат лоши чувства към нас, само че не ни съчувстват. Те нямат никакви угризения относно това, да ни нараняват просто за да видят как ще реагираме и дали ще се възстановим. Що се отнася до мен, като „враждебен интелект“, аз бих искал да създам някои правила. Всяка игра трябва да има такива.
	— Като например?
	— Добре, не може просто да вмъкнеш една идея в главите на дадена популация. Това е твърде грубо. Липсва стил, не е възвишено. Затова е нужно да манипулираш събитията така, че те да предизвикат въпросната идея. Веднъж, след като идеята е фиксирана където трябва, започваш да наблюдаваш до какво ще доведе тя.
	— Звучи сложно.
	Той сви рамене.
	— Така е и не е така. Може би те играят с теорията на хаоса.
	— Споменаваш го за втори път.
	— Така ли? О, да. Когато стана въпрос относно това „Ако Хаим не бе напуснал Израел…“. Просто размишлявам за това как едно привидно несвързано събитие в Израел — разпускането на кибуц през деветдесетте години — предизвиква огромни промени в живота на човек по-късно.
	Той беше прав за това, нали? Дълга верига от причини и ефекти, които водят до крайния резултат… Това й се стори някак обезпокоително.
	— Това ли е причината да казваш, че всичко изглежда подредено?
	Той се засмя.
	— Ако мислиш, че знам. Просто жонглирам с идеи. И това ме връща към теорията на хаоса, която най-лесно описва времевите последователности.
	— Говориш за това как пеперудата в Бразилия причинява торнадо в Канзас?
	— Това е прочутият пример, който всеки дава. Преувеличено е, но създава парадигмата, че в една сложна система като времето малки вариации в първоначалните условия могат да имат огромни ефекти надолу по веригата. Вземи пример с Ел Ниньо — аномалия в температурата на сравнително малка част от Тихия океан край западното крайбрежие на Южна Америка, водеща до суша, торнада и урагани във и около САЩ.
	— Така че теорията на хаоса е приложена и върху расата от разумни същества, населяващи земното кълбо. А именно върху нас.
	— Именно. Може би тези враждебни интелекти искат да въведат малко аномалия на определени места, за да видят накъде ще отидат вълните.
	Сега осъзна накъде върви мисълта му. Един луд, почти психотичен разговор, но тя не можеше да отрече, че не я заинтригува. Колко мъже — колко хора и от двата пола — могат да дискутират подобна тема? Не можеше да си спомни някога да се е сблъсквала с такъв човек като него.
	— Аномалия като панацея?
	— Точно. Може би именно те са я представили на езическия култ, чакайки да видят как разпространението й ще засегне човешката цивилизация. Но култът е решил да я задържи за себе си и я е раздал само на малцина щастливци. Тъкмо това е ядосало ВИ.
	_ВИ?_ — замисли се тя. — _О, враждебни интелекти._
	— Защо?
	— Не е последвал мащабен хаос ефект. Панацеята им е била запазена в тайна, оставяйки системата неинформирана за съществуването й. Експериментът е провал.
	— Разбирам. Това не им е било забавно. Но все още не съм сигурна, че схващам цялото това нещо с евентуалната манипулация.
	— Те изчакват няколко хилядолетия — едно примигване за тях — и все още няма хаос ефект. Ето защо започват да манипулират събитията, за да изкарат това нещо на открито. Резултатът е доктор Лора Фанинг на път за Мезоамерика, а след това и за Израел.
	През нея премина хлад.
	— Мислиш, че искат да намеря това?
	— Разбира се. И даже моментът на това разкриване е още по-добър сега, отколкото през желязната епоха или когато и да било друг път. Тъй като сега самите микроби имат наука и ще се изправят пред нещо, което нарушава всичките им внимателно изградени теории за биологията и физиката. Верижната реакция както за науката като цяло, така и за човешката цивилизация, ще бъде огромна.
	Да, помисли си Лора, кимайки. Широкото разпространение на панацея би предизвикало… тя едва успяваше да осъзнае границите на това. Съгласна с него или не — този човек беше мислител.
	— Меко казано, „огромна“ — каза тя. — Липсата на заболявания и преждевременна смърт поради болест ще промени всичко. Старите религии и вярвания ще се сринат, ще се появят нови, с всички тези възрастни хора наоколо социалният ред ще се наруши, историята ще бъде издърпана като тирбушон.
	— Или по-просто казано, всичко ще се прецака.
	Тя си спомни нещо, което й беше казал вчера.
	— Това ли имаш предвид под „Мислила ли си понякога, че идеята панацея може да не съществува, а просто да ни е наложена“?
	— Аха. От векове науката работи в посока да разбере света около нас. Имаме теории, които сме потвърдили дотолкова, доколкото да ги приемем за истина. Можем да кажем, че това работи, и тогава се появява панацея и всички тези правила биват разбити. GPS-ът на човешкото познание казва „преизчисляване на маршрута“ и започва интелектуална верижна реакция, водеща кой знае накъде.
	Лора се облегна назад и поклати глава.
	— Това звучи съмнително, също както и идеята за „интелигентен проект“.
	— Не, не. Точно обратното. И е по-скоро „интелигентен безпорядък“ или „интелигентно безредие“. Това е като да видиш нещо толкова подредено и продуктивно като пчелен кошер и да кажеш: „Представи си какво ще стане, ако откраднем кралицата?“. И тогава правиш точно това. Ще дам пример в човешки мащаб: да кажем, че е 1963 г. и имаш студена война между две фракции на микробите си — комунисти и капиталисти. Нека вземем микроб, свързан с комунистите, и го накараме да убие лидера на капиталистите, за да видим какво ще се случи… Нещо такова.
	— Виждам защо държиш на определението „враждебни“. И виждам накъде води това. Дай на този малък австриец омраза, обаятелност и подбуда и виж как ще се развият нещата.
	— Сега вече го схвана. Но това бледнее в сравнение с въвеждането на истинска панацея сред човечеството. — Той се взираше в нея. — Което ни води до големия въпрос.
	— Който е?
	— Какво ще направиш, ако откриеш панацеята?
	За миг тя наистина обмисли сериозно отговора си, после тръсна глава.
	— Това е спорно, Рик. Тя не съществува.
	— Представи си, че съществува, а ти намираш тайната й и от теб зависи дали ще я разкриеш на света, или ще я задържиш в тайна. Какво ще направиш?
	Какво прави той… пита от любопитство? Или изследва нейната етика, оценява я? Това я накара да се почувства малко неудобно. Но пък тя подхвана темата, затова й се стори, че му дължи отговор.
	Замисли се за сътресенията, които панацеята би причинила във всеки аспект на човешката цивилизация. И все пак…
	— Добре, ако приемем, че съществува, мисля, че ще я дам на света.
	— Въпреки последствията?
	— Не мисля, че имам право да я задържа в тайна. А ако го направя, всеки път, когато науча за дете, починало от предполагаемо неизлечима болест, ще се чувствам отговорна за това. Няма начин да живея по този начин.
	— Значи всичко опира до теб самата?
	— Това не е честно. — Тя видя една нова обезпокоителна гледна точка у Рик. — Нека те попитам и аз нещо. Да приемем, че панацея съществува и аз я намеря. Ще ме спреш ли да я дам на света?
	— Що за въпрос е това?
	— Що за отговор е това? Започваш да ме притесняваш. Ако повдигна ръкава ти, ще видя ли знака на 536 под него?
	Той се засмя, но поклащането на главата му беше категорично.
	— Ти видя ръцете ми. Но тук става въпрос за друго. Нает съм да ти пазя гърба по време на това пътешествие и да те върна жива и здрава на господин Щелман. И това ще направя.
	Тя все още не беше научила къде стои той по отношение на този спорен въпрос.
	— Нека перифразирам. Ако ти откриеш панацеята, ще я дадеш ли на света? — попита Лора.
	— Няма как да ти дам отговор на това, докато не я хвана в ръката си.
	— Наистина правиш всичко възможно, за да избегнеш отговора.
	— Добре, този сценарий би ме поставил в позицията да осуетя или не плана на ВИ и трябва да ти кажа, че ще бъда много изкушен да не играя играта им. Дори да я унищожа.
	— И да осъдиш милиони на преждевременна смърт?
	— Не бих осъдил никого на нищо. Кодовата дума тук е „изкушен“. Журито в крайна сметка е органът, който ще реши.
	— Но самият факт, че дори ще се изкушиш…
	— Допускаш, че панацеята ще бъде нещо добро за човешката раса.
	Тя не можеше да не бъде пристрастна, мислейки за Мариса и за това какво би било, ако нейната трансплантация на стволови клетки не беше успешна.
	— В крайна сметка, да. В началото ще настане голям хаос, но в дългосрочен план…
	— Нищо, дошло отвън, не може да бъде добро в дългосрочен план. И в дългосрочен план би ощастливила единствено ВИ. Би ги активирала още повече. Би ги окуражила. — Той поклати глава. — Не искаш ли да им развееш среден пръст?
	— Може би… ако вярвах в тези огромни интелекти. Но аз не го правя. Точно както не вярвам в панацея. Това е забавно интелектуално упражнение, Рик, но нищо повече. Така ли е?
	— Човек на име Чарлз Форт прекарва голяма част от живота си, документирайки странни необясними събития. Неговото заключение е, че ние сме нечия собственост.
	— О, няма да подхващам това — отсече Лора.
	— Може би, когато приключим с това тук, ще го направиш.
	Малко вероятно, но си спомни нещо друго, което й бе казал.
	— Вчера понечи да ми кажеш нещо… Започна с „Виждал съм…“ и така и не довърши. Какво си виждал?
	Той се изправи:
	— Мисля да отида си взема нещо за пиене. Искаш ли нещо?
	— Да си довършиш мисълта?
	— Темата се изчерпа, не мислиш ли? Какво да ти взема?
	Тя въздъхна. На фона на изминалите двайсет и четири часа можеше да си позволи едно питие — силно. Но след липсата на здрав сън алкохолната напитка щеше да я занити.
	— Пино ноар, ако имат, в противен случай чаша каберне. Нямам претенции какво.
	Той кимна и се отдалечи.
	Какво беше онова, което е видял — или си мислеше, че е видял — и не желаеше да го обсъжда? Заради него ли бе изоставил всичко в Калифорния, премествайки се в друга страна?… Тя извади смартфона си — тук нямаше нужда от сателитен телефон — и набра номера на гласовата си поща.
	Едно съобщение. Сега пък какво има?
C>
	Хей, док, отново съм аз, Фил. Няма да повярваш. Твоят не-тюлен е променил името си на Рик Хейдън — изчакай така — от Рамиз Хаддад. Можеш ли да повярваш на това? Оказва се, че е някакъв си арабин. Никога не съм виждал този човек. Изглежда ли като арабин? Както и да е, сега, след като имам рожденото му име, мога да се разровя по-надълбоко в миналото му. Ще се свържа отново с теб, когато намеря нещо.
C$
	След това съобщение Лора седеше, взираща се в нищото, точно както Рик преди малко.
	Арабин? Рик не изглеждаше като арабин. А и говореше иврит. Какво, по дяволите, ставаше?!


>>	9.

	— Намерих я — каза Брадшър.
	Нелсън седеше в зоната на „Авианса“ на международно летище „Бенито Хуарес“, очаквайки свързващия полет до Маями. Знаеше, че и Фанинг е на летището, и бе изпратил Брадшър да я потърси. По някаква причина, не можеше да обясни точно каква, искаше да я види от плът и кръв.
	— Къде?
	— В близост до изхода на „Иберия“. С Хейдън е.
	— Искаш да кажеш с Рамиз Хаддад.
	Брадшър бе проучил този т.нар. никому неизвестен бивш тюлен и се оказа, че той всъщност изобщо не е бил във флота, а е бивше ченге от град Саусалито, променило името си от Рамиз Хаддад на Рик Хейдън. Той намери известен смисъл в това от гледна точка на факта, че човек с американско име би имал по-голям шанс за развитие в един малък град като Саусалито вместо с арабско такова.
	Причината в крайна сметка не беше от значение. Това, което имаше значение, беше, че този Хаддад, който въобще не е тюлен, някак си бе неутрализирал Мигел и Хорхе. Нелсън уведоми офиса на агенцията в Мексико Сити за състоянието и оттам изпратиха екип, който да провери джунглата. Батерията на сателитния телефон на Мигел все още имаше заряд и затова те успяха да уловят сигнала, локализирайки приблизителното му местоположение. Но с това те намериха само телефона на Мигел, не самия него.
	Нелсън имаше ужасното предчувствие, че събитията излизат от контрола му. Не че досега успяваше да ги контролира, но сега се появиха туморите, Щелман влезе в картината, Симон изчезна, Мигел и неговият наемник също, а не на последно място — Фанинг отиваше в Израел…
	Работа на змията или работа Господна е това?!
	Нелсън въздъхна и стана от мястото си.
	— Покажи ми.
	— Сигурен ли сте?
	Брадшър не знаеше за връзката между Фанинг и чичо Джим, и Нелсън избра да остави това по този начин.
	— Изпратихме трима души срещу нея и никой не се завърна. Тя е целта, а спътникът й осуетява всеки наш ход. Така че, да, сигурен съм, че искам да видя и двамата.
	Брадшър го отведе до мястото, където пътниците чакаха полета си с авиокомпания „Иберия“ за Мадрид. Двамата стояха в близост до павилион за мобилни телефони.
	— Ето там, до прозореца.
	Оглеждайки с крайчеца на окото си, Нелсън попадна на черната й коса и компактната й фигура. Обля го прилив на гняв, когато я видя как безгрижно разлиства списанието си. Чичо Джим й бе простил, но той не можеше…
	— Къде е кучето й пазач?
	Брадшър се огледа.
	— Беше седнал тук… Ето го, идва.
	Висок мъж, държащ по една чаша в двете си ръце, се промъкваше през останалите пътници. Лицето му беше в сянка, но когато седна, се откри. Нелсън се почувства така, сякаш бе ударен в гърдите. Той сграбчи ръката на Брадшър.
	— Не!
	— Какво има?
	— Познавам го!
	— Как? Кой е той?
	— Един от нашите. Или поне беше.
	Присъствието му обясни толкова много неща. Но защо той от всички хора на света? Това беше ужасно. По-лошо от ужасно. Беше абсолютна катастрофа. Защото Нелсън знаеше много добре на какво е способен този човек.


>	Ган Йосеф

>>	1.

	По времето, когато намериха Ган Йосеф — или онова, което бе останало от него — слънцето лежеше на хоризонта, готово да се плъзне надолу.
	Още по-добре. Те се нуждаеха от тъмнина, за да намерят Полярната звезда.
	Бяха избрали отново джип, но този път Рик — или би трябвало да мисли за него вече като за Рамиз — шофираше, докато Лора го навигираше на юг в пустинята Негев. Той спря пред разбита порта, която се държеше само на едната си панта и над която висеше знак. Думата отляво беше заличена, оставяйки единствено…
	{img:znak.png}
	— Това е думата за градина — каза Рик. — Мисля, че пристигнахме.
	Отвъд портата, на възвишение, можеха да се видят няколко сгради.
	— Добре че поговорих с този човек в Мексико Сити — каза той, протягайки се. — Никога нямаше да намерим това място сами.
	Нямаше аргумент против това. Ган Йосеф не беше изобразен на картата.
	Бяха прекарали втората половина от понеделника и по-голямата част от днешния ден из летищата и в самолетите. Когато пристигнаха в Тел Авив, купиха най-подробната карта, която успяха да намерят, успоредно на което ровиха и из пътеводители, но щяха да постигнат същия успех с намирането на Ган Йосеф и ако го бяха търсили на Луната или на Юпитер. Затова те приеха съветите на правоверния си приятел и отидоха до Йерусалим, за да посетят израелската поземлена администрация (ИПА). Пътуването им отне по-малко от час и се оказа, че се движат в посоката, в която така или иначе е трябвало да поемат.
	На служителката от ИПА не й отне много време, за да ги упъти. Местоположението на Ган Йосеф беше останало в нейните архиви, въпреки че вече не се вписваше в картите, тъй като той беше сред редицата кибуци, разпаднали се преди години.
	Тя ги насочи на юг в Негев до точка, намираща се на изток от Рахат и на юг от малък град, наречен Двира. Когато попита защо търсят забравен кибуц, Рик й каза, че това е било родното място на наскоро починал техен приятел. Лора почти се възхити на начина, по който той смеси фактите и лъжата в движение. Жената ги предупреди да внимават, тъй като Ган Йосеф е само на няколко километра от арабските територии на западния бряг.
	— Не мога да повярвам — каза Лора, гледайки как Йерусалим се отдалечава в огледалото за обратно виждане. — Минахме през Йерусалим и не видях нищо друго освен вътрешността на правителствената служба.
	Рик сви рамене.
	— Не си пропуснала кой знае какво. Бил съм тук и преди. Смесица от стари сгради. Повечето от историческите обекти на Израел са само стари сгради. Ще ти хареса, ако си падаш по такива неща. Лично аз ги мразя.
	— Шегуваш ли се? Израел е много повече от „стари сгради“.
	— Не оспорвам това. Израел е предимно пустиня, както сама ще се убедиш в това през следващите няколко часа.
	— Вие, господине, сте филистимец — и аз използвам термина съвсем целенасочено.
	— Добър избор, като се има предвид локацията.
	— Наясно ли си колко много история се е случила тук? Курсът на западната цивилизация се определя от събития, които са се случили или се смята, че са се случили, точно тук преди няколко хилядолетия. Мислил ли си някога за това?
	— Постоянно. Мисля си за нещо извън тук, което е набелязало даден проповедник, разхождал се из района на Йерусалим, и което е наблюдавало как същият този проповедник е бил измъчван и убит, защото е станал твърде популярен, а след като е вече мъртъв и погребан, нещото е започнало да си мисли…
	— О, не. Ти не може да…
	— Да, това нещо започнало да си мисли „Хей, а какво ще стане, ако върна този човек от мъртвите? Това няма ли да доведе до нещо по-откачено?“. Което, разбира се, е и станало.
	— Вероятно бедният проповедник е откачил най-много от всички заради това.
	— Точно така. Но това е един перфектен пример за ефекта на хаоса, за който говорихме. Тази изолирана аномалия в Палестина…
	— Имаш предвид вяра, не аномалия.
	— Имам предвид това, което е оказало огромен ефект върху сложната система на човешката история през последните две хилядолетия.
	И така те изминаха десетки мили от пустинята… Рик издърпа портата на кибуца достатъчно, за да прекара джипа, след което подкара покрай рехави маслинови дървета и обрасли горски масиви, докато стигнат до сграда от сгурия и сринат покрив. Той паркира срещу някакъв вид силоз — или цистерна — и Лора понечи да отвори вратата си.
	— Изчакай — спря я Рик и направи завой с джипа, така че предницата му да гледа надолу по алеята.
	— За какво е това?
	— В случай че трябва да се изпарим набързо.
	Това не й се хареса.
	— Какво искаш да кажеш?
	— Само, че обичам да бъда подготвен.
	Леко притеснена, тя излезе. Слънцето вече беше залязло. Някъде беше чела, че в пустинята нощта идва бързо. Без майтап. Слънцето сякаш падна като камък в езеро. Освен това можеше да усети как и температурата падна, но краката й оцениха възможността да се поразтъпчат.
	С изключен двигател тишината сякаш ги смаза. Тя долови лекото шумолене на вятъра през маслиновите клонки, тиктакането на охлаждащата перка и нищо друго. Усещането за изолация лежеше като дебел юрган върху мрачния терен наоколо. Всичко беше леко зловещо…
	— Говорейки за подготвеност — каза тя, — случайно да си получил специална пратка като тази в Четумал?
	Той беше изпратил пистолета си обратно в Америка, заявявайки, че дори не би си и помислил да се опита да промъкне оръжие на борда на Ел Ал.
	— Иска ми се да бях. Нямаше време. Но и да имаше, е много по-трудно да изпратя оръжие в Израел. Страната е като крепост.
	Тя се огледа.
	— Чудя се защо ли това място се е провалило.
	— Заради дългове, предполагам — каза Рик от другата страна на предния капак. — Липса на воля, провал на икономиката или може би по малко от двете. Кибуц е вид комуна, нали знаеш?
	— Като комуните на хипитата през шейсетте?
	— Донякъде, но много по-добре уредена.
	— Имаш ли идея колко хипи комуни са останали?
	Той сви рамене.
	— Не знам. Едва ли са много. От това, което съм чел, те са били сформирани най-често заради желанието за свободна любов и наркотици. За местните жители на тези кибуци тук са били от значение земеделието и стопанството и това как да живееш на равни начала, а не да издигаш лидери. Все още има стотици, които са останали тук, за да се грижат за селскостопанския отрасъл на Израел.
	Тя се огледа.
	— Какво ще правим, докато звездите изгреят? Да огледаме?
	— Ще запиша точното ни местоположение, за да не сбъркаме пътя на връщане. Ти се чувствай свободна да поскиташ.
	Тя погледна руините наоколо и решителността й се изпари. Не вярваше в призраци, но мястото изглеждаше като обладано, някак заплашително. Може отново да се обади вкъщи. Трябваше да изчака до три следобед, когато бяха в Йерусалим, за да позвъни — едва осем сутринта в Щатите — и Стивън я увери, че всичко е наред, макар че Мариса сякаш вече бе започнала да усеща отсъствието на майка си. Лора обеща да се прибере вкъщи възможно най-скоро. После тя провери гласовата си поща, но нямаше новини от Фил.
	Вместо да се скита, това, което наистина й се искаше да направи, бе да застане лице в лице срещу Рик и неговия проблем с идентичността. Но беше здрач, намираха се в средата на нищото и не беше никак подходящо.
	А имаше ли изобщо подходящо време и място за това? Вероятно не.
	Не че се страхуваше от него. Всъщност въпреки несъответствията в историята на миналото му, тя изпитваше утеха от присъствието му. И не защото той изглеждаше отдаден на нея и безопасността й — било то въпрос на гордост или чувство за дълг. Просто някак не можеше да си представи да е тук сама.
	— Мога ли да задам един личен въпрос?
	— Не.
	Тя пренебрегна това.
	— Има ли жена в живота ти?
	— Това не е ли личен въпрос?
	— Не, просто въпрос от любопитство. Е, има ли?
	— Да не би да се кандидатираш за такава?
	— Едва ли. Отговорът е…?
	— Не, няма жена в живота ми. Удовлетворява ли те това?
	— А какво ще кажеш за мъж?
	Мек кикот.
	— Само Щелман.
	— Имало ли е някога жена в живота ти?
	— Това вече е лично.
	— Добре, защо сега няма такава?
	— Също толкова лично, но просто да кажем, че отношенията са надценявани, и приключвам дотук.
	Говореше като човек, който не може да намери жена, готова да се примири с него. Опита се да си представи какъв би бил живота с него… и не успя.
	Той взе GPS четеца, направи бележките си, след което се пресегна през капака към нея.
	— Снимката на татуировката на Хаим под ръка ли ти е?
	Тя се пресегна през прозореца на джипа и извади снимката от чантата си.
	— Не е ли твърде рано? — попита и погледна към небето, където слънчевите лъчи бяха избледнели, но все още не напълно изчезнали. — Там има една звезда, но не мисля, че е на север.
	— Права си наполовина — каза той, оглеждайки снимката. — Не е на север, но не е звезда. Това е Юпитер.
	— Как…? А, вярно. Флотът.
	— Точно така.
	Усещаше отчаяна нужда да го предизвика. Той извади компаса си, взе четеца, постави снимката върху капака на джипа и я напасна под ъгъл.
	— Така би трябвало да намерим Поларис, когато се стъмни достатъчно.


>>	2.

	Брадшър изглеждаше разтревожен, когато влезе в апартамента на Нелсън в хотел „Садот“. Тъй като сградата се намираше на съвсем кратко разстояние от летище „Бен Гурион“, той реши да позиционират дейността си тук.
	— Затвори вратата и ми кажи какво разбра.
	Той разпери ръце:
	— Брат Мигел и неговият наемник вече не са сред нас.
	Новината не беше изненадваща, особено след като видяха спътника на Фанинг, но главоболието на Нелсън изведнъж се влоши.
	— Дай ми подробности.
	— Мъжете, които изпратихме, са забелязали ято птици, кръжащи над джунглата. Открили са ги удушени, висящи от дървета в близост до колата им. Птиците, а очевидно и някои от дивите животни в джунглата, вече са били закусили.
	— Време на смъртта?
	— Приблизително неделя вечер или рано сутринта в понеделник. Откарали са останките им обратно в Мексико Сити. Не знам какво ще правят…
	— Не ни и пука. Как смяташ, това отмъщение ли е, или работа на Хейдън?
	Нелсън знаеше отговора, но искаше наличните факти.
	— Името му всъщност не е и Хаддад, нали?
	— Така е, но започнахме с него като Хейдън, затова нека се придържаме към това име.
	Името Хаддад не се бе появявало на светло, докато не го припознаха като такова на телохранителя на Фанинг. Тогава всичко започна да се навързва. Тялото на истинския Хаддад обаче беше открито преди време при драгажна операция близо до Трежър Айлънд в залива на Сан Франциско. Ако не беше това драгиране, тялото щеше да остане да лежи там завинаги. Не беше останало много от него след години прекарани във водата. Беше идентифицирано единствено от стоматолози.
	Агенцията подозираше, че Хаддад има терористични връзки, и той беше поставен под строго наблюдение особено след като напусна Саусалито. Но след това той някак изчезна от радара. Поне това беше официалната история. Досега Нелсън не бе разбрал, че идентичността му е узурпирана. Очевидно агенцията е била наясно, но беше заровила информацията за това изключително надълбоко.
	Защо, Господи? Защо той от всички хора по света?
	— Иска ми се да ми кажете истинското му име.
	— Веднага, щом получиш необходимия ранг за достъп до това, с радост ще ти кажа.
	— Да, сър. Що се отнася до Мигел, хората, които са го открили, коментираха метода на задушаване. Сторило им се е необичайно местните да използват…
	— Свински опашки?
	Очите на Брадшър се разшириха.
	— Откъде знаете?
	Нелсън поклати глава. Можеше ли да стане още по-зле?
	— Той винаги носи в себе си такива. Много е креативен с тях. Телата бяха ли изгорени?
	— Не, сър.
	Е, поне не се е опитал да се подиграе с Левитската санкция.
	— Въпросът е научил ли е нещо от Мигел?
	— Няма и признаци за мъчения, сър. Сигурен съм, че Мигел не би казал нищо дори и при екстремни обстоятелства, а наемникът е напълно не наясно.
	— И все пак… нещо ги е изпратило в Израел… в опустелия кибуц.
	— Както казахте, сър, Израел е задънена улица. Не правим нищо повече от това, да губим време и ресурси. Пустинята е идеалното място да ги елиминираме и да се свърши с това.
	Брадшър не виждаше Господната намеса в това, нито мястото на Нелсън в Неговия план. Нелсън обаче ставаше все по-убеден, че Господ има план за него — нещо специално. Но не можеше да изрази на глас какво е то. Все още не. Не, докато не се убеди, че е така.
	— Сигурно си прав. Но тя следва някаква следа, за която дори не знаехме. Да им дадем малко време и да видим докъде ще ни отведат.


>>	3.

	Не отне много време на ясното пустинно небе да се изпълни със звезди. Нямаше луна, но светлината от всичките тези звезди — повече, отколкото някога бе виждала — беше достатъчна, за да освети земята и дори да хвърли леки сенки.
	— Това не е ли Млечният път? — каза тя, като вдигна ръка към по-плътната светлина и космическия прах, простиращи се през небето като дъга.
	— Да. Виждаш ли областта с най-голяма гъстота на светлината? Това място се намира точно в центъра на Млечния път. Казват, че там има огромна черна дупка.
	Беше чувала това и друг път и по някаква нелепа причина този факт винаги я караше да изпитва дискомфорт. Не че някога щеше да се доближи до нея.
	Лора продължи да се взира в небето, докато не забеляза позната конфигурация.
	— Голямата мечка. Виж.
	— Видях я — посочи той. — Следвай ръба и ще стигнеш до Поларис.
	Той измъкна фенерчето си и наведе снимката така, че да позиционира жезъла на татуировката към звездата, след което използва транспортира.
	— Двеста деветдесет и три градуса на запад — обясни той, сякаш се обърна към публика. После се приведе над капака и снижи гласа си. — Не реагирай на това, което ще ти кажа, окей? Не се оглеждай, просто се концентрирай върху снимката.
	Интуитивният й инстинкт обаче беше точно обратният — да се изправи и да се огледа. Ето защо тя вложи цялата си воля, за да го превъзмогне.
	— Защо? Какво има?
	— Имаме си компания.
	Трябваше да стисне ръцете си в юмруци, за да не се разтрепери.
	— Къде?
	— Зад сградата. Бавно и небрежно ще се върнем в джипа и ще си тръгнем. Разбра ли ме? Бавно и небрежно. Ако сметнат, че сме ги усетили, ще ни хванат в засада.
	— Кои са? 536?
	— Може би. Но тъй като сме на около две мили от западния бряг, се сещам за още един заподозрян, промъкващ се из израелската територия през нощта. Сега… — Той вдигна снимката и повиши глас. — Добре! Това е! Обратно към цивилизацията!
	Коленете на Лора бяха омекнали, когато се изправи и пристъпи към вратата на пътника. Това не беше като в Мексико. Там Рик беше въоръжен. Тя се замисли за Мариса: _Какво ще се случи с нея, ако ме убият? Стивън няма да успее…_ Пръстите й тъкмо докосваха дръжката на вратата, когато нощта изведнъж оживя и четири фигури се втурнаха към колата с несвързани викове.
	— Ръцете горе — каза Рик. — Никакви резки движения, освен ако някой не започне да стреля, в такъв случай падни на земята.
	За краткия отрязък от време Лора успя да различи камуфлажни панталони, пуловери, амуниции и шалове през главите, а след това бе изблъскана срещу джипа и грубо претърсена. Този, който направи това, отдели специално внимание на хълбоците и зоната между бедрата й.
	След още крясъци на език, който тя не разбираше, и много бутане и блъскане, двамата бяха подпрени на стената на порутената сграда. Предните фарове на джипа я заслепиха, притискайки я назад. Единият от нападателите им намери договора за наем на автомобила и паспортите им и ги снижи срещу светлината на фаровете. Той носеше бяло-синя куфия, стил Арафат, и изглеждаше като лидер. Най-малкото, останалите сякаш му се подчиняваха. Той се изправи и каза нещо на другарите си. Каквото и да е било то — накара ги да се ухилят. След още малко бърборене и още смях — _Какво беше толкова смешно?_ — лидерът се приближи.
	— Туристи — каза той с подчертан английски акцент.
	— Да, да! — отвърна Рик. — Ние сме туристи! Моля, не ни наранявайте!
	— Няма да ви нараняваме. Ние…
	— Не! — изкрещя Рик и гласът му пресекна. — Ще ни отрежете главите! Гледал съм видеоклипове!
	Какво каза той? Да ни отрежат главите? Защо им дава идеи?!…
	— Бъдете спокойни — каза палестинецът. — Ние само…
	— Моля те! — изпищя Рик и падна на колене, притискайки длани като за молитва. — Моля те! Вземи нея! Давай! Може да я имаш! Просто ме пусни да си вървя! — Той отпусна главата си почти до земята, докато държеше ръцете си нагоре. — Моооля!
	Познаваше го едва от няколко дни, но това беше невъзможно… Рик трябва да разиграва театър… Не й харесваше начинът — „Вземи я… Може да я имаш…“. Сериозно?! — но реши да се включи.
	Тя го изгледа с престорено отвращение.
	— Ах, ти, копеле такова!
	Очевидно палестинецът почувства същото като нея. Той изръмжа нещо и ритна Рик в ребрата. Останалото се случи твърде бързо, за да се регистрира. Тя видя смътно как Рик изведнъж се вкопчва в лидера, сваля го на земята, обръща го и двамата се изправят, така че лидерът да е своеобразен щит между него и останалите, докато той стреля иззад гърба му.
	Думите на Рик отекнаха в главата й: „… ако някой започне да стреля, падни на земята…“. Тя се хвърли в пясъка и започна да драпа надалеч от светлината на фаровете. Два от трите силуета паднаха бързо, но третият успя да отвърне — три бързи изстрела от някакво оръжие, преметнато през рамото му. Тя видя, че тялото на мъжа, когото Рик държеше пред себе си, пое куршумите, предназначени за Рик. Върхът на главата му избухна.
	В следващия момент стрелецът се отдалечи от джипа и Лора осъзна, че се е насочил директно към нея. Тя се опита да се отмести, но той я подхвана под мишницата и започна да я вдига от земята очевидно за да я използва като щит срещу Рик. Нямаше начин! Тя имаше у дома едно малко момиче, което я чака.
	Лора загреба шепа пясък и я хвърли в лицето му. Онзи се беше взирал за Рик, и изобщо не го очакваше, при което отстъпи назад, когато песъчинките удариха очите му. За да бъде съвсем сигурна, че ще го отстрани, Лора включи и ноктите си. Мъжът извика от болка и я пусна. В момента, в който тя падна назад, един куршум се заби в гърлото му, а друг отне част от лицето му.
	Рик се отърва от човешкия си щит и се затича към джипа. Той бързо провери другите двама мъже и ги освободи от оръжията им. Никой от свалените не се движеше, със сигурност не и този в непосредствена близост до нея.
	— Добре ли си? — попита той в бързината.
	— Какво… какво се случи?
	— Току-що се измъкнахме от доста неприятна каша.
	— Ние?
	— Добре се справи с тази шепа пясък. Даде ми чиста огнева линия.
	Забавената реакция от нейния прилив на адреналин накара ръцете й да потреперят, когато се изправи и отупа прахта от себе си. Тя погледна надолу към кървавото, пробито гърло на онзи, който се бе опитал да я вдигне. Бе видяла прекалено много мъртви хора, за да я притесни гледката, но тази го направи. Мъжът беше свален точно пред нея.
	Тя се наведе, за да повърне, но от стомаха й не излезе нищо.
	— Добре ли си? — попита Рик, когато тя се изправи.
	— Не, не съм добре. Куршумите ти минаха на сантиметри от лицето ми.
	— По-добре, отколкото да бях пропуснал.
	Неговото прекалено небрежно отношение преобърна шока й в гняв.
	— Какво си мислеше?! Бяхте четирима срещу един. Та те дори не насочиха оръжията си към нас!
	— Най-добрият вариант, в който да действам. Не ми допаднаха плановете им за нас. Щяха да ни пленят за откуп.
	— Откъде знаеш това?
	— Главатарят им каза: „Тези двамата ще бъдат ценни“.
	— Говориш и арабски?
	— Малко.
	Кой е този човек?! А, вярно — Рамиз Хаддад. Не е далеч от логиката да очакваш, че човек с рождено име Рамиз Хаддад, ще говори арабски.
	Тя все още имаше трудности да приеме тази негова арабска самобитност. Ако той е арабин, значи тя е монголка… Но в момента това беше от второстепенно значение. Дори още по-надолу…
	— Щелман щеше да плати.
	— Такива атаки не целят пари. Щяха да ни изтъргуват за някои от терористичните си приятели в израелските затвори. При този вид преговори, ако изобщо се случат такива, може да минат месеци. И между другото…
	— Какво?
	Той спря пред вратата на джипа и се обърна към нея.
	— Според разговора им те имаха нещо повече от „ситуация със заложници“.
	— Какво трябва да означава това?
	— Той имаше планове за теб.
	— За мен? Какво имаш предвид?
	— Ами, на първо време щяха да ти се изредят, а после да те върнат оттатък границата. Главатарят щеше да е първи.
	— Почакай… Какво?!
	Той въздъхна.
	— Всеки от тях щеше да…
	— Добре, добре, схванах. — Тя преглътна. — Наистина ли?
	— И щяха да ме накарат да гледам. Мислеха си, че сме любовници.
	Ето защо е бил смехът. С дъното на съзнанието си тя улови похотлив намек, но бе твърде уплашена, за да го схване напълно.
	— На западния бряг — продължи Рик — те щяха да те настанят в самостоятелна стая, за да могат приятелите им да те посещават, докато се уреди откупът.
	„Този вид преговори, ако изобщо се случат такива, може да отнемат месеци…“ Лора погледна надолу към трупа в краката й и нанесе ритник в торса му.
	— Копелета!
	Когато се приближи до джипа, Рик отвори вратата. Настанена, Лора започна да се тресе.
	— Задръж това — каза той, поставяйки паспортите и договора за наем в скута й, после отиде и събра телата на купчина.
	— Как успя да убиеш и четиримата? — попита тя, когато той се плъзна зад волана.
	— Не съм убил четиримата. Премахнах само трима. Те сами отстраниха безстрашния си лидер. Радвам се, че носеше кевлар под пуловера си, иначе куршумите щяха да минат през него и да се забият в мен.
	Техният безстрашен лидер… онзи, който щеше да бъде първи. Тя потръпна.
	— Първите двама бяха лесни. Винаги съм бил добър стрелец — не се хваля, просто това е нещо, което ми се удава. Мъртви са, преди да се усетят. Всичко е в изненадата. Тя е като скрито оръжие. Докато се опитват да се приспособят към внезапната промяна в положението им, тя сякаш ги смразява. За едно мигване на окото те излизат от позицията си на контролиращи ситуацията и се превръщат в мишени.
	— Но толкова бързо.
	— Не чак толкова. Мисля, че се забавих. Иначе онзи нямаше да стигне до теб. Трябваше да ги отстраня колкото се може по-бързо, докато все още имах преимуществото на изненадата. Да отнеме оръжието на лидера им, е последното, което се очаква от един задръстен турист. Но те нямаше да останат дълго в тази позиция.
	Тя не можеше да не се подсмихне.
	— Говорейки за това… Ти си ужасен актьор.
	— Не ти ли допадна?
	— Не се отказвай от основната си работа.
	Тя си спомни за бързината и безмилостната точност на изстрелите му. Щом не е бивш тюлен, какъв е?
	Той запали двигателя и подкара джипа към портата. Но когато стигна до нея, четири двойки фарове пламнаха и неясни фигури се втурнаха към тях, крещейки на чужд език.
	— О, не! — извика тя. — Има още от тях ли?
	— Вдигни си ръцете и се отпусни — каза Рик. — Това са евреи, те само викат.


>>	4.

	— Тате, студено ми е.
	Стивън вдигна поглед от лаптопа си. Мариса стоеше в рамката на вратата, обвила ръце около себе си. Наташа, нейният домашен преподавател, застана зад нея.
	— Струва ми се гореща, господин Гейнс.
	Той помаха на Мариса да се приближи.
	— Ела, скъпа. Нека те докосна.
	Той забеляза, че лицето й е зачервено, а когато тя го доближи, притисна ръка към челото й. Горещо и сухо.
	— Определено е топла. Хайде, нека вземем термометъра.
	— Аз ще го взема — каза Мариса.
	Стивън я последва до дрешника — очакваше да е в банята — разпитвайки я по пътя.
	— Възпалено гърло? Кашлица? Запушен нос?
	— Не.
	— Коремчето боли ли те? Повръща ли ти се? — Самата мисъл за миризмата на повръщано го накара да му се сгади.
	— Не.
	— Добре. Освен че ти е студено, какво друго чувстваш?
	— Всичко ме боли.
	Това звучеше като вирус.
	Тя прерови втория рафт на килера и извади нещо, приличащо на малко фенерче.
	— Това не е термометър — каза той. — Това е тример.
	Наташа се беше приближила към тях.
	— Това е един от онези термометри за чело — обясни тя.
	Стивън остави Мариса да се справи. Не знаеше какво да прави, а и тя обичаше да върши нещата сама. След като си поигра с нещото за секунда, притисна върха му към челото си.
	— Така прави мама. — Не след дълго Мариса погледна малкото екранче на дръжката. — 38,67.
	Не му хареса как звучи това.
	— Мисля, че не го държа достатъчно.
	— О, не — каза Наташа. — Няма нужда от повече. Това нещо е велико. И точно.
	— Наистина ли? Нека да видя.
	Няма измама: 38,67°С.
	— Е, това не е добре. — Все още не можеше да приеме, че машинката може да отчете толкова бързо. — Нека опитаме отново. Покажи ми как става.
	Следвайки инструкциите на Мариса, той задържа термометъра малко по-дълго. Без значение. Получи същия резултат. Добре. Трябваше да вземе някакви мерки.
	— Ти — каза той, посочвайки Мариса — се качваш горе на топло. Ще ти дам тиленол. — Той се обърна към Наташа. — Предполагам, че за остатъка от деня си свободна. Може би и утре, а може би и за по-дълго. Ще ти се обадя, когато това отмине.
	Тя кимна разочарована. Най-вероятно от държавната институция й заплащаха за пълен ден домашно обучение. В случая обаче не можеше да й помогне. Имунната система на Мариса беше крехка дори и в най-добрите й дни. Сега, когато беше болна, трябваше да сведе посещенията на външни хора до минимум.
	Добрата новина бе, че медицинската сестра трябваше да дойде след двадесетина минути. Щеше да прегледа Мариса, може би щеше да й вземе кръв… да направи онова, което медицинските сестри правят.
	В Израел бе почти девет вечерта. Ако скоро Лора не се обадеше, той щеше да я потърси.


>>	5.

	Лора не можеше да стои на едно място. Тя се разхождаше в малката зала за разпит, докато Рик седеше зад белязаната дървена маса, облегнат назад в стола си със сгънати на гърдите ръце. Изглеждаше така, сякаш спи с отворени очи.
	Тя се опита да не поглежда към огледалото, докато крачеше. На първо място, в отражението изглеждаше стара и измършавяла заради тази сурова светлина. По дяволите — чувстваше се стара и измършавяла. Второ, тя беше деветдесет и девет процента сигурна, че стъклото е еднопосочно, каквото е във всяка зала за разпити, която някога е виждала.
	— Защо ни държат? Ние сме американци. Ние сме съюзници с Израел, възможно най-добрите им приятели в света.
	Рик се размърда и каза:
	— Не ни малтретират.
	— Не, но ако ще ни задържат, биха могли да ни настанят на място, различно от тази миризлива малка стая. Ние бяхме жертвите там.
	— Бяхме задържани от Ямас и имат четирима мъртви палестинци, които трябва да обяснят. Те са се задълбочили в тези неща.
	Тя спря да крачи.
	— Хамас?
	— Опа! Уау! Казах Ямас с „я“. Хамас е друго нещо — те са атентатори самоубийци.
	— Добре, кои са в Ямас и откъде знаеш тези неща?
	— Не знам със сигурност кои са в Ямас, но табелите по пътя показваха, че това е станция Шин Бет — израелското ФБР — а Ямас е тяхната гранична дивизия. Така че това е доста добро предположение. И за да отговоря на въпроса ти, от време на време имам работа с тях.
	— С израелското ФБР?
	— Знаеш, че слушат всяка наша дума, нали?
	— Предположих това.
	— Ами, те не биха искали да говоря за това.
	Добре, тя разбра достатъчно.
	— Кой си ти, дявол да те вземе! Защото знам…
	Той вдигна ръка.
	— Това, което знаеш или мислиш, че знаеш, е грешно. Което е още по-основателна причина да го запазиш за себе си. Моля те.
	_Моля те…_ Никога не го бе чувала да го изрича. Нито веднъж. И това я изненада.
	Добре. Нямаше да каже нищо. Сега. Но по-късно…
	Вратата зад нея се отвори и тя видя как Рик се приведе леко напред, гледайки покрай нея. Когато се обърна, се натъкна на нисък, към петдесетгодишен мъж с буйна пепелява коса. Той носеше сив костюм, бяла риза и никаква вратовръзка. Мъжът кимна на Лора и посочи стола до Рик.
	— Аз съм Ноам Чайат — каза той на английски с лек британски акцент. — Моля, седнете.
	Лора се подчини, но трябваше да попита:
	— Защо ни държат тук? Жертвите бяхме ние.
	Той се усмихна, отпускайки се на един от столовете на отсрещната страна на масата.
	— Забавна сте.
	— Приемате това за смешно?
	Тя усети ръката на Рик върху бедрото си, оказваща й лек натиск. Какво й казваше? Да отстъпи?
	— Не — отвърна Чайат, — но трябва да разберете, че намерихме четирима въоръжени мъже, доста ефективно застреляни, а убийците им твърдят, че са жертви.
	— Но…
	Друг лек натиск от Рик.
	— Той знае.
	Чайат кимна.
	— Да, да. Четиримата, които ви нападнаха, са членове на една от бригадите на Из Ад-Дин Ал-Касам.
	— Хамас — каза Рик.
	Чайат кимна отново.
	— Бяха под наше наблюдение. Открихме експлозиви зад една от сградите. Сигурен съм, че са били малко по-изненадани да се натъкнат на вас, отколкото сте били вие.
	— Не съвсем — каза Лора.
	— Надявахме се да ги заловим живи. Имаме въпроси, те имат отговорите. И тези отговори умряха с тях.
	— Съжалявам — каза Рик. — Доктор Фанинг нямаше нищо общо със стрелбата. Можете да проверите ръцете й за барут. Чисти са.
	— Да. Досетих се за това. — Той измъкна от джоба си американски паспорт и го отвори. — Ричард Хейдън. Кой сте вие, господин Хейдън?
	_Точно това искам да знам и аз_, помисли си Лора. И не се нуждаеше от стискане на бедрото, за да разбере, че не трябва да го изразява гласно.
	— Занимавам се с частни разследвания и охрана в Щатите.
	— Частен детектив, който изпраща на оня свят четирима опитни членове на терористична организация с едно от техните собствени оръжия. Трябва да кажа, че съм впечатлен.
	— Имах късмет.
	_Какво?_, помисли Лора. Нямаше да спомене, че е бивш тюлен? А после тя почти подскочи на мястото си. Мили боже, ако Фил е бил прав и истинското име на Рик бе Рамиз Хаддад — какво щеше да стане, ако Чайат откриеше, че е арабин? Ами ако вече знаеше?
	— Да. Голям късметлия сте. Защо сте в Израел?
	— Доктор Фанинг и аз сме тук, за да отдадем уважението си към родното място на наш общ приятел — Хаим Броуди. Изказахме съболезнованията си към приятелката му в Мексико и дойдохме тук, за да посетим родното му място. Стария кибуц Ган Йосеф.
	Лора кимна. Сценарият на Рик да се вместят в маршрута, описан в паспортите им, беше добър, колкото и всяка друга история.
	Чайат отвори още един паспорт — нейния. Тя се втренчи в него, устоявайки на изкушението да се пресегне през масата и да го грабне от пръстите му. Не би могла да отиде никъде без него — не можеше да се качи на самолет, дори не можеше да наеме хотелска стая. Беше изгубена, особено в Израел. Искаше си го обратно.
	— Вие сте лекар, госпожице Фанинг?
	— Да.
	— Екскурзията, която сте предприели, е доста странна, но не съм аз този, който да ви съди за това. Срещам обаче трудности с начина, по който пристигането ви в изоставен кибуц съвпадна напълно с това на терористична групировка. Почти като планирано.
	— Мога да ви уверя — каза Лора, — че всичко е просто стечение на обстоятелствата.
	— Никой от нас няма връзка с арабски групировки — каза Рик. — Или израелски групировки в случая. Най-малкото не и аз. — Той я погледна. — Лора?
	Тя поклати глава.
	— Нито пък аз. Просто една ужасна история за това, да попаднеш на неподходящото място в неподходящото време.
	— Предполагам, че ще трябва да приема това — каза Чайат с очевидно нежелание. — Направих проверка на маршрута на двама ви от момента на вашето пристигане — включително и спирането ви в ИПА — не открих нищо, всичко е толкова чисто и директно. Просто…
	Лора го изчака да продължи, но той остави изречението си висящо. Нещо за промяната на името на Рик…?
	— Какво? — попита тя.
	— Просто по ръцете на четиримата терористи има странни белези.
	Рик стисна бедрото й. Лора поддържаше завидно спокойствие. А думите й бяха толкова небрежни…
	— О? В какъв смисъл странни?
	— Нищо. Забравете.
	— Разпалихте любопитството ми — каза тя. Сега започна да импровизира. — Някои тийнейджъри в САЩ правят разрези в кожата на ръцете си. В началото всичко започна с няколко деца с нарушена психика, но след известно време стана масова практика. Те редят разрезите като нашивка. За това ли става дума?
	Той поклати глава.
	— Не, това тук изглежда като поредица от римски цифри. — Той измъкна от джоба си лист хартия и го избута по масата. — Виждали ли сте нещо подобно?
	Ръката на Рик се затвори като менгеме около бедрото й, когато тя се втренчи в написаното.
C>
	DXXXVI
C$
	— Не — успя да изрече. — Не мога да кажа, че ми е познато.
	— Върху ръцете и на четиримата — каза Рик, като отпусна сцеплението си.
	Чайат кимна.
	— И на четиримата.
	— Почакайте — каза Рик. — Доколкото си спомням римските цифри, това означава 536. Не беше ли Мохамед роден през шести век? Може ли да е рождената му година?
	— Приетата година на раждането му е 570-а.
	Рик се облегна назад.
	— Е, това убива тази теория.
	Лора искаше да ръкопляска. Брилянтно отклонение.
	— Дори и да е рождената година на Мохамед — добави тя, качвайки се на борда, — защо ислямски терористи ще я изписват с римски цифри? Искам да кажа, враговете на кръстоносците ще използват ли римски цифри? Откъде дори ще знаят какво означават?
	Чайат сви рамене.
	— Този въпрос си задавам и аз. Това е нелепо и объркващо. Но не засяга нито един от вас. — Той прибра листчето си и подаде на Лора паспорта й. — Свободна сте, доктор Фанинг.
	Тя го сграбчи и го притисна до гърдите си. _Безценното ми!_ Сега знаеше как се е чувствал Амгъл. Но забеляза със загриженост, че Чайат държи паспорта на Рик. Тя стана и зачака.
	— Може да си вървите, доктор Фанинг — повтори той.
	— Ами господин Хейдън?
	— Има някои неща, които трябва да обсъдя с господин Хейдън.
	— Защо?
	Арабската връзка…?
	Той я погледна.
	— Може да изчакате във фоайето.
	Те сблъскаха погледите си за няколко удара на сърцето. Той нямаше да отстъпи, а спорът щеше само да забави заминаването им — ако наистина им беше позволено да напуснат страната. Освен това той държеше всички карти.
	Тя се отдръпна и тръгна към вратата.
	— Не се бавете — каза наперено, макар и да не се чувстваше така. — Искам да се качим на самолета възможно най-скоро.
	Тя затвори вратата зад себе си, закрачи по краткия коридор и влезе в малко помещение, в което мъж в зелена униформа седеше зад бюро. Без да казва нищо, тя седна и зачака. Шокът от новината, че нападателите им носеха татуировката _DXXXVI_ на ръцете си, се надпреварваше с образа на Рик, излизащ с белезници от онази стая. Светът й сякаш се бе обърнал с главата надолу.
	Какво щеше да прави, ако арестуваха Рик? Щеше да позвъни в американското посолство? По дяволите, дори не знаеше в кой град се намира. Тел Авив? Йерусалим?
	Реши да се тревожи за това, ако и когато му дойде времето.
	С ъгъла на окото си погледна към граничния полицай. Дали и той има на ръката си маркирани цифрите _DXXXVI_?


>>	6.

	След като Лора излезе, Чайат се загледа в него за един продължителен период от време. Рик му отвърна.
	— Кой сте вие, господин Хейдън? Сериозно.
	Рик не знаеше накъде отива това, но не виждаше друг курс, освен да играе така, сякаш всичко е от нормално по-нормално. Както и беше. Без да се взимат предвид подробностите.
	— Точно този, който е посочен там — каза той и кимна към паспорта си. — Не знам какво друго да добавя.
	Чайат му отвърна с толерантна усмивка.
	— Не, вие сте някого другиго. Когато се обадих в станцията в Ган Йосеф, веднага върнаха нареждане да минем през формалностите и да ви освободим. Не знам кого познавате или какво знаете, но това е повече от необичайно.
	Да, адски необичайно. Но той запази скромното си изражение.
	— Уверявам ви, господин Чайат, че нито доктор Фанинг, нито аз сме замесени в нещо зловещо.
	— О, напълно убеден съм, че за доктор Фанинг това е вярно, но за вас… Вие сте различна история. Нареждането не се отнасяше за „американската двойка“. То се отнасяше за… Ричард Хейдън.
	— Някой от американското посолство? — Той звучеше така, сякаш се хваща за сламки, а и наистина се. Не схващаше какво става.
	Чайат поклати глава.
	— Прекалено бързо беше. Не е имало време да се информира посолството, за да изготвят своя отговор, особено през нощта. Това идва някъде отвътре. Някой над мен е разпознал името ви и е дръпнал юздите.
	— Някой в Шин Бет?
	Сега кимна.
	— Че къде другаде? Имате високопоставен приятел. Някаква идея кой е той? — Ръката му веднага се вдигна с дланта напред. — Не че искам да ми кажете името му. Просто съм любопитен дали сте наясно кой е той.
	Рик беше сигурен, че Чайат умира да знае, но тъй като всичко се записваше, предпочиташе да остане в неведение.
	— Мога да ви кажа с ръка на сърцето, сър, че нямам никаква идея. Както показва паспортът ми, никога преди не съм бил в Израел.
	Добре де… поне що се отнасяше до този паспорт.
	— Аз имам няколко паспорта — каза Чайат. — Вие колко имате?
	— Само този.
	Съвсем вярно… за този момент. Но това невинаги е било така.
	Чайат плъзна паспорта по масата.
	— Благодаря, че премахнахте четири заплахи за народа на Израел. Бих могъл да кажа, че ми се искаше да бяхте оставили поне един жив за разпит, но това би било твърде нахално. _Bon voyage_, мистър Хейдън. Или който и да сте.
	Скривайки облекчението си, Рик грабна паспорта си и излезе.


>>	7.

	Източникът на чукането по вратата на апартамента му в хотел „Садот“ се оказа Брадшър.
	— Шин Бет ще ги освободи — каза той, когато Нелсън го покани.
	— Някакви сведения за това защо са били в този пуст кибуц?
	— Просто нишки. Имали са координати и карта с азимут, записани от Кинтана Ро. Разполагали са и с градусите на друг азимут от кибуца, но не са успели да го начертаят.
	— Проследи ли го?
	Брадшър кимна и изражението му беше мрачно.
	— Горе-долу. Пресичат се в близост до абатството.
	— Наистина ли.
	Нелсън се облегна назад. Това беше интересно. Древното абатство се намираше в Пиренеите — родното място на панацея… и после на Братството.
	Брадшър каза:
	— Пътят обратно през Негев е идеалното място да заложим засада…
	Нелсън вдигна ръка. Това беше последното нещо, което искаше да направи в този момент.
	— Все още не. Остави я, нека намери абатството.
	— Сър?
	Нелсън изпита нужда да се раздвижи. Той се изправи от мястото си зад бюрото в апартамента, но се наложи да хване ръба, когато стаята се наклони леко наляво. Щом се стабилизира, той се обърна и се наведе напред.
	— Да разгледаме това от друг ъгъл. Доктор Фанинг е вкарала в действие съдебномедицинските си умения. Те пък са я отвели в посока, която е неясна за нас. Разполага с колан, върху който има код и който ние по някакъв начин сме пропуснали.
	— Още по-основателна причина да вярваме, че ще ни изпревари в това.
	— А също и причина да вярваме, че ще ни отведе до него. — Той замълча, за да позволи на съзнанието си да вникне в същността. — Замисли се над това: една жена може да успее там, където поколения наши хора от Братството са се провалили… просто защото е жена.
	Брадшър се намръщи.
	— Как така?
	— Много от Лечителите са жени и ние отдавна вярваме, че те са предвождани от жени. И така, кой, ако не друга дъщеря на Ева би могла да разбие измамните им схеми?
	Той усети божествена симетрия тук. Змията се появява, за да осуети Божия план. Когато Ева приема ябълката от змията, тя саботира Божия план за рая на човечеството. Поради действието Бог променя плана Си: прогонва човечеството от градината в живот на болести и страдания. Още от деня на изгнанието змията се опитва да осуети Божието наказание. Нелсън усети вкуса на иронията — жена, която разрушава схемата на змията.
	Толкова се бе надявал да стане свидетел на смъртта й, но сега знаеше, че трябва да отложи това удоволствие за по-висша цел. Забавяне… това беше ключовата дума. Сега беше убеден, че Господ я ръководеше — и Нелсън чрез нея — затова за момента щеше да се отдръпне и просто да наблюдава пътя, по който тя пътува. Но когато този път приключеше, което в крайна сметка щеше да стане, тя щеше да бъде призована да изпълни дълга, който дължи.


>>	8.

	Лора използва времето, докато чака, за да се обади вкъщи. Десет и половина тук означава, че там е малко след обяд.
	— Радвам се, че се обади — каза Стивън. — Мариса има треска.
	_О, не!_
	— Някакви други симптоми?
	— Не. Има 38 градуса, тресе я и е отпаднала.
	— Звучи вирусно.
	— Това каза и медицинската сестра.
	— Грейс?
	Грейс имаше опит с пациенти, претърпели трансплантация, и беше неотлъчно до тях при първата седмица на Мариса вкъщи. Двете с Мариса си бяха допаднали и Мариса се чувстваше напълно спокойна с нея.
	— Да. Даде й тиленол и температурата спадна. Сега спи. Грейс й взе и кръв за изследване.
	— Страхотно. Тя все още ли е там?
	— Да. Искаш ли да говориш с нея?
	Тя обсъди състоянието на Мариса с Грейс. Всичко сочеше към просто вирусно заболяване, но Лора имаше постоянен страх Мариса да не се разболее от HCMV — човешки цитомегаловирус. Малкото й момиче бе изследвано и резултатите бяха отрицателни преди трансплантацията, която я направи податлива. При нормално дете на нейната възраст HCMV би било безвредна инфекция — синдром от типа на мононуклеозата — която в определени случаи би протекла и незабележимо. Разболяваш се, изпитваш известен дискомфорт, а след това състоянието ти се подобрява без особено специфично лечение. Близо осемдесет процента от населението в САЩ е прекарвало инфекцията в детска възраст.
	Но при едно дете с нарушен статус на имунитета като Мариса HCMV можеше да се окаже фатална.
	Ето защо Лора помоли Грейс да добави и цитомегаловирус-ДНК тест към тестовете, които ще се проведат върху кръвните проби. Само за спокойствие. PCR (полимеразната верижна реакция) е най-бързият тест. Ако в него се появят някакви цитомегаловирусни единици — дори и една — това означава, че Мариса се е заразила с инфекцията.
	Лора каза:
	— Надявам се утре да излетя оттук — за Франция, ако нещата тук не отидат по дяволите, в противен случай директно за „Кенеди“. Ще се обадя веднага, щом кацна в Париж. Ако PCR е положителен, незабавно ще резервирам билет за вкъщи.
	— Ще ти кажа какво ще направим — каза Грейс. — Ще назнача изследването и ще им оставя номера си. Веднага щом резултатите излязат, ще ми се обадят, а аз ще пиша на теб.
	— Върхът си, Грейс.
	— Просто се грижа за малкото ни момиче. Сигурна съм, че ще бъде добре. Успокой се и утре ще се чуем.
	Лора реши да приеме оптимизма на Грейс и да се успокои. Премисли наум всички, които са влизали в близък контакт с Мариса: тя, Стив, Грейс и Наташа. И всички носеха CMV антитела. Шансовете Мариса да няма CMV бяха високи. Щеше да разчита на това.
	Следващото обаждане беше към гласовата й поща. Тъй като тя бе празна, Лора позвъни на заместник-шериф Фил.
	— Хей, док. Радвам се да те чуя. Как са нещата в Мексико?
	Ако му кажеше, че е в Израел, щяха да последват хиляди въпроси. Така че…
	— Добре. Нещо ново за нашия приятел?
	— Съжалявам. Продължавам да удрям на камък. Това може да се дължи на факта, че няма нищо, или може да означава, че по някаква причина информацията е блокирана.
	Дали Фил се превръщаше в параноик?
	— По каква причина например?
	— Знам ли. Не че искам да звучи предубедено или нещо такова, но ако човекът не беше арабин, може би нямаше да съм толкова параноичен. Все още си спомням дима от двете кули и всичко от онзи ден, за съжаление. Такова нещо не се забравя. Така че не приемам нищо за даденост.
	— Имаш ли опции?
	— Да. Шерифският отдел има контакти с федералните служители от времето на тези съвместни операции. Ще видя дали някой може да ми направи услуга.
	— Да не си навлечеш проблеми?
	— Не се безпокой. Няма. До скоро.
	В момента никой не желаеше това повече от Лора.
	Рик се появи — сам, без белезници. Той махна с паспорта си и се спря до бюрото, откъдето взе ключовете на джипа.
	— Да тръгваме — каза, минавайки покрай нея.
	Тя го настигна при вратата.
	— Какво искаха?
	— Просто няколко незначителни нередности с паспорта ми — отвърна й той, гледайки право напред, когато излязоха от сградата. — Нищо сериозно. Свободни сме да си вървим.
	— Хубаво. Но къде отиваме?
	— На „Бен Гурион“.
	Слава богу!
	— А оттам?
	— Ти решаваш. — Той я погледна. — Европа или САЩ?
	— Южна Франция, предполагам.
	— Предполагаш?
	— Да приемем, че знам, че там се пресичат линиите.
	— Да приемем? Предполагам, че си гледала филма „Лошите новини“.
	— Гледала съм го и цитатът, който ще използваш в случая, е от продължението му.
	— Сериозно?
	— Сериозно.
	Знаеше, че приемането на страстта на дъщеря й по бейзбола един ден ще й се отплати. Мариса можеше да изрецитира целия сценарий… и харесваше частта, в която може да използва думата „задник“, без да бъде порицана.
	— Тъй като още не сме сигурни за пътя на новия азимут, ще имаме нужда от малко време насаме с картата, преди да решим дали ще летим към Франция, или към Испания.
	Светлините на джипа премигнаха, когато той натисна ключа, за да го отключи.
	— Нека не го правим тук — каза тя.
	— Амин за това.
	Те не губиха повече време и се запътиха към летището. Докато пътуваха, Рик каза:
	— Всичко между нас наред ли е?
	— Относно?
	— Относно това, което се случи в кибуца.
	— Има ли значение? — Думите излязоха по-остро, отколкото бе предвидила.
	Той сви рамене.
	— Няма да промени длъжностната ми характеристика, но нещата ще стават по-гладки, ако и двамата сме на една страна.
	— И коя е тази страна?
	— Тази, в която правя всичко възможно да те върна вкъщи жива и здрава. И това ще стане по-лесно, ако не се заяждаш с мен постоянно.
	Лора никога не бе поддържала твърдението, че целта оправдава средствата. До този момент. Да си бъде у дома жива и здрава…
	— О, дяволите да го вземат, не знам. Предполагам, че постъпваш правилно. Просто…
	Тя преглътна думите си.
	Той се засмя леко.
	— Защо трябва да бъда точно аз, нали?
	— Какво трябва да означава това?
	— Ами, изглежда, те ядосва всичко в мен.
	Тя не очакваше подобно възприятие от него.
	— Толкова ли е очевидно?
	— Ъ, да… Като някакво нацупено извънземно си.
	— О, сега съм извънземно?
	Той кимна.
	— Мда.
	Не можеше да не се засмее на това и то разчупи напрежението.
	Тя се облегна назад и въздъхна.
	— Не ми харесва, но не мога да го променя. Изглежда, се превърнах в такова, откакто Мариса се разболя. Искам да кажа, защо тя! Не е направила нищо, за да заслужи левкемия. Поне да имаше причина…
	— За да обвиниш нея.
	— Точно така. Било то ваксина, токсин, замърсител, лекарство, хранителна добавка, дори роднина. Каквото и да е. Но не намерих мишена за гнева си, така че, предполагам, я търся наоколо. — Тя го погледна. — Какво ще кажеш за твоите огромни, самоуверени и кръвожадни интелекти? Мога ли да обвиня тях?
	Той поклати глава.
	— Съмнявам се да са податливи на това. В голяма степен те все още са един вид възпитаници на училището за неприятности. Какво ще кажеш за Бог?
	— Кой?
	— Избери си.
	— Ще пропусна. Би било хубаво да кажеш „Пусни го от себе си, остави го на Бог“ или „Това е Божията воля“. Това е утеха, която никога няма да разбера. Най-доброто, което съм чула, е „Мамка му, случва се“, но случилото се с моята Мариса ме направи яростна и раздразнителна.
	— Както добре разбра човекът на Хамаз.
	— Нека оставим тази история в Ган Йосеф.
	— Добре, но какво мислиш за татуировката на ръцете им — 536?
	Лора поклати глава.
	— Мислех си за това, докато бяхте сами с… как му беше името…
	— Чайат.
	— … независимо от какъв ъгъл го гледам, няма никакъв смисъл.
	— Така е. Няма смисъл като цяло ислямските радикали да рисуват римски цифри на ръцете си, освен ако…
	— Освен ако какво?
	— Освен ако 536 не е навсякъде. Освен ако членството в Братството не замества националната и религиозната, и етническата принадлежност.
	— Но Щелман каза, че има християнски произход.
	— Щелман може да греши.
	Тя си спомни озадачеността на Чайат: _Срещам обаче трудности с начина, по който пристигането ви в изоставен кибуц съвпадна напълно с това на терористична групировка…_ Предполагаше, че това е просто въпрос на ужасен късмет. Сега не беше толкова сигурна.
	— Мислиш ли, че са били там, за да ни саботират? Да ни попречат да открием панацеята?
	Вече нямаше значение, че тя не вярва в нея. Други очевидно го правеха, при това пламенно, и бяха готови да стигнат до крайности, за да я запазят в тайна.
	Той сви рамене.
	— Какво друго може да е? Но как, по дяволите, са разбрали, че ще бъдем там?
	— Е, някой сложи бръмбар в чантата ми. Колко трудно е да сложат проследяващо устройство на джипа ни?
	— Но то може да им каже само къде сме, а не къде отиваме. Момчетата от Хамас на практика ни чакаха… По дяволите!
	— Поземлената администрация?
	— Точно така. Членовете на 536 в ИПА са научили.
	— Но не каза ли, че нападателите ни са разговаряли за нас като за заложници?
	Уточнението на Рик, че лидерът им е планирал нейното групово изнасилване, все още караше стомаха й да се преобръща.
	— Точно така. „Фирсти“ и откуп. Нищо друго. Но може би са сметнали, че могат да направят две в едно: хем ще ни спрат от проследяването на панацеята, хем ще ни използват като разменна монета.
	Тя се облегна назад и затвори очи.
	— Значи всички са против нас. Лечителите не искат никой извън култа да знае тайните им, а 536 не иска да открием и двете.
	— Лечителите просто се крият както от нас, така и от всички останали. Имаме късмет, че успя да говориш с Иш’Чел.
	_Държала си сърцето му в ръцете си?_ Това беше повратната точка за доверието на Иш’Чел спрямо нея.
	— Да — каза Лора. — Благодарение на нея знаем „почти нищо“, а не „абсолютно нищо“.
	— Да, но от друга страна… 536 изглежда иска да ни изкара от игралното поле и не се страхува да играе грубо.
	— Нямам търпение да се махна оттук.
	— Мислиш, че Европа ще бъде по-безопасна?
	Тя се изправи и го погледна.
	— Няма ли? Искам да кажа, че там ще бъде по-цивилизовано — без изоставени комуни, пустини и терористични нападения. Трябва да е по-добре.
	— Не разчитай на това. Имам усещането, че ако охарактеризираме Мексико и Израел като пословичния тиган, следваща спирка ще е…
	— Огънят?
	— Огънят.


>>	9.

	Когато стигнаха до „Бен Гурион“, те оставиха джипа и намериха празен ъгъл на терминала на Ел Ал, където разтвориха картата на света. Линията от Мезоамерика към Европа вече беше начертана, както и предполагаемата линия от Израел. Всичко, от което се нуждаеха, беше новият азимут от Ган Йосеф. Рик въведе координатите на кибуца и точно се канеше да направи линия оттам на 293 градуса северозападно, когато над тях се спуснаха сенки.
	Лора вдигна очи и видя двама служители на сигурността на летището — мъж и жена, и двамата твърде млади — да се взират в тях. Бяха въоръжени и облечени в светлосини униформи с тъмносиня риза и пагони. Всеки от тях имаше радиостанция на рамото си.
	— Какво правите? — попита жената на английски.
	Един прост отговор изникна в главата на Лора, който имаше предимството и на това, че е истина. Тя използва най-лъчезарната си усмивка:
	— Измисляме мястото на следващата си дестинация.
	Усмивката й не беше върната.
	— Разполагате ли с билети? — попита мъжът.
	Рик докосна картата и пое топката без колебание.
	— Все още не. Всичко зависи от това какво ще решим.
	— Елате с нас, моля.
	Не това беше планът. Сега пък какво?! Още проблеми с паспорта на Рик и неговите „незначителни нередности“?
	Но нещата всъщност се оказаха различни.
	Те бяха ескортирани до стая в зоната за сигурност, където обясниха търсенето на локацията си. Охранителката записа GPS данните и азимутите им, после излезе. Двадесет минути по-късно се върна с изненада за тях.
	— Имаме компютърна програма, която го изчисли — каза тя и подаде на Лора лист хартия. — Ето координатите, на които се пресичат азимутите.
	Лора погледна числата, градусите, минутите и секундите.
C>
	1˚21’36’’Е
	42°47’38’’N
C$
	Не й говореха нищо.
	— Къде е това? — попита тя.
	— Съвсем буквално никъде.
	— Може ли да бъдем малко по-конкретни? — попита Рик.
	— Юг-Пиренеи. В планините южно от Тулуза и северозападно от Андора.
	Рик се намръщи.
	— Франция?
	— Южна Франция! — каза Лора, давайки му многозначителен поглед. — Част от Древна Галия, за да бъдем точни. — Тя се обърна към жената. — Благодаря. Току-що намерихме следващата си дестинация. Изглежда, че отиваме в Париж.
	Охранителите не изглеждаха склонни да приемат това за чиста монета, ето защо мъжът ги придружи до гишето и остана там, докато не си купиха билети за първа класа до „Шарл дьо Гол“ за неделя сутринта. След това ги ескортира до „Дейвид Лоундж“ на терминал три.
	Вместо да си правят труда да напускат терминала и да наемат хотелски стаи за оставащите часове, Лора и Рик се настаниха в един от ъглите на салона за първа класа, където да прекарат остатъка от нощта.
	Лора извади листа хартия и отново погледна координатите.
	— Ако теорията ми е правилна, това трябва да е мястото на така наречената Рана.
	— Приблизителното местоположение — каза Рик. — Тотално предположение.
	— Но тази охранителка каза, че има компютърна програма, която…
	— _GIGO_, помниш ли? Говорим за координати, разчетени от голия гръб на една жена, и снимка на татуировка, съпоставени към Полярната звезда. Два градуса разлика от едното и два градуса разлика от другото, говорим за целева площ с размер на стотици квадратни мили.
	Тя отхвърли листа с раздразнение.
	— Тогава какво правим? Защо прекарахме цялото това време в изчисления, защо се изложихме на риск, щом това не е мястото на Раната?
	— Не ни показва точното местоположение, но ни поставя в южната част на Франция и ни дава приблизителна зона за търсене, ако си права.
	Както винаги това малко жегване…
	— Иш’Чел каза, че сочи към Раната.
	Рик сви рамене.
	— Ще се придържаме към това.
	Лора не виждаше други възможности.
	Рик извади телефона си.
	— Ще позвъня на Щелман и ще го информирам за ситуацията до момента. Може би има някакви идеи.
	— Нека го чуя, когато се свържеш с него.
	Когато получи тази възможност, Лора се зарови в чантата си и извади три сгънати листа от бележника си.
	— Господин Хейдън ме информира — каза Щелман. — Това се оказва извънредно необикновено търсене. Очаквам да ми кажеш, че се отказваш.
	— Защо продължавате да ме карате да се откажа?
	— Напротив, не правя нищо подобно. Просто господин Хейдън ми разказа, че само преди няколко часа двамата сте били в състояние да ви сполети нещо, което може — и с оправдание — да се нарече съдба, по-страшна от смъртта. И двамата знаем, че не се спазарихте за това. Така че ще преизчисля офертата…
	— Не се отказвам.
	Думите изскочиха директно от устата й. Какво беше всичко това? Та тя едва се отърва от отвличане и групово изнасилване изминалата нощ. Ако все още й беше останал разсъдък, щеше да приеме офертата на Щелман и да се прибере вкъщи.
	Но сърцето й всъщност сочеше колкото към Мариса, толкова и към онова, което трябва да види, да разбере. Защо? Да не би да започваше да вярва в панацея?
	Няма начин. Но…
	— Продължаваш да ме удивляваш. Признавам, че изпитвам страхопочитание към теб.
	Радваше се да го чуе, но нямаше нужда някой да гали самочувствието й. Щелман се нуждаеше от лек, а тя имаше нужда да разреши тайните на Хаим и Томи. Беше изпратена да намери нещо и други хора се опитваха да я спрат. Това не се нравеше на упорития й ген, предположи тя. Щеше да открие Раната и да види докъде ще я отведе пътеката след това. Ако свършваше там, така да бъде. Но ако намереше друга указателна табела, тя щеше да се насочи в тази посока.
	— По всяка вероятност записвате този разговор?
	— Не, но е необходимо натискането на един бутон за това.
	— Добре. Натиснете го. По време на полета до Мадрид преведох съобщението на Иш’Чел. Може да ви дойде нещо наум.
	След като тя приключи с рецитала си, той каза:
	— Не улавям никакъв смисъл.
	— Добре сте дошъл в клуба.
	— Вижте, ще накарам някого да намери експерт по галски и аквитански, с когото да се консултирате, когато стигнете до Франция. Запазете стихотворението за него.
	— Разбрах.
	— Нека отново да говоря с господин Хейдън.
	Докато Рик говореше с Щелман, Лора изпрати съобщение на Стивън за състоянието си: щеше да кацне в 10:05 утре сутринта парижко време, което щеше да е четири часа сутринта по източното крайбрежие. Щеше да му позвъни, когато стане седем в Ню Йорк.
	Рик прибра телефона си и каза:
	— Аквитания? Къде е Аквитания?
	— В непосредствена близост до Пиренеите. Цезар е водил битка или две в Аквитания по време на галските войни, ако си спомням правилно.
	Той я погледна.
	— Как изобщо помниш, без значение правилно ли е, или не?
	— И аз не проумявам. — Истина беше: тя нямаше никаква представа откъде извираше това. — Но все пак имам чувството, че се приближаваме.
	— До какво? Раната? Ние дори не знаем какво означава това.
	— Но може би някой историк в Париж ще ни помогне да го разберем. Раната е ключът към митологията на Лечителите. Ако намерим това, ще намерим всичко.
	— Да се надяваме.
	Той се отпусна на стола си и затвори очи. Лора видя знак, упоменаващ — както на иврит, така и на английски, за щастие — че има душ зона. Тя се възползва от нея, за да се поизмие, а след това задряма. Сънува и в съня си стреляше с пистолета на Рик срещу CMV частиците, които искаха да вземат Мариса за заложник.


>>	10.

	Брадшър прочисти гърлото си, когато остави мобилния.
	— Утре рано летят за Париж.
	— Тогава ни качи на полет още тази вечер. Искам да съм там преди нея.
	— Може да не е необходимо, сър.
	— Защо?
	— Както знаете, подслушваме телефона й. От това, което сме събрали дотук, се оказва, дъщеря й е болна.
	Нелсън махна с ръка.
	— Децата боледуват непрекъснато. Нали съпругът й е с детето?
	— Да, но детето наскоро е претърпяло трансплантация на стволови клетки заради левкемия, ето защо дори и една проста инфекция може да влоши състоянието му много бързо. — Брадшър се усмихна. — Един вирус може да постигне това, което Мигел не успя.
	— Искаш да кажеш, че я изваждаш от играта? Но ние вече не искаме това. — Ако другото не бе работа на дявола, то това беше. — Колко реална е тази възможност?
	— Според последния й телефонен разговор доктор Фанинг очаква да научи резултатите от лабораторните изследвания на дъщеря си, когато пристигне в Париж. Ако са лоши, тя ще се отправи направо към вкъщи.
	— Не може — отсече Нелсън. — Връщането в Щатите ще провали нейното търсене. А имам чувството, че е напипала нещо.
	— Можем да проконтролираме резултатите — каза Брадшър. — Без затруднение.
	Нелсън му направи знак да замълчи. Промяната на резултатите би била лесна — всичко в наши дни се съхраняваше на компютър. Но това нямаше да спре състоянието на детето да се влошава. Щеше да постигне само кратко забавяне и това изобщо не беше постижение.
	— Можем ли да контролираме телефона й?
	— Вече сме вътре. Не е кой знае колко сложно. Какъв контрол искате?
	— Без гласова комуникация към или от Щатите. Само текстови съобщения. Същото е и с Хейдън, в случай че иска да заеме неговия.
	— Лесна работа.
	— После искам контрол над всяко съобщение, което влиза или излиза от телефона й.
	— Това може да се направи, но ще се наложи някой да бъде в режим на готовност 24/7.
	— Тогава го направи.
	— Ще го направя.
	Той триумфираше, че ролята му в тази божествена драма придобиваше по-голямо и по-голямо значение. Ето една от причините, заради които Господ го беше включил: да удържи Лора Фанинг в пътя, който бе поставил пред нея. Змията разболя детето й, за да я върне вкъщи. Нелсън щеше да се погрижи за провала на това.
	— О, и говорейки за подслушване на телефона й — каза Брадшър, — помолила е заместник-шериф от Съфолк да проучи Хейдън.
	— Интересно. Как се справя?
	— Не е зле. Изнамерил е връзката между Хаддад и Хейдън. Сега казва, че ще използва контакт, който да му помогне да се разрови по-дълбоко.
	Нелсън не можеше да не се усмихне.
	— Късмет с това. Тази информация е погребана дълбоко.
	Изражението на Брадшър показваше смесица от болка и раздразнение.
	— Да, сър.
	— Жалко. Истината може да сложи преграда между двамата. Може би ще успеем да се възползваме от това при необходимост.
	И това даде на Нелсън идея.
	— Щом стигнем до Франция, искам всичко, което намериш за този заместник-шериф.
	Франция… в действителност, той трябваше да се отправи към Ню Йорк и „Слоун Кетеринг“…
	Но по дяволите туморите — първични, метастатични и всякакви други — финалната фаза на това се нуждае от неговото лично докосване. Повече, отколкото една малка микромаркулация. След всички тези години на неудовлетвореност той усети, че се приближава до целта, и искаше да участва в това убийство. И при това не просто убийство, ами направо унищожение.
	Левитската санкция беше просто тренировка.


>	Година без лято

>>	1.

	По дяволите! По дяволите!
	Стивън хвърли поглед към радиочасовника до леглото на Мариса: 1:08. Шест часа плюс и това означаваше, че е седем сутринта в Париж. Три часа по-рано Лора се бе приземила и той я бе изпуснал.
	Мариса отново се изкашля и Стивън положи ръка на челото й. Нямаше нужда от термометър, за да разбере, че изгаря, но той го грабна и го притисна до кожата: 39,11° по Целзий.
	Боже! Беше й дал тиленол около час по-рано, но той не бе потиснал треската. Добре. Вече не можеше да се справя с това. Медицински център „Брукхевън“ им беше по път. Щеше да закара Мариса в спешното за преглед. Не знаеше как Лора щеше да реагира на това излагане сред други болни хора и всичко останало, но не виждаше друг вариант. Сестра Грейс беше казала, че прилича на обикновен вирус, и може би бе така, но тази кашлица го смущаваше — тя и температурата, която не спадаше.
	Ами ако бе пневмония? Ами ако температурата продължеше да се покачва? През целия живот на Мариса беше оставял всички медицински въпроси и решения на плещите на Лора — беше толкова утешително, че има експерт на разположение по всяко време — но сега този експерт бе на хиляди километри и няколко часови зони далеч оттук в пълна изолация. Чувстваше се напълно не в свои води, без земя под краката си, дори без видимост на шамандура. Имаше нужда от помощ веднага.
	Той извади телефона си и набра номера на Лора от списъка с бързи повиквания.
	_Здравейте, тук е Лора. Ще кажа очевидното: не мога да отговоря в момента, така че оставете съобщение и аз ще ви се обадя при първа възможност._
	След звуковия сигнал той каза:
	— Лора, аз съм. Сутрин е, а Мариса изгаря. Не мога да направя нищо, затова ще я отведа в „Брукхевън“ за преглед. Знам, че няма да получиш това, докато не пристигнеш. Надявам се, че дотогава всичко ще бъде наред и ще се приберем у дома. Обади ми се при първа възможност. До скоро.
	Знаеше, че тя чака резултатите от кръвните тестове на Мариса, затова не се съмняваше, че ще провери съобщенията и гласовата си поща, веднага щом се приземи.
	Мариса се размърда, когато я уви в одеялото, за да я пренесе долу. Тя отвори безжизнените си очи:
	— Мамо?
	— Не, татко е, скъпа.
	Но само как му се искаше на татко мама да беше тук…


>>	2.

	Брадшър включи телефона си веднага, щом колелата на самолета изскърцаха по пистата „Шарл де Гол“. Нелсън погледна часовника си. Беше го настроил на парижко време веднага след излитането: 09:03 — бяха пристигнали две минути по-рано.
	Дълъг полет. Агенцията успя да им резервира две места в първа класа на последния самолет „Алиталия“ от „Бен Гурион“. Това включваше двучасов престой в Рим, но все пак се приземиха един час преди Фанинг.
	Нелсън искаше да пристигне първи и ето, направи го.
	Брадър се приведе към него и прошепна:
	— Мониторингът показва, че съпругът на доктора й е оставил гласово съобщение. Треската на детето се влошила и я отвежда в спешното.
	Това не е добре, помисли си Нелсън. Но и нищо, което да не може да бъде отстранено. Беше накарал техниците да оставят гласовата поща на Фанинг само наполовина блокирана — хората можеха да оставят съобщения, но тя нямаше достъп до тях. Когато провереше, тя щеше да чуе „няма нови съобщения“.
	Входящите обаждания към телефона на нейния съпруг също се наблюдаваха. Всяко обаждане, идващо от Франция или от която и да е европейска страна, би се трансформирало като неприето повикване. Всички обаждания до телефона й от САЩ биха получили същото съобщение. Текстовите съобщения ще бъдат блокирани и в двете посоки и съответно ще бъдат пренаписани.
	— Изтрий го — каза Нелсън.
	— Ще го направя. Искате ли да го заместим с друго?
	Нелсън знаеше, че разполагат с технология, с която да дублират перфектно всеки глас, но нюансите на речта и интонацията бяха нещо съвсем друго. Един ерзац може да мине между познати, но не и между съпрузи. Фанинг и съпругът й може да са разведени, но те се познаваха твърде добре, за да може Нелсън да се довери на синтезираната реч.
	— Не. Просто я накарай да дойде тук. Ако детето е добре и се прибере у дома, ще отблокираме всичко и те ще припишат липсващото съобщение на технически бъг. Не искам да се разсейва. Искам да се съсредоточи.
	— Разбрах.
	Той наблюдаваше как палците на Брадшър летят по клавиатурата, докато издаваха нареждането.
	— Какво следва? — попита Нелсън, когато той свърши.
	— Ще ни посрещне кола. Ще тръгнем на юг до място, наречено Балланвилие. Това е горе-долу на около час път в зависимост от трафика. Имаме чифлик там.
	Нелсън знаеше всичко за чифлика. Компанията го беше натъпкала с апаратура, за да може да следи различни радикални ислямистки групи във и около Париж, както и няколко френски офицери. Това не беше достатъчно, за да спре Чарли Хебдо и последвалите кланета, но щеше да позволи на Нелсън да наблюдава движенията на Фанинг.
	— Какво ще кажеш за помещенията в жилищната зона?
	— Използваме хотел „Роял де Шартр“ на границата на Балланвилие и съседния квартал Соле-Шартр. Имаме резервация. Ако искате, първо да спрем там…
	— Да, бих искал. Имаме час, преди Фанинг да се приземи. Иска ми се да се уверя, че ще го направи.
	Нелсън позволи на Брадшър да поеме водещата роля при преминаването през митницата, а след това и през летищната зона, където ги чакаше черен мерцедес. Щом се настаниха по местата си и шофьорът потегли, Нелсън извади от чантичката си лист хартия с написана върху него парола. Той го подаде на Брадшър.
	В отговор на въпросителния поглед на агента той отвърна:
	— Кучето пазач.
	Брадшър изглеждаше озадачен за миг, после очите му се разшириха.
	— Имам достъп?
	— Мисля, че отговорът на това е очевиден, нали?
	— Да, да, разбира се.
	— Но поизчакай още малко с четенето.
	Пикънс все още не беше одобрил Брадшър, но Нелсън не се съмняваше, че ще го направи. Агенцията бе решила, че информацията е смущаваща — и с основателна причина — затова бе ограничила достъпа. Но съвсем скоро Брадшър щеше да има директен сблъсък с човека, затова заслужаваше да знае срещу какво се изправя.
	Но Брадшър нямаше да е единственият в това начинание. Нелсън работеше върху план, чрез който да информира Фанинг за истинската самоличност на пазача й. Първоначално обмисляше да постави информацията в ръцете на заместник-шерифа от Съфолк, който да й я предаде. Но с блокираните телефонни обаждания и съобщения това нямаше как да се случи. Това не го безпокоеше, щеше да измисли начин.
	Докато пътуваха през Париж, Нелсън бегло осъзна смесицата от познато и непознато — имаше нещо, наречено „Флънч“, последвано от „Макдоналдс“, а след това и „Ке Еф Си“, после „Пом де Пейн“… Започна да се чувства странно. Гадеше му се. По принцип никога не му прилошаваше от пътувания с кола, но това можеше да се очаква.
	В крайна сметка те стигнаха до нискоетажна сграда на хотел, скрита зад висок жив плет, и той позна червената облицовка на покрива на „Роял де Шартр“. Зрението му по периферията започна да се замъглява и той побърза да намери стаята си. Брадшър му каза нещо, преди да затвори вратата, но то сякаш идваше от някакъв далечен коридор. Искрящи светлини заслепиха очите му. Чувстваше как тялото му трепери като фиданка в буря, а после светът избухна.


>>	3.

	„Нямате нови съобщения.“
	Лора затвори телефона и потупа бедрото си с него, докато самолетът рулираше към своя ръкав.
	Добре. Очакваше това. Вкъщи беше четири часа сутринта и бе нормално все още да нямаше новини. Единствената причина, поради която Стивън би могъл да й се обади, е, ако състоянието на Мариса се беше влошило.
	Представи си, че и двамата спят дълбоко — Мариса в леглото си, а Стивън, разтревожен и притеснен да не пропусне нещо, ще хърка на стола до нея.
	Нямаше съобщение и от Грейс, но тя и не очакваше. Беше твърде рано за резултатите от PCR теста. Изследването за полимерна верижна реакция не беше като това за пълна кръвна картина или кръвна захар — то отнемаше време. Но това, което Лора най-много искаше да чуе, бяха резултатите от изследването за цитомегаловирус.
	_Отрицателни… моля те, нека са отрицателни._
	— Еха — възкликна Рик, вперил поглед в телефона си.
	— Какво?
	— Дългоочаквано съобщение от Щелман. По-добре го прослушай сама.
	— Лоши новини?
	— Въобще не. Просто нещо, което би могъл да каже в две-три изречения.
	Той докосна екрана на телефона си.
	— Ето. Нека го пусна отначало.
	Лора го притисна до ухото си и чу гласа на Щелман.
C>
	Добро утро. Вярвам, че сте имали комфортен полет. След разговора ни снощи се поразтърсих сред контактите си от тази страна на езерото и намерих няколко души. Човекът, с когото може да говорите, е историк на име Жак Фонтен от университет „Льо Мираил“ в Тулуза, но няма да бъде на разположение до утре.
	Тъй като не исках да губя време, се замислих и осъзнах, че падащата звезда в татуировките е водеща, така че защо да не съпоставим астрономията към Галия и да видим дали в онези дни не е имало някакво забележително преминаване на комета или метеоритен дъжд?
	Ето защо се свързах с доктор Саймън Дювал от парижката обсерватория и му предложих хонорар в замяна на помощ. От друга страна, самата обсерватория се намира в Париж — на левия бряг, да отбележа — и всеки, който има желание, може да отиде, въпреки че това се случва рядко.
	Всички астрономи се събират в сателитния кампус в Меудън — предградие, намиращо се точно срещу летището на Париж. Това е на отстояние едва от осем-девет километра път с кола, така че няма да има проблем да си наемете такси дотам.
	Обадете се, след като разговаряте с Дювал.
C$
	Лора подаде телефона на Рик.
	— Ще го запазя — каза той и докосна екрана. — Няма да мога да запомня тези имена и места. — Той се обърна към нея, когато прибра телефона в джоба си. — Е?
	— Какво?
	— Ще говорим ли с този астроном?
	Това, което наистина искаше да направи, беше да спи. Дрямката в салона на летището нямаше нищо общо с хубавия спокоен сън. Беше успяла да придреме по време на полета, но макар местата в първа класа да бяха широки и седалките да се спускаха почти до долу, нищо не заместваше леглото.
	— Имам ли избор?
	— Ти си шефът. Изглеждаш уморена.
	— Уморена съм. Ти защо не изглеждаш такъв? О, чакай. Знам. Как го каза? Можеш да спиш навсякъде, по всяко време, във всяка позиция. Научил си се във флота, нали?
	— Точно така.
	Сега не бяха времето и мястото, но тя беше твърдо решена да изяснят това съвсем скоро.
	— Нека видим какво ще ни каже — каза тя. — Надявам се да остана будна, докато ни говори.
	— Ще те побутна, ако се наложи.
	— Минахме вече на побутвания. Без повече стискане на бедрото.
	— Съжалявам. Не се сетих за друг начин, по който да те накарам да се въздържиш от коментар, без мистър Шин Бет да разбере.
	— Какво те накара да мислиш, че трябва да ме накараш да се въздържа от коментар?
	— Хората, които участват в разпит, не осъзнават колко много информация издават, когато смятат, че разговорът им е просто невинно бърборене. Смятат, че празните приказки, вмъкнати от разпитващите просто за запълване на неудобното мълчание, са невинни, но през цялото време това всъщност е сондаж. Най-добрият курс е краткият отговор. Или, ако трябва да говориш на всяка цена, задавай въпроси. Разпитващите мразят това.
	— И знаеш това от…?
	— Обучението ми във флота, откъде другаде?
	Тя сви рамене и си каза: „Скоро, господин Хаддад или г-н Хейдън… много, много скоро“.


>>	4.

	Къде, по дяволите, беше Лора и защо, по дяволите, телефонът й не отговаряше?
	Стивън беше готов да хвърли мобилния си през коридора на спешното. Или това, или да крещи. Но това щеше да изплаши Мариса. Той я погледна, легнала в носилката, със система в лявата й ръка, унесена, но неспокойна. От време на време имаше пристъпи на кашлица.
	Беше видял загрижеността в лицето на доктора от отделението, когато му каза, че е след скорошна трансплантация на стволови клетки. Назначиха й кръвни изследвания и рентгенография.
	Междувременно Стивън беше оставил на Лора три гласови съобщения, но не чу нищо в замяна. Може би, ако й пише…
	— Радвам се, че сте тук. — Докторът от спешното премина през завесите с мрачно изражение. — Ще трябва да преместим дъщеря ви.
	— Приемате ли я? Необходимо ли е?
	— Страхувам се, че да. Рентгеновата снимка показва пневмония. Но „Брукхевън“ не е подходящото място за нея.
	Почувства как кръвта му се превърна в лед.
	— Какво? Аз не…
	— При едно нормално дете това не е проблем, но пациент с HSCT… — Той пое дъх. — Тя се нуждае от PICU.
	Заради временната си вцепененост му отне няколко секунди, за да проследи познатите акроними: трансплантация на хематопоетични стволови клетки (HSCT), но PICU — педиатрична…
	— ICU?
	— Вашата дъщеря е болно малко момиченце. Свързах се с онколог и той препоръча „Стоуни Брук Чилдрънс“. Там разполагат с педиатрични специалисти и цялата необходима апаратура, от която ще се нуждае.
	Стивън погледна Мариса, неговия спящ ангел, и се обърна отново към лекаря.
	— Толкова ли е болна?
	— Още не, но може да стане. Ако се влоши — не казвам, че ще го направи, но би могла, ако има опасната инфекция — по-добре да е там, където могат да направят нужното за нея.
	— Опасната инфекция — имате предвид цитомегаловирус?
	Докторът изглеждаше леко изненадан.
	— Значи сте наясно с това. Да, това е плашилото, от което се страхуваме.
	— Съпругата ми е доктор. Споменавала го е. Дори поръча някакъв тест за това. За съжаление, тя е във Франция в момента.
	— Случайно да говорим за тест за полимеразната верижна реакция?
	— Звучи ми познато.
	— Страхотно. Където и да е, постъпила е правилно. Добре е да знаем, че тестът вече е пуснат. Отнема известно време, докато се обработят резултатите. Къде са били назначени?
	— Мисля, че тук.
	— Супер. Ще се консултирам с лабораторията и ще започна подготовка на трансфера.
	— С линейка? — Той нямаше да остави Мариса извън полезрението си. — Ще се кача с нея.
	— Разбира се.
	Но първото нещо, което трябваше да направи, беше да уведоми Лора:
C>
	Тъй като не отговаряш на гласовите ми съобщения, ти пиша текстово. Аз съм в спешното на „Брукхевън“ с Мариса. Тя има пневмония и се налага да бъде транспортирана в „Стоуни Брук“. Моля те, обади се. Нуждае се от теб! И двамата се нуждаем!
C$
	Къде, по дяволите, бе тя?


>>	5.

	Нелсън се събуди от неистово тропане по вратата. От другата страна се чуваше гласът на Брадшър.
	— Сър? Сър, добре ли сте?
	Нещо притискаше бузата му. Той отвори очи и видя килим. Подът! Беше с лице на пода. _Какво правя на пода?!…_ Бавно, болезнено, той се претърколи. _Какво стана?_ Чувстваше влажност и погледна надолу към тъмното петно, разпространило се около слабините му. Да не би да се е… Да! Подмокрил се е!
	— Сър! Всичко наред ли е?
	Не можеше да позволи на Брадшър да го види така.
	— Аз… — наложи се да прочисти гърлото си. — Добре съм. Просто съм заспал.
	— Имаме съобщение, с което трябва да се справим, сър.
	— Дай ми няколко минути. Трябва да взема душ… да се освежа.
	— Добре. Аз съм в 211. Повикайте ме, когато сте готов.
	— 211. Добре.
	— Между другото, прочетох досието му.
	Досие? Чие досие? Мислите на Нелсън бяха прекалено разпръснати и объркани, за да си спомни или да го е грижа за това в момента, но не можеше да допусне Брадшър да разбере.
	— Нещо интересно?
	— Бих казал, че е малко обезпокояващо.
	— Ще говорим по-късно.
	Използвайки леглото за опора, той се изправи на колене. Стаята се разлюля, но не твърде фатално. По-лошо беше чувството за замъгленост. Трябваше да се съвземе, преди да се изправи пред Брадшър. Беше нужно да взима решения… фини решения, а това беше трудно в сегашното му състояние.
	Той се изправи на крака и застана, олюлявайки се, докато асимилира състоянието си: замъглено виждане, последвано от период на безсъзнание, придружено от загуба на самоконтрол върху пикочния мехур. Знаеше обяснението. Беше имал припадък.
	Направи бърза проверка на крайниците и ребрата си. Нормална чувствителност. Не беше нарушил нищо. После прокара език през зъбите си — не го бе прехапал. Не беше и дезориентиран — знаеше, че е сряда следобед и че се намира в хотел, южно от Париж.
	Незначителен припадък, предположи той. Но достатъчен, че да му коства загубата на контрол върху пикочния мехур въпреки липсата на други сериозни наранявания. Първата му съквартирантка в Пенсилвания беше епилептичка. Контролираше състоянието си успешно с медикаменти, но Нелсън изпусна остатъка от последвали събития. Двамата не се разбраха и се разделиха в края на годината. Нелсън се радваше, че никога не бе ставал свидетел на подобен припадък. А сега имаше такъв…
	Трите тумора в мозъка му бяха единственото обяснение. Доктор Форман дори спомена за гърчове като едно предполагаемо усложнение, в случай че Нелсън ги остави без лечение. Но нямаше друг избор. Вече наистина не можеше да спре, за да се подложи на радиация и химиотерапия. Проклети да са тези тумори! Но независимо от тях той трябваше да стигне до края на това.
	По някакво чудо сакото и ризата му бяха останали сухи, но това нямаше значение. Той беше избрал за пътуването в самолета един от своите костюми от вълнен габардин, който сега щеше да се нуждае от химическо чистене. Добре че беше един от по-евтините му костюми. Може би щеше да успее да използва сакото отново, но щеше да се наложи да се откаже от панталоните. За щастие, разполага с резервен…
	Беше споменал, че ще си вземе душ като забавяща тактика пред Брадшър, но сега това му се стори чудесна идея. Би му помогнало да прочисти главата си, а, боже, той наистина се нуждаеше от такова.


>>	6.

	Половин час по-късно, преоблечен в резервния си костюм с тъмносиня карирана риза и с все още не напълно прояснена глава от взетия душ, той набра стая 211 и каза на Брадшър да се отбие, за да поговорят за проблема с текстовото съобщение. Докато чакаше, се съвзе.
	_Припадък… Тестваш ли ме, Боже?_
	Думите на чичо Джим се върнаха към него: „Всяка скръб има цел, всяко изпитание е част от Неговия план“. Дали и меланомът е част от този план? Нелсън бе узнал за това малко след като научи за завръщането на Лечителите. Съвпадение? Колко дълго е бил там? Нямаше как да знае това. Дали Господ го е накарал да се появи? Дали туморът и Лечителите са свързани по някакъв начин?
	_Покажи ми, Боже. Дай ми знак._
	Тогава пристигна Брадшър, прекъсвайки размишленията му, и му показа върху екрана на телефона си съобщението от съпруга на доктор Фанинг.
	Нелсън се окопити.
	— Очевидно детето е доста болно — каза Брадшър.
	— Така изглежда. Не можем да позволим Фанинг да види това съобщение. Тя незабавно ще прекрати пътуването си и ще се прибере вкъщи.
	— Да го изтрия?
	— Разбира се.
	— С какво ще го заместим?
	Нелсън погледна часовника си.
	— В града все още е седем сутринта. Тя няма да очаква съобщение толкова рано. Нека почакаме, да я оставим сама да инициира контакт. Повикванията й ще бъдат блокирани. След няколко опита тя ще изпрати съобщение. Накарай ги да наблюдават много внимателно. И говорейки за добрия доктор, къде е тя?
	— Проследихме я до кампуса на парижката обсерватория.
	— Обсерватория? Такава за звезди?
	Сега беше изненадан.
	— Да, сър. Астрономите имат кампус недалеч оттук, на запад.
	— Имаме ли някого вътре?
	— Не. Така че трябва да бъдем по-внимателни в наблюдението оттук насетне.
	Нелсън не беше сигурен дали е облекчен, или не от поредното неочаквано развитие на събитията. Когато чу, че тя се отправя към Франция, заподозря, че е намерила местоположението на абатството на Братството, но очевидно Фанинг се интересуваше повече от небето. От небесата… царството Господне. Да… сега всичко стана ясно.


>>	7.

	В кампуса на обсерваторията в „Меудън“ научиха, че доктор Дювал ще бъде на разположение едва след обяд, ето защо решиха да обиколят и намериха един старомоден малък ресторант, непосредствено до кръгово кръстовище в гората: _„La Mare aux Canards“_.
	— „Морето на патиците“? — каза Рик и примижа през предната витрина.
	Лора се засмя.
	— Море е _m-e-r_. _„La Mare aux Canards“_ се превежда като „езерото на патиците“. Знаеш арабски и иврит, но не знаеш френски или испански?
	— Знам достатъчно от всичко, за да бъда опасен. Немският е най-добрият ми не-английски език. Мога да кажа, че ми е като роден.
	Лора изпрати Рик вътре, за да вземе маса, докато тя се обади вкъщи. Вече не можеше да издържа. Беше един часът според местното време и беше сигурна, че Стивън вече е буден. Бе добавила кода на САЩ към домашния си телефонен номер на бързо набиране и затова тя натисна него.
	Тя бе възнаградена със съобщение, което й казваше, че повикването й не може да бъде изпратено. Следващите й два опита постигнаха същия резултат. Тогава набра мобилния на Стивън — случи се същото. Тя призова оператора, но дори и с него не успя да се свърже.
	Рик надникна.
	— Намерих маса на терасата. Идваш ли?
	— Не мога да се свържа със Стивън.
	Той й подаде телефона си.
	— Опитай с моя.
	Направи го, но получи същото съобщение.
	— По дяволите!
	— Роумингът от време на време се губи — каза той. — Имаш ли пакет данни?
	— Преди да тръгна, активирах всичко.
	— Опитай да изпратиш съобщение — каза той и се отправи навътре.
	Защо не? Мразеше да пише на малкия екран, затова използва приложението за гласов набор и задиктува съобщение към номера на Стивън, наблюдавайки как думите се подреждат:
C>
	Стивън, не мога да се свържа. Как е Мариса? Обади ми се веднага, щом получиш това. Ужасно съм притеснена.
C$
	Забеляза, че софтуерът бе сбъркал при една от думите, но без да си прави труда да я поправя, тя пусна съобщението и проследи дали ще се изпрати. Без проблем. Тогава влезе вътре и я насочиха към терасата, където Рик изучаваше менюто под един голям балдахин.
	— Познай какъв е специалитетът им? — каза той, когато тя седна.
	— Ще рискувам с Доналд и Дъфи?
	— Да не споменавам, че в това число влизат и Хюи, Дюи и Луи.
	— Току-що го направи.
	— Никога не съм знаел, че можеш да ядеш патица по толкова много начини. Тук дори хамбургерите се хапват с гъши дроб.
	— Така или иначе не съм гладна.
	Беше твърде разтревожена. Тя постави телефона до приборите си, за да може да го наблюдава. Поръча си сода, докато Рик си поръча и кампари към своята.
	— Колко континентално — отбеляза тя.
	— Когато си в Рим или Париж… заради това…
	Тя се втренчи в телефона си. Искаше й се той да позвъни. Защо не отговаря? И тогава, точно когато пристигнаха напитките им, прозвуча сигналът за получено съобщение. От Стивън. Най-накрая! Но защо текст, а не обаждане?
C>
	Не получи ли гласовото съобщение? Мариса е окей. Треската премина, сега се чувства добре, доколкото е възможно. Все още спи. Какво става с телефона ти? Опитах се да се свържа с теб, но не отговаряш. Нито се включва гласова…
C$
	Не отговаря, дори и гласовата поща? Тя на свой ред също не можеше да звъни. Скапана работа! Тя продиктува:
C>
	Страхотна новина. Това е истинско облекчение. Ще те държа в течение къде съм. Когато Грейс получи лабораторните резултати, изпрати ми имейл или ми пиши. Кажи на Мариса, че я обичам.
C$
	— Добра новина, доколкото разбирам? — каза Рик, когато тя остави телефона си на масата.
	— Треската е преминала. Това е добре, но все още не сме вън от опасност. Може отново да се завърне. Ако денят премине спокойно, има шанс нещата да се оправят.
	— Добре. Сега се отпусни и си вземи нещо за ядене.
	— Знаеш ли, може и да го направя.
	Апетитът й се върна.


>>	8.

	Стивън стоеше в коридора пред педиатричното отделение на „Стоуни Брук“ и прехвърляше съобщенията си. Бяха го накарали да си изключи телефона, докато е вътре. Досега не забеляза да правят нещо по-различно от „Брукхевън“, но поне имаше много специалисти, които кръжаха около нея, а това беше добре. Защото Мариса изглеждаше зле.
	Беше свикнал с бледното й измъчено изражение през годините — анемията беше често срещана при левкемията — но сега изглеждаше така, сякаш се сливаше с чаршафите. И тази кашлица… Все едно се откъсваха парчета от белите й дробове.
	Ето — най-накрая съобщение от Лора.
C>
	Получих съобщението ти. Опитвам се да ти се обадя, но не успявам. Педиатричното на „Стоуни Брук“? Толкова ли е зле? Ужасно съм притеснена. Да не би изследванията за цитомегаловируса да са готови? Проверявам „Еър Франс“, „Юнайтед“ и всеки превозвач, който може да ме върне възможно най-бързо. Ще те уведомя. Целуни я от мен. Кажи й, че мама е на път.
C$
	_Слава богу!_, помисли си той. Лора ще направи така, че всичко да се оправи.
C>
	Тестът за цитомегаловирус още не е готов, но те подозират, че ще е положителен. Побързай, Лора. Имаме нужда от теб.
C$
	Той изключи телефона си и се втурна вътре, за да каже на Мариса добрата новина.


>>	9.

	— Какво се предполага, че трябва да направя с това? — попита д-р Дювал, втренчен в снимката на татуировката на Хаим.
	Професорът вонеше на цигари и вино. Около шестдесетте, мършав и твърде мърляв на вид, той изобщо не беше това, което Лора очакваше. Кабинетът му се намираше в северното крило на Агенцията за космически наблюдения, стара каменна сграда с внушителен купол като на обсерватория, стърчащ нагоре в центъра й. Претрупано със звездни карти и снимки на „Хъбъл“, прикрепени към стените, помещението приличаше по-скоро на студентски проект, изваден директно от „Сценография 101“. Но поне професорът владееше английски, така че нямаше да й се наложи да превежда на Рик.
	— Ще му придадете смисъл, надявам се — каза Рик.
	Тя можеше да каже, че професорът определено няма да влезе в списъка му с любими хора.
	— Снимката върви с това — каза Лора и разгъна английската версия на стихотворението на Иш’Чел, поставяйки я пред него.
P>
	Между дома на падналите богове
	и гробницата на падналата звезда,
	която уби лятото,
	Аурун пада удавен.
	Той заспива
	мъченически пленен
	и все пак подиграващ се с потисниците си.
	Той потъва в Раната
	междинно от портата на боговете.
	Там, където петима бдят
	и неговият пазител ще го отведе към нов живот.
P$
	Устните му се размърдаха, докато четеше. Накрая той вдигна поглед.
	— Шегувате се, нали? Това трябва да ме накара да говоря за извънземни?
	— Извънземни ли? — попита Лора. — Не, това…
	— „Паднали богове“… какво друго да са, ако не извънземни? Това е измислица?
	— Не се подигравайте — каза Рик и в интонацията му се долови гняв. — Тази татуировка… намира се на гърба на мъртвец, убит заради нея. Вярвам, че господин Щелман ви е платил, за да ни помогнете?
	Дювал сви устни.
	— _Oui_, но…
	— Това не е измислица. Повярвайте ни.
	— Тази „гробница на падналата звезда“, която се споменава — каза Лора, опитвайки се да върне добрия тон. — На мен ми звучи като кратер. Какво ще кажете?
	Той кимна.
	— Много е възможно. Особено след наличието на тази падаща звезда в татуировката. Това може да е метеорит или комета.
	— Раната, за която пише по-надолу… не може ли кратер от метеоритен удар да се разглежда като рана в Земята?
	В Майката?
	— Разбира се, човек може да го погледне и по този начин.
	— Колко голям би бил един такъв кратер?
	Дювал направи типичното за галите свиване на рамене.
	— Древният кратер на Вредефорт в Южна Африка беше триста километра преди ерозията. А кратерът на Чиксулуб е…
	— Разбира се! — каза Лора, кимвайки с глава, и погледна към Рик. — Ние бяхме там. Намира се на северния бряг на Юкатан.
	— Точно така — каза Дювал. — Сто и осемдесет километра в диаметър.
	— Чувал съм за него — каза Рик. — Но не и с това име. Това е „убиецът на динозаврите“, нали?
	— Правилно. Смята се, че е бил астероид.
	— Какво ще кажете за Франция? — попита Лора. — Тук има ли някакви кратери?
	— Не и разпознаваеми. Рошшуар, но това се е случило преди двеста милиона години и можем само да прогнозираме размера му. Вероятно двайсет километра преди ерозията. — Той потупа с пръст стихотворението. — Но има нещо, което привлича вниманието ми: „Гробницата на падналата звезда,/която уби лятото“.
	— В смисъл?
	— _L’année sans été_ — промърмори той.
	— _Pardone?_
	— Годината без лято… само преди двеста години, мисля. Нека проверя… — Той пристъпи към една лавица и прокара пръст по нея… — Аха! — Връщайки се към бюрото си, той разлисти книгата. — Ето. 1816 г., известна още като година без лято.
	_Прекалено наскоро_, помисли си Лора, _но все пак_…
	— Това свързано ли е с някакво природно въздействие?
	Той поклати глава.
	— Вулканично. Изригването на Тамбора в Индонезия през предходната година, вследствие на което реколтата била лоша, настанал глад и продоволствени бунтове в Европа и Северна Америка.
	— Никога не съм чувал за това — каза Рик.
	Изражението на Дювал заяви, че не е изненадан, но той реши да заложи на тактичност.
	— В наши дни сме много по-заинтересовани от глобалното затопляне. Това тук е глобалното захлаждане.
	— Сещате ли се за други години без лято? — попита Лора.
	— Колко далеч назад искате да отидете?
	— Какво ще кажете за времето на друидите тук, в Галия?
	— Не… Не помня да е имало… — Той сведе козята си брадичка за няколко секунди надолу, после я изправи. — Изчакайте. — Седна, включи компютъра си и запрепуска през поредица от екрани. — Да. Ето го. Няма да откриете директен запис на събитията — друидите и техните потомци не вярват в писмеността — но аз запазих статията за по-късни обяснения, защото астрономическото събитие, което описват, е уникално и невероятно. Текстове от тринайсети век споменават за приказки за огън в небето над Галия през шести век. Те казват, че небето „гори“ дни наред.
	Лора се наведе, за да погледне, но екранът беше съвсем малък — френски.
	— Какво би причинило това? Метеоритен дъжд?
	— Може би, но не като Леонидите и Персеидите, които наблюдаваме от двора на домовете си. Това трябва да е било огромен поток от метеорити. Големи. Може би дори е била комета, разпаднала се в атмосферата, причинявайки множество въздействия. Каквото и да е накарало небето да „гори“, то то е имало огромни последствия за климата.
	Лора изведнъж се развълнува.
	— Достатъчни, за да „убие лятото“ тази паднала звезда?
	— О, да, бих могъл да кажа, че да. Определено. Защото след огъня идва студът. Провалът на реколтата в целия западен свят е причинил масов глад. Това съвпадна с юстинианската чума и с всичко, което знаем, че е предизвикала тази чума. Крайният резултат е падането на Римската империя и началото на Средновековието.
	— И всичко заради една паднала звезда?
	Дювал даде лека, тъжна усмивка.
	— Цивилизацията е много по-крехка, отколкото си мислим.
	— Така че… идея кога се е случило това? — попита Рик.
	— Много добра при това. Друидите и езичниците не са оставили никакви писмени архиви, но римляните са били обсебени на тази тема. Много източници споменават за ниски температури, лоша реколта и глад и от това е могло да се изчисли годината на въздействие на вашата паднала звезда.
	— И коя е тя?
	Дювал се наведе по-близо до екрана.
	— Тук се казва 536 г.


>>	10.

	Нелсън се съгласи на обиколка на мониторинговата станция като знак на уважение към действащите агенти. Не че имаше нужда от това — той знаеше марката и модела на всеки дрон, съхраняван в отреденото за това място.
	Интерпол и бюрото за сигурност във Франция бяха информирани — неофициално, разбира се — какво се случва в чифлика и дори призоваваха обитателите му за помощ от време на време, когато трябваше да надникнат в дейността на някои ислямистки фракции във и около Париж.
	След обиколката заедно с Брадшър седяха в миниатюрния кабинет, предоставен му за времето, което щеше да прекара във Франция. Той не даде на домакините си подробности за мисията, която изпълнява, освен факта, че проследяват движенията на двама американци, намиращи се понастоящем в страната.
	Най-голямата грижа, поне за Нелсън в момента, беше как да задържат и двамата там.
	— Това, от което се нуждаем — каза Нелсън, — е да създадем правдоподобен за пред съпруга й сценарий, в който доктор Фанинг се опитва отчаяно да се върне в Щатите, но всеки неин ход удря на камък. Ще му съобщаваме откъслечно за нейните премеждия чрез текстови съобщения.
	— Колко време ще продължи това? — попита Брадшър, записвайки си.
	— Докато трябва.
	— Какво ще кажете за предишния план — с отстраняването й?
	— Смятам, че за момента положението е под контрол. Затова нека видим какъв сценарий можем да съставим, за да забавим връщането й.
	Докато Брадшър мислеше, Нелсън обмисли съобщението, което щеше да изпрати от името на приятелчето й заместник-шериф. Той имаше достъп до гласовата й поща, така че се заслуша в думите на мъжа. Беше сигурен, че може да дублира тона на разговора му в текста.
C>
	Хей, док. Опитах да ти звънна, но не успях. А гласовата ти поща е прецакана, постоянно ме изхвърля. Със съобщенията няма проблем. Имам новини за теб. Изчакай да чуеш това…
C$
	О, да. Със съобщенията няма проблем.


>>	11.


	— Сигурен ли сте за годината — 536?
	Докато Лора задаваше въпроса си, тя се втренчи в Рик, който на свой ред се втренчи в нея. Беше сигурна, че шокираното й изражение е огледално на неговото.
	— Напълно — отвърна Дювал. — Всички записи, които има, говорят за нея като за година без лято. — Той отново погледна към екрана. — Имам документ от университета в Кардиф, в който се казва, че изследването на дървесни пръстени от различни видове, като например дъбове, изсечени от ирландските блата, както и древни американски борове, показват, че между 536 и 545 г. сл.Хр. растежът им буквално е спрял. Споменават се и откъси от китайски свитъци от този период, отнасящи се до „завеса от прах“, която затъмнява небето. Римски и гръцки архиви от времето споменават за „суха мъгла“, която блокира голяма част от топлината на слънцето. — Той вдигна очи. — Комета, експлодираща в атмосферата, би направила точно това.
	— Може ли това да бъде описано като „пожар в небето“?
	— _Mon Dieu_, да. Всички фрагменти се нажежават до бяло, когато преминават през атмосферата.
	— Къде бихме могли да открием кратера на този удар?
	Друго галийско свиване на рамене.
	— Може и да няма такъв. Кометите се наричат „мръсни снежни топки“, защото са съставени предимно от лед и прах. Сблъсък със земната атмосфера ще изпари водата и ще разпръсне праха. Фрагментите ще осветят като огън повърхността на небето, но голяма част ще си останат в атмосферата, причинявайки т.нар. „суха мъгла“, описана в източниците от шести век.
	— Значи няма да има „рана“ — каза Лора, усещайки, че някои от нейните първоначални емоции избледняват.
	Дювал вдигна пръст.
	— Не, но може би… Някои комети са снежни мръсни топки, тъй като имат скалисто ядро. Ако въпросната комета е такъв случай, тогава да, достатъчна материя може да преживее падането, за да се удари в повърхността.
	— Някакви идеи къде да потърсим такова нещо? — попита Рик.
	Дювал разпери ръце.
	— По целия свят. Само защото виждате ярки светлини, просмукващи се в небето над вас, не означава, че те ще паднат наблизо. Франция — или тогавашна Галия — е заобиколена от Атлантическия океан на запад и Средиземно море на юг. Въздействието във водата може да има ефекта на цунами, но не оставя забележим кратер.
	Лора зарея поглед из широките морави отвъд прозореца на кабинета. Кампусът в Меудън беше голям и спокоен. Тук-там сред дърветата имаше сгушени няколко ниски сгради, но по-голямата част от пространството изглеждаше посветено на тревните площи.
	Добре, с какво разполагаме?
	През 536 г. е настъпило астрономическо събитие, променило хода на западната история. А хората, които я преследваха, т.нар. от Рик група (или култ, орден, каквото там беше), се бяха именували именно с годината на това събитие. Позовавайки се на стихотворението, тя имаше основателна причина да вярва, че „падналата звезда“, която е „убила лятото“, е точно това събитие и то е причинило „Раната“, споменавана в същата тази поема. Професорът казва, че кометата може да не е оставила кратер, но Лора беше сигурна, че такъв има. Иначе защо линиите от татуировките се пресичаха в Южна Франция?
	Тя се обърна към Рик и Дювал.
	— Нека предположим, че тази конкретна комета има скалисто ядро и че парче от нея се е приземило във Франция с достатъчна сила, за да причини „рана“. Къде можем да я открием?
	Той допря длани като за молитва.
	— Искате невъзможното от мен.
	Тя погледна Рик с извита нагоре вежда.
	— Невъзможното е въпрос на гледна точка.
	Това й спечели усмивка.
	Дювал каза:
	— Един такъв кратер в населено място би бил добре известен и описан. Ние не разполагаме с нищо подобно. Така че вашият кратер ще трябва да е в отдалечен район.
	— Може би в Пиренеите?
	Той кимна.
	— Пиренеите биха били съвършени. Но както всяко друго нещо на планетата ни, Пиренеите са надлежно фотографирани от Космоса и нищо подобно на това, което търсите, не е забелязано. Ако го имаше, геолозите и астрономите вече щяха да са при него.
	— Депресирате ме — каза тя.
	— Съжалявам. Но помислете за следното. Вашият кратер би бил на възраст около 1500 години и отдавна би бил залесен с гори. С цялата ерозия и свръхрастеж през изминалото време оттогава вие може да се разхождате из него и да мислите, че е просто малка долина и нищо повече. Освен ако…
	Предлагаше ли й този мрачен французин лъч надежда?
	— Освен ако какво?
	— Освен ако не е станал езеро. Ако ударът се е стоварил върху хълм с водоизточник или подземен извор, той в крайна сметка ще се напълни с вода.
	Лора отново тръсна главата си.
	— Това е! Как може да съм толкова глупава? „Аурун пада удавен“… „Той спи в Раната“. Било е под носа ни през цялото време: Раната е кратер, който се е превърнал в езеро!
	— Не се вълнувайте твърде много — каза Дювал. — Пиренеите имат стотици езера, може би хиляди. Когато погледнете на картата, ще видите всички тези _Estany_.
	— Какво означава тази дума?
	— Идва от каталонски, означава изкуствено или естествено езеро. От френската страна ще видите съответно _Lac de_ и _Etang du_.
	— Вие наистина сте своеобразен Деби Даунър — измърмори Рик.
	— Какво е това? Не съм наясно.
	— Хиляди? — попита Лора. — Наистина ли?
	— Може би преувеличавам. Но има много, много езера.
	Лора посочи змията на татуировката.
	— А области, които са известни със змии?
	Дювал поклати глава.
	— Няма как да знам.
	— Ами името Аурун? — попита Рик. — Това не ви ли насочва към нещо местно?
	— Това е старогермански или франкски. Стара Галия и Аквитания са били пълни с франки през шести век. — Той изви козята си брадичка за секунда-две, после добави: — Може би мога да предложа нещо, което би стеснило границите на търсенето на тази Рана. Ако не е езеро, още отсега ви казвам, че никога няма да го откриете.
	— И наричате това помощ? — попита Рик.
	— Не, не, почакайте. Не съм приключил. Ако тази Рана сега е езеро, тя ще бъде кръгла и може да има остров в центъра си.
	— Наистина ли? — попита Лора, заинтригувана. — Защо смятате така?
	— Големите кратери често съдържат централен връх. Не мисля, всъщност съм сигурен, че няма да откриете много голям кратер, но ако ударът е причинен от прегряла скала, говорим за температура до точката на топене, то може би е имало известно централно извисяване, което да стърчи над повърхността. Когато кратерът се е запълнил с вода, върхът се е превърнал в остров.
	Лора вече не се съмняваше, че търсят езеро в Пиренеите. Намирането на езеро с централен остров щеше да ограничи търсенето — ако можеха да намерят такова езеро.
	— Знаете ли справочник на езерата във Франция? Или още по-добре на тези в района на Пиренеите?
	— Мисля, че да. Всъщност съм сигурен, че съм виждал такъв. Но езерата са изброени по име. Вашето езеро би трябвало да има име, под което да е записано. Знаете ли го?
	— Не.
	— В такъв случай справочникът няма да ви е от полза. Но от друга страна, езерото ви може дори да си няма име. Може да е в някакво отдалечено място, където местните хора го наричат просто „езерото“.
	Определено е Деби Даунър… но такъв, който посочва очевадни факти. Тя се обърна към Рик.
	— Някакви идеи?
	— _Google Earth._
	— Сигурно се шегуваш. Това може да отнеме цяла вечност.
	Той сви рамене.
	— Не виждам да имаме друг избор. Най-малкото, разполагаме с отправна точка от израелските координати. Намираме това място и правим разширяване на мрежата за търсене. И друг път съм си играл с приложението. Разполагаме с увеличение, което ще ни позволи да забележим езеро, а след това просто ще използваме стрелките, за да се плъзгаме по него във всички посоки. Линиите с географска ширина и дължина могат да ни служат като мрежа. Ще бъде адски досадно, но можем да го правим на смени. Освен ако, разбира се, нямаш по-добра идея.
	Тя се опита да измисли и не успя да й дойде нито една. Очакваше ги наистина сериозна работа, но осъзна, че не й пука. Беше се отдала на търсенето изцяло. Дали налудничавите възгледи на Рик не са заразни? Предпочиташе да мисли, че нейната нова решителност се подхранва от интелектуалното предизвикателство да събере всички тези безполезни парчета в едно последователно цяло.
	— _Google Earth_, идваме!


>>	12.

	Изпратено от Лора Фанинг 18:02 GMT/UTC/DST +2:00
C>
	Отново се опитах да звънна, но продължава да ме отхвърля. Би ли се свързал с оператора, за да видят какъв е проблемът и дали могат да го отстранят? Предпочитам разговора вместо съобщенията. И понеже не съм чула противното, предполагам и се надявам, че Мариса е добре. Най-вероятно обядвате, докато аз търся ресторант за вечеря. Планирам да прекарам останалата част от вечерта в Google Earth. Благодаря още веднъж, че се грижиш за Мариса. Предай й, че я обичам.
C$
	Получено от Стивън Гейнс 18:09 GMT/UTC/DST -4:00
C>
	Отново се опитах да звънна, но продължава да ме отхвърля. Би ли се свързал с оператора, за да видят какъв е проблемът и дали могат да го отстранят? Предпочитам разговора вместо съобщенията, особено при състоянието на Мариса. Как е тя? Наистина се побърквам от притеснение. Прекарах целия ден в чакане на гишето за билети и продължавам търсенето онлайн. Заклещена съм тук. Успях да резервирам място за ранен полет утре, който ще ме отведе вкъщи, по обяд трябва да съм при вас. Кажи на Мариса, че я обичам и че ще я видя утре.
C$
	Получено от Лора Фанинг 18:11 GMT/UTC/DST +2:00
C>
	Здрасти, мамо. Аз съм Мариса. Татко каза да ти пиша, че съм добре. Наташа е тук и учим география. Къде си, за да те намерим на картата? Липсваш ми. Обичам те, Мариса.
C$
	Изпратено от Лора Фанинг 18:14 GMT/UTC/DST +2:00
C>
	Здравей, скъпа. Радвам се, че се чувстваш добре. Успя да ме притесниш. Аз съм в Париж. Когато го намерите на картата и се вгледате хубаво, ще ме видиш как ти махам. Обичам те. Ще се видим скоро.
C$
	Изпратено от Стивън Гейнс 18:22 GMT/UTC/DST -4:00
C>
	Не можеш да намериш място в нито един полет за Ню Йорк от Париж?! Това е пълна лудост! Но както и да е. Утре по обед ще си тук. Слава богу. Не искам да те плаша, но нещата тук не са никак добри. Тестът, който поръча, е положителен. Тя има цитомегаловирус. Все още не знам какво е това, но докторите не казват хубави неща. Предполагам, че не трябва да ти казвам това. Иска ми се да имаше крила. Тук имаме нужда от теб. Побързай!
C$


>>	13.

	В приложението _Google Earth_ Рик въведе координатите Е1°21’36’’ и N42°47’38’’ и Лора откри, че се взира в празен планински склон, почти на километър над морското равнище в района Ариеж.
	— По средата на нищото… Няма съмнение за това.
	Професор Дювал ги бе насочил към хотел „Виктор Юго“ недалеч от града — стара, четириетажна сграда с разнебитен водопровод и малки стаи, но подходящи за тяхната цел. Вечеряха суши в „Масаки“, японски ресторант на приземния етаж, след което бяха насочени към кафене с интернет, в което наеха най-големия монитор и се подготвиха да „изгорят“ очите си.
	Тогава получиха съвпадение с езеро, намиращо се на север от координатите. Обозначението казваше _Etang de Lers_.
	— Какво значи това? — попита Рик.
	Лора нямаше представа.
	— _Etang_ е езеро. _Lers…_ — Тя сви рамене. — Не е кръгло, но нека го огледаме.
	— Проклет да съм — каза той, когато увеличи изображението. — Има остров.
	Възможно ли е? Можеше ли онези грубо нанесени азимути да преминават на километър-два от Раната? Изглеждаше невъзможно, прекалено хубаво, за да е истина… Някак нагласено?
	Островът се намираше в близост до южния бряг и беше залесен с дървета. Изобщо не приличаше на централен връх на паднало небесно тяло. По-скоро на полуостров, на част от бреговата линия, отрязана от покачилата се вода. В момента, в който водата се оттегли, той щеше да се превърне отново в полуостров.
	Плюс това покрай _Etang de Lers_ минаваше черен път, а на северния бряг имаше снекбар, заобиколен от икони за снимки.
	— Не е Раната, това е сигурно — каза Рик. — Изглежда като туристическа дестинация. Плувен басейн през лятото и място за моторни шейни през зимата.
	Те завъртяха картата по посока на часовниковата стрелка, постепенно излизайки от изходната си точка в непрекъснато увеличаващ се квадрат. Не откриха никакви езера. Когато търсенето им бавно се разшири на запад, намериха много, всички носещи наименованието „etang“ вместо „lac“. От въздуха езерата контрастираха доста отчетливо, изглеждайки тъмносини, почти черни срещу зелените и кафяви сухи земи. Понякога бялото замъгляване на облак се отразяваше по повърхността им.
	— Никога не съм знаела, че езерата имат толкова много форми — каза Лора, когато се отказа от мишката и потърка очи. Повече от два часа ровеха в това, без да постигнат нищо.
	— И колко малко са кръгли — допълни Рик.
	Вярно е. Повечето бяха със свободна форма, продиктувана от терена на заобикалящата го повърхност. Но нито едно езеро досега, независимо от формата си, не притежаваше истински остров — централен или какъвто и да било друг. Лора беше убедена, че това е безнадеждно упражнение, но не искаше да го казва. Тя вярваше в умението да запазиш мълчание, освен ако нямаш по-добра идея на разположение. А тя нямаше.
	— Ей, тук има нещо — каза Рик.
	Тя се наведе, взирайки се в синьо-черния кръг. Търсеше етикет.
	— Къде му е името?
	— Изглежда, че няма такова. Струва ми се около половин километър… и… ами, това в средата не е ли остров?
	Тя стисна рамото му превъзбудена.
	— Да! По дяволите!
	Той погледна ръката й и тя осъзна какво прави. И го пусна. Рик увеличи изображението до крайната точка на отчетлива резолюция и прегледа бреговата линия.
	— Няма име… Никой не е публикувал снимки… Няма снекбар, няма път, освен ако тази кафява линия не е такъв. Може да има няколко къщи сред дърветата, но ако е така, те ще са доста селски тип.
	Изображението се плъзна по водата към централния остров. Докато се движеше, то се замъгли отново.
	— Това е максималната резолюция — каза той. — И има само гледка от въздуха. Нищо отстрани.
	— Ако има нещо на този остров, то това трябва да са дървета. Но какво е това кафяво петно?
	Той я погледна.
	— Сграда? По дяволите! Възможно ли е да е…?
	Лора кимаше, едва успявайки да сдържи вълнението и възторга си.
	— Къщата на падналите богове! Възможно е! Дяволски възможно е!
	Тя се втренчи в неясното изображение, докато Рик надписа координатите.
	— Започнахме от средата на нищото и се озовахме в периферията му. Дори няма път. Как да стигнем дотам?
	— Няма проблем. Да се върнем в хотела.


>>	14.

	Брадшър свали телефона си.
	— Беше нашият човек — този, който ги следи. Проверил е компютъра, след като са напуснали кафенето. Изчистили са историята си в приложението на „Гугъл“, но…
	Нелсън вдигна ръка.
	— Нека отгатна, открили са абатството.
	— Би могло. Открил е няколко препратки към търсения в района на Пиренеите. Което поставя под съмнение ползата от доктор Фанинг.
	Двамата седяха в импровизирания си офис в селската къща. Главата на Нелсън пулсираше и имаше нарушения в зрението му. Той сякаш наблюдаваше Брадшър през мъглив прозорец.
	— Какво те кара да мислиш така?
	— Отправила се е към абатството. Ние сме запознати с всяко негово ъгълче и пролука. Но знаем ли какво тя ще открие там?
	Той осъзна, че брат Брадшър все още има много за учене. Беше отличен агент, грижеше се за листата, но в усърдието си да поддържа всяко едно свежо и зелено губеше от поглед дървото.
	— Първо, тя откри абатството. Това само по себе си е постижение.
	— Но е безсмислено за нашите цели.
	_Дървото!_ — на Нелсън му се искаше да извика. — _Виж дървото!_
	— Позволи ми да довърша, моля те.
	— Съжалявам, сър.
	— Искам да кажа, че тя откри абатството, без реално да го търси. Тя очевидно търси онова, което езичниците наричат Раната. — Идиотизмът на думата така и не му се изясни. Имаше логика в това да олицетворяват Земята като божество, но планетата няма как да бъде ранена. — Това означава, че е следвала езическата митология и е открила мястото, на което първоначално се е заговорило за създадената от змията адска отвара.
	Дори и през замъгленото си зрение той можеше да види изражението на Брадшър, което сякаш крещеше: „И какво от това?“.
	— Кажете ми, агент Брадшър, някой друг правил ли е подобно нещо? Някога? Скрихме директориите на езерото дори и от картите. Вярно, със сателитните снимки няма какво да направим. И все пак, не познаваме никого извън Братството, Лечителите и няколко местни селяндури, които да знаят за езерото и абатството. И не познаваме никого, който да го е търсил и да го е намерил… с изключение на доктор Фанинг. Какво ви говори това?
	Брадшър придоби леко пораженчески вид.
	— Че може би е попаднала на нещо, че може да разполага с информация, която ние нямаме.
	Да, би могло. Но очевидно на него не му идваше наум, че една невидима ръка може да я ръководи. И не става въпрос за змията, тя имаше за цел да запази източника на панацея скрит. Тогава оставаше Господ.
	Нелсън искаше да сподели това с Брадшър, но пълното обяснение би означавало да разкрие и подробности за рака си, а той не беше готов да направи това. Все още не.
	— Възможно е. Знаем, че тя пресече азимути в Израел и те я отведоха до Раната. Кой знае? Може да е намерила и друг азимут, който да е последвала до самата Рана.
	— Защо просто не я хванем и не разберем какво има?
	Последното нещо, което Нелсън искаше — Змията ще се зарадва, ако го направим. Имаше нужда от по-земна обосновка.
	Той поклати глава.
	— Това е гъска със златни яйца. Защо да я убиваме?
	— Не съм казал да я убиваме…
	— Не буквално, не… — Поне все още. — Тя следва следите и ние сме точно зад нея, стъпка по стъпка. Ако се намесим, може да компрометираме нейната визия, може да прекъснем източника на потока й от информация. В момента тя работи за себе си. Според моя опит хората влагат максимум усилия, за да постигнат целите си. Ако я хванем, тя ще започне да върши работата за нас — под натиск. Тогава изобщо няма да видим същото ниво на ангажираност.
	Брадшър кимна.
	— Искате да кажете, че тя е като ловно куче, а ловните кучета работят най-добре без каишката си.
	— Именно.
	Може би имаше надежда за него.
	Нелсън извади лист хартия от джоба си и го плъзна по масата.
	— Искам да изпратиш това до телефона на добрия доктор.
	Брадшър го прочете и се намръщи.
	— Не се ли страхувате, че това може да я отклони от следата?
	Нелсън не можеше да не се усмихне.
	— Все още се придържаме към теорията за кучето ловец, разбирам. Не, не се страхувам, че това може да се случи. Тя ще продължи. Подготвям се за момента, когато ще се наложи да се справим с нея.
	— Смятате, че ще бъде по-уязвима без кучето си пазач.
	— Извънредно при това. Чел си досието му. Видя на какво е способен.
	— _Formidable!_ — каза той с френско произношение.
	— Точно така. Ето защо най-добрата ни тактика е „разделяй и владей“. — Той посочи към текста върху листа. — Изпрати това веднага.


>>	15.

	Лора беше разкопчала ризата си наполовина, подготвяйки се да си вземе душ, когато телефонът й регистрира получено съобщение. Името на Фил светна на екрана. Тя се поколеба. Единствената причина, поради която би й изпратил съобщение, беше още информация за Рик. Лора не искаше да чува нищо негативно. Започваше да го харесва. Не по онзи начин. А като спътник в приключението. Двамата напредваха, от половинчати разговорите им започваха да стават все по-приятни. Да, той беше излъгал за миналото си на морски пехотинец — и продължаваше да лъже за него — но това не беше чак толкова голяма работа, нали? Той беше умен и бърз и произходът им беше достатъчно различен, за да могат знанията им да се допълват взаимно. Доказа се като активна страна в търсенето.
	Да не говорим за това как я спаси от бог знае какво в Израел.
	Тя въздъхна и вдигна телефона. Както и да е. Не й беше минавало през ум да крие главата си в пясъка.
C>
	Хей, док. Опитвах да звънна, но не успях да се свържа. А гласовата ти поща е прецакана. Продължава да ме изхвърля. Но няма проблем. Имам новини за теб. Чакай само да чуеш.
C$
	О, гадост!
C>
	Моят познат от федералните направи малко разследване и изрови още едно име на този човек. Внимавай: неговото истинско име е Гарик Самърс и е бивш агент на ЦРУ. Бил е заподозрян в масово убийство, но не са успели да намерят доказателства. Хванали са го да продава класифицирана информация на Израел, но не са успели да повдигнат обвинения, така че в крайна сметка са го изритали. Никога не е бил Рамиз Хаддад, а Рик Хейдън е идентичност, която е приел, за да се скрие от полезрението. Очевидно, докато е бил в ЦРУ, си е създал доста голям дял врагове. Бих се отдалечил от този човек, док. Искам да кажа, че наистина трябва да се разграничиш от него. Звучи ми като магнит за неприятности.
C$
	Разтърсена, Лора препрочете текста. И после още веднъж, препъвайки се на „заподозрян за масово убийство“ и „продажба на класифицирана информация на Израел“. Беше го видяла как убива, и то с абсолютно хладнокръвие. И въпреки разпита в Израел те като че ли ги попретупаха, имайки се предвид мъртвите тела, които бе оставил след себе си. Възможно ли е това да е вид малка отплата за снабдяването с американски тайни в миналото? Добре! Дотук с толерантността! Не беше казал нищо за миналото си на тюлен и промяната на идентичността. Но стига повече. Време беше да се изправи пред лъва и знаеше къде е бърлогата му.
	Закопчавайки ризата си, тя закрачи решително по коридора и стовари юмрука си върху вратата на стаята му. За миг се зачуди дали това е мъдро. В края на краищата той беше убиец. Но странно, тя не се боеше от него.
	Той отвори вратата и застана пред нея в своите дънки и бяла тениска.
	— Хей. Нещо не е наред?
	— Да — каза тя и пъхна телефона си в ръката му. — Това. Прочети го.
	Смръщен, той взе телефона и погледна екрана. Намръщи се още повече. Накрая я погледна.
	— Кой ти изпрати това?
	— Приятел, който е проучил миналото ти.
	— Миналото ми? Защо?
	Защо? Добър въпрос. Беше го разкрила — трябва ли да има основателна причина за това?
	— Наясно си, че в началото не бях съгласна да съм с теб в това, но когато Щелман настоя, исках да разбера защо е толкова запленен от теб.
	— И разбра ли? Защото и аз бих искал да знам същото.
	Ето. Прави го отново. Тази обезоръжаваща гледна точка, че и той е в неведение като нея.
	— Не, но открих всичко останало.
	— Разбира се, че си го направила.
	Това я изненада.
	— Искаш да кажеш, че е вярно?
	— Повечето.
	— Частта с предателството?
	— Не. — Той се наведе и погледна в двете посоки на коридора. — Виж, можем ли да говорим за това вътре?
	Сама в хотелска стая с него. Лудост ли е, че не се страхува от него, че продължава да не се страхува от него?
	— Ще бъда ли в безопасност?
	— Сериозно ли ме питаш?
	Видя болката, която пробяга по лицето му, но не можеше да направи нищо. Той не беше откровен с нея.
	— Какво ще кажеш да излезем навън и да говорим? Само докато не чуя и твоята истина.
	Той въздъхна.
	— Предполагам, че така е честно. Нека облека риза.
	Той й върна телефона и не затвори вратата докрай. Върна се половин минута по-късно в ризата, която беше носил по-рано, и тежка бутилка, от която капеше лед.
	— Шампанско?
	— Хей, това е Франция, а Щелман плаща. — Той вдигна чифт високи чаши. — Изпратиха две. Искаш ли?
	— Не. — Тя веднага премисли. — Да. Бих могла да пийна.
	Двамата слязоха долу и застанаха на тротоара, встрани от трафика по „Лазаре Карно“. Той напълни двете чаши, подаде й едната, а след това чукна своята в нейната.
	— За честността.
	— Ще пия за това. — Тя отпи от шампанското. Малко по-тръпчиво от необходимото, но мехурчетата й харесаха. — Досега си бил всичко друго, но не и честен с мен.
	— Бях честен толкова, колкото можах.
	— О, я стига! Цялото това нещо с флота? Ти дори не си бил там.
	Той сложи бутилката на перваза на прозореца и се облегна на стената. Говореше тихо.
	— Не. Бях агент на ЦРУ. Но преминах пълното обучение за пехотинец и получих квалификация.
	— Затова не фигурираш в нито един екип?
	— Точно така. Тюлен съм неофициално. Ако бях зачислен към флота, щях да бъда в екип.
	— Но защо си преминал такова обучение?
	— Защото бях нагазил в дълбокото и нямах никого зад гърба си. Научаваш доста смъртоносни тактики като пехотинец. Исках уменията, за да се измъквам от трудности в случай на нужда.
	— И получи ли ги?
	Очите му останаха безизразни, докато отпиваше от шампанското си.
	— Получих ги.
	— Какво ще кажеш за продажбата на тайни на израелците?
	Той поклати глава.
	— Никога не се е случвало.
	— Тогава какво…?
	— Всичко беше въпрос на очерняне. Ще капсулирам една дълга, мъчителна история. Бях назначен в Германия. Голяма част от германците — общо казано чистите арийци, които биха направили Хитлер горд от себе си — беше приела исляма като своя религия. Много радикална форма на исляма. Звучи налудничаво, знам, но тези хора са имали своите причини за това. Та трябваше да проникна сред тях. И пътят ми към това, вярваш или не, беше чрез Израел.
	— Ето я и т.нар. „задна вратичка“.
	— Не е толкова побъркано, когато осъзнаеш, че МОСАД — това е израелското ЦРУ — има доста голямо присъствие в Германия след олимпийските игри в Мюнхен. Хората там наблюдаваха ислямистките групировки там. Те имаха връзки с тези арийски мюсюлмани и ме отведоха до местата, на които мога да ги срещна. Говоря перфектно немски с много лек швейцарски акцент. Спогодихме се и аз бях вътре. Но се оказа, че са отхвърлили радикалния ислям от онова време и са в нещо друго, нещо съвсем различно.
	— Като?
	— Това не е част от израелската история. Исках да знаеш как съм се свързал с тях. Когато свърших работата си в Германия, бях разпитан от МОСАД и продължих да поддържам връзка с няколко души там, след като се върнах в Щатите. Тогава не знаех, че поддържането на тази връзка ще доведе до провала ми като агент. В ръцете им попаднаха документи и всички доказателства за това сочеха към мен.
	— Не сме ли съюзници?
	Рик сграбчи бутилката и напълни чашата й. Не беше осъзнала, че я е изпразнила. Кога успя да го направи?
	— Имаме разузнаване, което не споделяме с тях. Те имат разузнаване, което не споделят с нас.
	— Излиза, че са ги откраднали и са те очернили?
	— Израелците ги бяха откраднали, но очернянето дойде от нашите. Не ме питай защо, не знам. Приятелите ми в МОСАД не можаха да кажат нищо, тъй като щяха да рискуват своя човек, същия, който е извършил кражбата, затова държаха устите си затворени.
	— И те оставиха на произвола на съдбата.
	Той сви рамене.
	— Не ги обвинявам. Трябваше да изберат един от нас. И избраха своя човек.
	— Затова ни пуснаха толкова лесно в Израел?
	Той кимна.
	— Предполагам. Чайат каза, че нареждането да не ни тормозят, е слязло отгоре.
	Лора не знаеше дали вярва в това. Причината можеше да бъде и друга — защото му дължат услуга за откраднатата информация. Но какво общо имаше всичко това с полицая от Саусалито?
	— Бил ли си някога в Сан Франциско?
	— Абсолютно. Прекарах известно време там след Германия.
	— Представяйки се за Рамиз Хаддад?
	Той се усмихна.
	— Не. Наблюдавайки Хаддад. Една от моите задачи беше проследяването на международните му контакти. Той беше служител в полицията на Саусалито, но също така беше прикрепен и към джихадистка клетка във Фриско. Той смени името си на Рик Хейдън и използва работата си в морския патрул на Саусалито, за да огледа подпорите на моста „Голдън Гейт“.
	— О, не. Да не би да е мислил…
	— О, да, мислеше го. Пенсионира се и кандидатства за работа в национален парк „Голдън Гейт“. Прихванахме съобщенията, засягащи план за взривяване на моста. Той имаше за задача да научи най-подходящите места за поставяне на бомбите. Тогава се случи израелският проблем и нещата станаха истинска каша. Рамиз — или Хейдън — изчезна по времето, когато с агенцията се разделихме, и аз реших да взема самоличността му.
	— Какво точно означава това „изчезна“?
	— Знаеш, изпари се.
	— Аз не…
	— Виж. Той спря да бъде джихадист. Какво още ти трябва да знаеш? Не исках ЦРУ или някой друг да ме притеснява, така че станах Рик Хейдън. Хора от високите етажи знаеха какво съм намислил и го погребаха. Не исках животът ми да бъде свързан с никого от ЦРУ и те не искаха никой да ги свързва с мен, така че това беше добро решение за всички заинтересовани.
	— Щом казваш.
	За пореден път чашата й беше празна и тя отново го остави да я допълни. Добра реколта.
	— Кой е твоят източник, между другото?
	Тя се усмихна.
	— Ако ти кажа, ще трябва да те убия.
	Защо, по дяволите, каза това?!
	Той поклати глава.
	— Не е смешно.
	— Добре, той е в отдела на местното шерифство.
	Изглеждаше шокиран.
	— Наистина ли? Шегуваш се?
	— Защо да се шегувам?
	— Защото, когато казах, че хора от високите етажи „погребаха“ идентичността ми, исках да кажа точно това. Не вярвам, че някой от шерифския отдел на окръг Съфолк, дори с помощта на приятел, би могъл да получи достъп до досието ми. Някой друг го е направил.
	Не й харесваше как звучи това.
	— Какво имаш предвид?
	— Някой иска да си изградиш лошо мнение за мен.
	— Защо?
	— На първо място, за да ми нямаш доверие… Най-накрая ми се изясни.
	— Не мисля, че…
	— Знаеш, че не сме сами в това, нали? Че от 536 ни следят през цялото време? Момчетата в Ган Йосеф имаха техните татуировки. Някой ни е проследил до обсерваторията, някой ни е наблюдавал и в интернет кафенето.
	— Ти си параноик.
	Той посочи телефона й.
	— Това съобщение има за цел да вкара клин между нас. Ако се разделим, те по-лесно ще стигнат до теб.
	Това звучеше още по-лошо и от предишното.
	— Получи ли се? — попита той.
	— Имаш предвид дали са успели да вкарат клин помежду ни? Зависи.
	— От какво?
	— От това масово убийство, за което се споменава. Какво ще ми кажеш за него?
	Той замълча и пое дълбоко дъх.
	— Този луд немски култ, за който ти споменах. Те имаха стара книга и правеха неразбираеми неща, за да въздигнат някого или нещо, наречено „тъмния човек“. Всички загинаха в огъня — мъже, жени, деца — всички бяха изгорени. Не бяха колкото в Уако, но бяха много. Нямаше никакво съмнение, че е палеж. Беше умишлено запален. Оцелях, затова бях заподозрян.
	Тя не можеше да си го представи като насилник на деца, особено не и след като видя как реагира на случая с малкото маянско момиченце.
	— Това беше нощта, в която видях нещо… нещо, което никога няма да мога да обясня.
	— Спомена го и преди. Какво е?
	— Човек, по-скоро форма — продълговата и изправена — движеща се през пламъците. Чувах писъците на умиращите, но той или тя изглеждаше като неподвластна на пламъците, сякаш се търкаляше сред крясъците.
	— Носеше ли защитно облекло?
	— Искаш да кажеш като на пожарникар?
	Тя кимна. Веднъж й се наложи да прави аутопсия на пожарникар, заклещен сред пламъци, толкова горещи, че дори и екипировката му не беше успяла да го защити.
	— Не. Той… беше черен. Най-тъмното черно, което съм виждал. Заобиколен от огъня, но не отразявайки светлината на пламъците. Изглеждаше така, сякаш ги абсорбираше.
	— Тъмният човек, когото спомена преди малко?
	— Не знам. Това беше тяхното нещо, не моето. Никога не съм чел книгата. И се радвам за това.
	Тя не знаеше какво да каже. Рик изглеждаше наистина разстроен. Трябва да е било ужасно преживяване, след като го е засегнало по този начин.
	— Тъмна материя.
	— Какво? Чувал съм за това.
	— Просто ми дойде наум. Това е нещото между звездите, което съставя по-голямата част от масата на Вселената. Казват, че тя не излъчва, не абсорбира, нито реагира на енергия. Просто е там.
	— Очаква се да повярвам, че тъмна материя се е разхождала между пламъците?
	Казано по този начин, звучеше нелепо. Но тя просто се опитваше да помогне.
	— Или може би е било някаква илюзия, плод на играта на топлината и пламъците.
	Той пресуши чашата си.
	— Може. Звучи добре. Нека се надяваме, че е било така, окей?
	— Но…
	— Стига сме говорили за мен. Уморих се. Всъщност мразя да говоря за себе си.
	— Добре, достатъчно. Но още нещо последно. Как трябва да те наричам? Гарик? Или Гар?
	— О, моля те, недей. Нито едното от двете. Гарик Самърс го няма. От достатъчно дълго време съм Рик Хейдън, че да започна да мисля за себе си като за Рик. Така че оставаме на Рик.
	— Но щом си бил очернен неправомерно, не искаш ли да изчистиш името си?
	— Не. Не ме интересува. И кое име? Името на Рик Хейдън е чисто. Това е всичко, за което трябва да ме е грижа.
	— А не искаш ли поне да разбереш кой те е натопил?
	— О, аз знам кой е. Човек от агенцията, с когото непрекъснато влизахме в челен сблъсък. Мразеше ме от дъното на душата си и съм сигурен, че стои зад това. Казва се Нелсън Файв.


>	Леандър

>>	1.

	Лора се събуди с име, препускащо в главата й.
	Файв… Нелсън Файв. То изкристализира в ума й едва след като се раздели с Рик. Нямаше никаква връзка между двете, беше сигурна, но фамилното име съвпадаше с това на Джеймс Файв, мъжа, когото блъсна като тийнейджърка.
	Не се бе сещала за него от години и се зачуди дали все още е жив. Името събуди отново онзи ужасен спомен.
	Шофирайки с лиценз за управление от една-две седмици тя нанасяше спирала върху миглите си в огледалото за обратно виждане, когато пропусна знак за спиране и удари мъжа. Все още можеше да чуе звука от главата му, разбиваща се в предния прозорец. Това й остави отпечатък за цял живот.
	Посещаваше го в болницата всеки ден, докато не го прехвърлиха на изток, все още парализиран в лявата страна на тялото. Перспективите за неговото възстановяване всъщност бяха нулеви.
	Именно безпощадната вина към Джеймс Файв я тласна да се запише в медицинското училище, защото първоначално искаше да бъде невролог, да бъде в помощ на хора като мъжа, когото осакати. А виж я сега: патолог, обиколил три континента за четири дни в преследване на дива гъска. Колко далеч се беше отклонила от целта си…
	Радваше се, че Рик спомена това име. Беше забравила за Джеймс Файв, а не можеше да си позволи това. Никога.


>>	2.

	— Наели са хеликоптер до Пиренеите — каза Брадшър, когато влезе в импровизирания офис на Нелсън.
	— Те?
	— Доктор Фанинг и Хейдън или Самърс…
	— Наричай го с името му по паспорт — заради някакво постоянство, ако не друго. — Той потърка слепоочията си. — Тя е още с Хейдън?
	— Определено.
	Той стовари юмрук в масата и звукът от това изстреля болка в мозъка му. Имаше ново умопомрачаващо главоболие, но беше прекарал нощта без друг припадък.
	— Проклятие! Защо? Що за мизерия е това? Да не би да са станали интимни? Това ли е?
	Самърс/Хейдън винаги беше имал успех с жените и много, много резки на колана си.
	— След като изпратих съобщението, двамата прекараха известно време на улицата. Предполагам, че му е потърсила сметка. После се уединиха за през нощта в собствените си стаи и се срещнаха на закуска рано тази сутрин. Доктор Фанинг направи няколко обаждания — говореше перфектен френски — и само преди няколко часа двамата отлетяха от „Шарл де Гол“ с „Колибри ЕС 120“.
	Нелсън кимна с неохотно възхищение.
	— Не губят и минута. Ще се приземят на брега на езерото, съвсем близо до абатството. Екипът за управление на дронове в Тулуза ли е?
	— Пристигна снощи според инструкциите. Току-що изпратих съобщение, че трябва да се отправи към хълмовете и да чака нареждания. Докторът и спътникът й разполагат с координатите на абатството.
	Нелсън отново удари по масата, но този път по-леко.
	— Това означава, че ако и когато трябва да се справим с нея, ще трябва да се справим и с него.
	— Сигурен съм, че ще успеем.
	— Аз също. Просто той е добре обучен и няма да се даде лесно, нито пък тихо.
	— Казахте, че ще ми разкажете историята си с него.
	— Така ли? — Нелсън не можеше да си спомни.
	— Да. И тъй като нямаме какво да правим, докато не пристигнат в абатството, помислих, че сега може да е подходящият момент. Имат няколко часа във въздуха, а хеликоптерът им няма да може да извърши цялото пътуване без презареждане.
	Нелсън се облегна назад. Е, защо не?
	— Един от моите проекти като анализатор беше група от германски нихилисти, изхвърлени от екстремистката организация „Байдер-Мейнхоф“ през 70-те години заради това, че са твърде буйни. Те се появиха на радара на Интерпол и впоследствие на агенцията, когато обявиха своя духовен прелом и преданост към доктрината на сунитския ислям в Уахаби. Гарик Самърс — нашият настоящ Рик Хейдън — беше внедрен сред тях, за да се сдобие с информация за схемите им за масово унищожение. И тъй като бащата на Хейдън прекарва години, работейки за „Шелинг“, швейцарски фармацевтичен гигант, той израства в Женева, където немският става негов втори роден език.
	— Перфектен за работата — вметна Брадшър.
	— Точно така. Но тук историята става интересна. По времето, когато бива инфилтриран в групировката, те изоставят уахабизма заради нещо много по-тъмно. Стана ясно, че обредите, които този налудничав култ практикува, не включват тероризъм или някаква заплаха за САЩ или нейните интереси, което всъщност беше от значение за агенцията, затова дадох препоръка Хейдън да бъде изтеглен.
	Брадшър се наведе напред.
	— Имам чувството, че това не е краят на историята.
	— Дори не сме и в средата й. И така… той отказа да напусне. Отказа да каже и защо, просто не си бил свършил работата. Подозирах, че е бил присламчен.
	— Присъединил се е към култа?
	— Точно. И това създаде заплаха за другите агенти, разбира се. Бяхме подготвили екип за изтегляне, готов да влезе във всеки един момент, когато старата ферма, която групата наричаше дом — подобно на това тук — избухна в пламъци. Знаехме, че съхраняват взривоопасни вещества и запалители от различен вид, и нещо или някой е трябвало да ги възпламени. Тъй като човекът ни беше единственият оцелял, ние го заподозряхме, но не успяхме да докажем нищо.
	— Това ли е въпросното „масово убийство“, споменато в неговото досие?
	— Да. Единадесет възрастни — шестима мъже и пет жени — и петнадесет деца под десетгодишна възраст.
	Брадшър подсвирна.
	— Деца.
	— Да. Той беше доведен у дома, но като че ли така и не успя да се адаптира. Посттравматично разстройство, предполагам. После го заподозряха в продажба на информация на старите му другарчета в МОСАД. Отново не успя да се докаже нищо, затова той и агенцията решиха да тръгнат по различни пътища в името на доброто и на двете страни. Като прощален жест той уби Рамиз Хаддад, който беше променил името си на Рик Хейдън, и прие неговата самоличност.
	— Ние знаем за това?!
	Нелсън кимна.
	— Знаем. Смъртта на Хаддад не беше загуба на генофонд. Той имаше връзки с ИСИС и складираше експлозиви — само въпрос на време беше да се опита да направи катастрофа. Бюрото беше обезпокоено, защото чрез наблюдението му се надяваха да стигнат до по-голяма риба, но _c’est la guerre_.
	_Това е историята ми и аз се придържам към нея_, помисли си Нелсън.
	Не искаше да казва на Брадшър или на когото и да било другиго, че Хейдън няма нищо общо с информацията, продавана на израелците. Както и че именно той бе уредил всички доказателства да сочат към него.
	Според анализатора, сверявал подробно данните от досието на Хейдън от времето му в Германия, Нелсън беше този, извършил разпита при завръщането му. Разпитваният бил умствено и емоционално дезориентиран, бръщолевещ за някакъв „тъмен човек“, когото бе видял сред огъня, декламиращ богохулство след богохулство. Напълно ненадежден. Опасен пробив на сигурността с часовников механизъм.
	Тогава Нелсън реши, че би било по-добре за агенцията, ако бъде изхвърлен. А когато възможността се появи, той не се поколеба.
	Сега пожела промяна на темата.
	— Какво ще ми кажеш за комуникацията на доктора с дома й?
	— Следим я денонощно, въпреки че не очакваме да се обади вкъщи поне преди 13:00 местно време. Може би по-късно в зависимост от това колко дълго ще остане в хълмовете. В близост до абатството няма покритие.
	— Готови ли са съобщенията, които трябва да се изпратят?
	Брадшър кимна и се усмихна.
	— Сътворили сме ужасна буря, която да отмени всички полети. Така че, дори и съпругът й да й предложи да наеме чартър до вкъщи, пак да бъде невъзможно.
	Нелсън знаеше, че прогнозата за времето предвижда чудесен ден.
	— Това може да отиде по дяволите, ако съпругът й провери времето на континента.
	— Не мисля, че ще се стигне дотам — каза Брадшър. — Той е прекалено зает с болната си дъщеря. Положението не е никак добро.
	Би трябвало Нелсън да изпита угризения за това, че държи една майка в неведение за болестта на дъщеря й, но това беше Лора Фанинг. Тя си го заслужаваше. Освен това присъствието на д-р Фанинг вкъщи нямаше да подобри състоянието на детето по никакъв начин. И без значение накъде я отведеше пътят, тя така или иначе никога нямаше да види дъщеря си отново… защото нямаше да се прибере у дома… Никога.
	В момента той беше твърдо убеден, че Господ го е определил за Моисей, а нея — за огнения стълб, който да го отведе до Обетованата земя. Що се отнася до дъщеря й, детето беше под грижите на добри лекари и съдбата й бе в ръцете на Бог.
	Остави го, нека Бог се погрижи.


>>	3.

	— Както изглежда, няма да сме сами — отбеляза Рик, докато вървяха към острова.
	Хеликоптерът им беше спрял в Тулуза, за да презареди, след което последва координатите, които Рик копира от приложението на „Гугъл“ снощи.
	И ето ги, над Раната.
	Превозът не беше евтин, но Щелман поемаше разходите. Хеликоптерът се спусна на брега до водата и Рик наду лодката, която бяха взели със себе си. Пилотът се отпусна, запалвайки цигара, когато двамата се отправиха към острова. Лора седеше на предното весло, докато Рик пое това отзад.
	— Какво искаш да кажеш? — попита тя.
	Той посочи през рамото си към лодката, привързана към фиданка в близост до няколко стъпала, издълбани в скалата на острова. Още с приземяването си той забеляза няколко груби дървени лодки на брега на езерото, но не и тази.
	— Някой е дошъл тук преди нас. Това отпред на кърмата не е ли въдица?
	— Така изглежда — каза тя. — Но какви са тези кръстове по сградата? Мислех, че си имаме работа с езичници.
	Рик се беше втренчил в лодката. Той вдигна очи и да, това бяха кръстове.
	Сградата изглеждаше като едноетажен правоъгълник, изработен от бежови каменни блокове. От този ъгъл той и докторът имаха добър изглед към тесния край, който имаше вид и на предна част на конструкцията. Входът беше кръгла арка с изпъкнал ключов камък, а един прост християнски кръст стоеше издълбан в блоковете над него. Можеха да се видят още три подобни такива арки по протежение на дясната част на сградата, на всяка от които също имаше кръст. От покрива близо до предната част се издигаше тясна кула, отворена на върха. Камбанария?
	— Проклет да съм — каза той. — Църква.
	Лора поклати глава.
	— Кой нормален ще построи църква на този малък остров в средата на езеро насред нищото?
	— Защо трябва да е нормален?
	— Добър въпрос. Но… почакай. Това изглежда по-скоро като манастир. — Тя го погледна над рамото си. — Братството?
	Манастирът имаше повече смисъл. Религиозният ред предвещаваше монасите да се оттеглят в молитва и учение далеч от изкушенията на света. Що се отнася до хората от 536…
	— Кой друг, ако не те?
	Тя сниши гласа си.
	— Но Лечителите ни насочиха тук.
	— Докато 536 се опитваше да ни спре. Вече има смисъл.
	Тя клатеше глава.
	— Не, не. Изобщо няма смисъл. Нищо от това няма смисъл. Ако това е някакво почитано от Лечителите място, защо 536 ще строи манастир на него?
	— За да го пречисти и освети? Или може би просто за да замаскира езическия си облик.
	Стигнали вече по-близо, той можеше да види, че мястото е обрасло с лозя, а камбанарията е частично срутена отстрани.
	— Който и да я е построил, явно не влага много усилия в поддръжката й.
	— Изглежда изоставена — каза тя.
	Така е. И по-добре.
	— Насочи се към лодката — каза той. — Ще се вържем до нея и ще използваме стъпалата.
	— Имам важен въпрос относно лодката.
	— Нима?
	— Например на кого е?
	— Има само един начин да разберем. Освен ако не искаш да се върнем обратно. Ти решаваш.
	Той знаеше отговора й предварително, но смяташе, че трябва да предложи опцията.
	— Шегуваш се, нали?
	Той се усмихна. Това момиче няма спирачки.
	— Добре. Но първо да направим един бърз оглед.
	Беше сигурен, че тя е страшно нетърпелива да стигне до манастира, но настоя преди това да обиколят цялото място. Искаше да сведе до минимум възможността за неприятна изненада в момента, в който напуснат лодката си.
	Той ги насочи надясно и Лора загреба с всички сили. Не беше много умела с греблото, но още в самото начало настоява да помага. Харесваше това качество в жените.
	Ако трябваше да бъде честен, харесваше доста неща и в нея. Особено факта, че съобщението, което получи снощи, не я принуди да бяга панически. Тя беше просто прекалено умна и уравновесена, за да позволи 536 да си играе с нея. Това, което не му се нравеше обаче, беше фактът, че го е проучвала. Не го очакваше. А би трябвало. Като патолог, тя работеше в областта на правоприлагането, той трябваше да очаква, че би искала да научи повече за мъжа, с когото ще пътува, и ще знае точно как да го направи.
	Беше я подценил, но не толкова, колкото 536 с този текст.
	Беше шокиран от точността му. Това намекваше, че който и да го е изработил, има дълбоки връзки в правителството и в самата агенция. Гарик Самърс се бе оказал неудобен за ЦРУ, а хората от високите етажи искаха той не само да изчезне, но и да бъде забравен.
	Не че ги обвиняваше. След онова, което видя и направи в Германия, той се върна с толкова тежък случай на посттравматично разстройство, колкото нямаха дори и жертвите на драматизма в Ирак и Афганистан. Но се опита да го скрие. Защото, да бъде в предните редици, означаваше, че ще трябва да говори за това. А не можеше да говори за нищо, особено за нощта на пожара.
	Когато Файв инсценира случая с изтеклата информация към Израел, Рик знаеше, че времето му е свършило. Файв вероятно е смятал, че по този начин прави услуга на агенцията, но той всъщност направи още по-голяма такава на самия Рик.
	Знаейки, че когато си тръгне, наблюдението над Рамиз Хаддад ще бъде прекратено за достатъчно дълго време, в което въпросният да има възможността да постави експлозивите си около подпорите на „Голдън Гейт“, той изпрати тялото му във владенията на Дейви Джоунс и прие идентичността на Рик Хейдън.
	Новият персонаж му подейства като психологическа магия. Гарик Самърс претърпя ужасяваща умствена травма и този Гарик Самърс си отиде. Рик Хейдън не беше направил нищо, за което да се срамува. Като Рик Хейдън той успя да спи спокойно за първи път от години.
	Беше потресен, когато Лора го попита как да го нарича Гарик или Гар. Нямаше начин. С Гарик Самърс беше свършено и Рик искаше това да си остане така. Всъщност никой не искаше Гарик Самърс да се върне.
	От другата страна на острова забелязаха рибар: стар човек с дълга сива коса и мършава бяла брада, който стоеше над водата, ловейки риба. Той ги изгледа изпод широкия ръб на шапката си с цвят на слама, шапка мърлява от пот, а после махна с ръка.
	Рик и Лора отвърнаха.
	Лора извика:
	— _Pouvons nous venir à terre?_
	— Говоря английски — отговори той с висок, но крехък глас. — И това не е моя земя. Така че… да, разбира се.
	— Какво го попита? — попита Рик, продължавайки да гребе.
	— Дали може да слезем на брега.
	Те се привързаха към същата фиданка като другата лодка и Рик ги поведе нагоре по стъпалата.
	— Добре дошли — изрече глас от сенките на входа с доловим акцент.
	Рик инстинктивно постави тялото си между сградата и Лора. Разполагаше с ловен нож, който бе купил в Париж, но го остави в калъфа на колана си.
	— Откъде разбрахте, че ние говорим английски? — извика той.
	Старецът пристъпи с въдица, вдигната върху рамото си. Беше прегърбен и носеше овехтял пуловер над избледнели джинси. Кални, незавързани ботуши завършваха изображението. Изглеждаше достатъчно безобиден, но Рик имаше чувството, че не е съвсем прав за това. Не че беше опасен, просто… имаше нещо неправилно.
	— Ехото се носи по водата. Чух ви, докато си говорехте по пътя насам.
	Определено немски акцент.
	— Прави ли сме? — попита Лора, минавайки напред. — Това манастир ли е?
	Ясните му сини очи се впериха в нея изпод сянката на шапката му.
	— А вие сте…?
	— Лора Фанинг… от Америка.
	Той се усмихна.
	— Познах това по акцента. Аз съм Леандър. — Той погледна към Рик. — Ами вие?
	— Рик. — Той скочи директно към въпроса: — Сам ли сте тук?
	Последва крива усмивка.
	— Преди малко бях.
	— За някого, който живее в такъв изолиран район, говорите английски доста добре. — Идиотско изказване, съзнаваше той, но търсеше начин да накара този чешит да се разкрие.
	— Говоря и френски, немски и испански. Пътувам много, но винаги се връщам в тази област. Това е моят дом. — Той прокара поглед от Рик към Лора и после обратно. — Не мога да си спомня кога за последно съм виждал друг човек на този остров. Добре е да имаш компания.
	— Как е риболовът?
	— Малките басчета са чудесни.
	Лора погледна Рик, побутвайки го.
	— Може ли да поговорим за манастира?
	— Да, прави сте — каза Леандър. — Това е манастир.
	Рик посочи към лозята по разбитата зидария.
	— Прилича повече на „бивш“ манастир.
	Той сви рамене.
	— Кога манастирът се превръща в „бивш“?
	— Когато няма монаси.
	Леандър погледна през рамо към сградата.
	— Тук по принцип не е имало монаси… Поне не и откакто съм жив. По-правилно е да се нарича абатство. Мъжете идват и го посещават, но никой не остава. — Той се обърна към Лора. — Чух, че споменавате Лечители. Откъде научихте този термин?
	— Казаха ни, че се отнася за определена група езичници, които проследяваме. Също така са наричани и „Децата“.
	— Езичници… О, тези области са били дом на много езичници, а също и на еретици — последователи на Арий през деня. Но римляните, франките и монасите покръстили всички и убивали онези, които се противят.
	— Имаме една поема — каза Лора и извади листа хартия от задния си джоб. — Имате ли нещо против да я погледнете?
	_Тя изобщо не си губи времето_, помисли си Рик.
	— Нямам.
	— Не ви ли трябват очила? — попита тя и му подаде листа.
	— Не и когато светлината е добра. — Той наклони текста към слънчевата светлина и прочете на глас.
P>
	Между дома на падналите богове
	и гробницата на падналата звезда,
	която уби лятото,
	Аурун пада удавен.
	Той заспива
	мъченически пленен
	и все пак подиграващ се с потисниците си.
	Той потъва в Раната
	междинно от портата на боговете,
	там, където петима бдят
	и неговият пазител ще го отведе към нов живот.
P$
	— Чували ли сте това и преди? — попита Лора.
	Той й върна стихотворението.
	— Разбира се. Тук всеки знае „Песента на Аурун“. Произхожда от тези области отпреди много, много векове, въпреки че това е първият път, когато я виждам на английски език. Оригиналът беше на каталонски, доколкото помня.
	— Манастир без монаси — каза Рик, мислейки на глас. Четенето на Леандър бе накарало парчета да започнат да се подреждат. — Мамка му! Това е този „дом на падналите богове“?
	Леандър кимна.
	— Да… ако старите приказки са верни.
	— Но… — Лора се огледа наоколо. — Откъде са паднали? Защо?
	— Милост — отвърна Леандър простичко. — Елате?
	Той се отдръпна под арката и им даде знак да го последват. Импулсивно ръката на Рик намери дръжката на ножа. Леандър спря пред тъмния правоъгълник на отворената врата и Рик затърси признаци на живот или движение по сенчестия коридор. Всичко беше спокойно. Леандър посочи редица издълбани в камъка над вратата символи.
C>
	DXXXVI
C$
	Рик се напрегна.
	— Е, предполагам, че това обяснява нещата.
	— Но защо са го построили тук? — попита Лора.
	— Не знаете ли историята?
	— Не. Но ще ни я кажете, нали?
	— Разбира се. Не е тайна. Препредаваме я от поколение на поколение. — Леандър посочи към каменен блок отдясно на арката. — Там. Нека поседна и да се стопля на слънцето, докато разказвам.
	Двамата го последваха и останаха прави, наблюдавайки го как се настанява.
	Той ги погледна.
	— Кажете ми това, което вече знаете.
	— Знаем за кометата, която е накарала небето да гори през 536-та г., и парчето от нея, което се е приземило тук.
	Леандър кимна.
	— Така наречената „Рана“ от стихотворението. Така я е нарекло семейството на Аурун. То идва от север и се смесва с вестготите, но продължава да се прекланя пред всемогъщата, пред Майката. Да бъдеш езичник, по онова време е било опасно, така че роднините на Аурун са се престрували, че следват ученията на Арий, който проповядва, че Исус не е аспект на Бога в Троицата, а отделно същество, по-нисше от Отеца. Но въпреки че самите ариани са считани за еретици от папата и управниците на църквата в Рим по онова време, те все пак са били възприети за по-добри от езичниците. За които пък църквата не е имала абсолютно никаква стойност. Ето го и предлога. Когато виждат небето да гори, те решават, че християнският Бог атакува Майката.
	Лора поклати глава.
	— И ние допускаме, че животът тогава е бил прост.
	Леандър се усмихна.
	— Почти. Представете си колко ужасно трябва да е било онова време: воал покрива небето, затъмнявайки слънцето след огнената стихия, причинила Раната. В деня на лятното слънцестоене пада тежък сняг. Лятото не идва и реколтата загива. Аурун спасява семейството си от глад, като ловува от все по-намаляващия дивеч и яде закърнели, деформирани треви, растящи около ръба на Раната, която бавно се запълва с вода. Той изкоренява устойчивите на студа растения и ги отнася вкъщи. Застигнат от треска заради заразена рана на крака си вследствие на ловен инцидент, той хвърля растенията в гърне с кипяща вода.
	— Откъде знаете всичко това? — попита Лора.
	— Баща ми ми разказа историята, когато бях дете, точно както му я е разказал неговият баща. Сега аз я разказвам на вас. Аурун не трябва да бъде забравен. На следващата сутрин той нямал треска, а раната му била излекувана. Чудо! Или може би следствие от чая, който си е направил? Аурун бил фермер, научил лечебни техники от своята майка. След като експериментирал, открил, че чаят, приготвен от цялото растение, има много лечебни свойства. Местните жители започнали да го тачат, а репутацията му нараснала.
	— Първият Лечител — каза Лора.
	— Да. И всичко е било наред, докато не се намесила църквата.
	— Ето го — каза Рик. — Братството 536 въздига своята грозна глава.
	— Тогава хората от 536 са обикновени монаси от Бенедиктинския орден. Няколко години след сблъсъка от манастира Монте Касино в Италия с мисия да създаде ново абатство в Галия пристига брат Хю. С препоръката на папа Вигилиус групата на Хю има благословията на цар Хлотар, който осигурява военен ескорт, за да гарантира безопасното й преминаване от Тулуза към Аквитания. Всеки бенедиктински манастир по това време е автономен, а Хю и неговите последователи искат да установят по-аскетичен начин на живот от този в Монте Касино.
	— Мирише ми на фанатизъм — каза Лора. — Или най-малкото на фундаментализъм.
	Рик кимна. Точно това, което си мислеше и той. Беше наблюдавал обкръжаващата ги среда, докато Леандър говори. Така и не успяваше да се отърве от чувството за някаква нередност.
	— Може да се каже. Това е била отправната точка, от която църквата, брат Хю и неговите последователи бенедиктинци видели себе си като пионери, осветители на новите пътища за славата Божия. Те избрали Южна Галия, защото решили, че изминалите години на студени лета и глад ще улеснят убеждаването на местните вестготи, предимно последователи на арианството, да приемат вярата в Света Троица и Византийската империя. Освен това било и по-безопасно, отколкото на Изток, където заради превози на зърно от Египет чумата достигнала Константинопол, а оттам се разпространила и по цялото Средиземноморие. Дори император Юстиниан не бил пощаден, въпреки че оцелял от болестта си.
	Лора погледна Рик.
	— Дювал го нарече юстинианската чума. Началото на Средновековието.
	— Да — отвърна Леандър и кимна. — „Тъмните векове“ и мъже като брат Хю спомогнали за тази тъмнина. Малко след пристигането си той чул за местен на име Аурун, който извършвал чудодейни изцеления. Всъщност тукашните ариани го наричали Свети Аурун. Това изобщо не се понравило на брат Хю и той заповядал на придружаващите го войници да му доведат Аурун.
	— Предполагам, че останалото не е хубаво — каза Лора. — Не и след частта с „мъченически пленен“ в стихотворението.
	Леандър се усмихна.
	— Никога ли не сте поставяли под въпрос реда на тези две състояния на съществуване? Искам да кажа факта, че „мъченичеството“ предхожда „пленничеството“ в стихотворението?
	— Предположих, че е било за целите на римата или за да се спази последователността на оригиналния текст.
	— Ще видим. В опит да докаже своята невинност Аурун обяснява на брат Хю, че не извършва чудеса, нито магия. Че това е просто чай, който приготвя от растенията, растящи по ръба на дупката, която Бог направил, когато от небето завалял огън. Той го води до кратера, пълен вече с вода, където Хю вижда въпросните усукани растения. Отецът му казва, че това не е Божие дело. Че нощта на огъня е дело на Сатаната — змията в днешно време — с цел да разруши Божията света църква. Че след тази нощ змията задушила светлината на Божието слънце, причинявайки години тъмнина, години без лета, глад по цялата империя, а сега и чума. Че тези деформирани растения са наследството на това покушение. И ако Аурун не бил еретик, той е щял да знае това. Хю нарежда той да бъде заловен. Но понеже нямало затвор, той е привързан към едно дърво.
	— Добре — каза Лора. — Значи последователността е обърната. Първо е бил пленен.
	— Ще видим. През нощта един франкски войник на име Пашал, натоварен с охраната на завързания лечител, показва на затворника проказата, обхванала долната част на крака му. Бил я криел от колегите си войници. Аурун го инструктира как да направи чая. Пашал следва инструкциите точно. Още на следващия ден проказата изчезва, но Пашал е принуден да наблюдава с ужас как Аурун е изгорен жив, а след това изкормен и разчекнат за ерес и магьосничество, както и за това, че се е преструвал на свят човек.
	— Пашал — каза Рик. — Сега знаем името на втория Лечител.
	Леандър се обърна към него.
	— Напълно сте прав. Но сега стигаме до абатството. Брат Хю става игумен на своя нов орден. Строителството е бавно, защото се строи върху възвишението в центъра на кратера. Част от материала можел да се добива от самото възвишение, но останалото трябвало да бъде пренасяно с лодка. Той избрал мястото, защото искал да прочисти и освети белега, останал от делото на Сатана.
	— Аха! — каза Рик, побутвайки Лора. Не можеше да се сдържи. — Казах ти.
	Тя го погледна.
	— Обичаш да излизаш прав, нали?
	— Да, да и пак да.
	— Защото това е наистина уникално преживяване?
	Той се засмя.
	— Това беше грубо.
	Да, наистина я харесваше.
	— Мога ли да продължа? — каза Леандър.
	Рик вдигна ръце.
	— Да. Ако обичате. Съжалявам.
	— Но Хю не успял да изкорени местните езичници и техните изцеления. Именно той започнал да ги нарича Лечители. И всеки път, когато откриел някого и го премахнел, друг се появявал. По време на строителството на абатството брат Хю развива странните теологични основи на своя нов орден далеч от ортодоксалността на Рим. Той приобщава своите монаси — някога бенедиктински, но вече далеч от своя първоначален физически и духовен ред — в новото си тълкуване. Съгласен е с учението на църквата, че въпреки че човек се ражда, за да страда, ние вършим работата Господна, облекчавайки човешкото страдание. Но според него ние трябва да облекчим само определени страдания. Езическата отвара, макар и тя да лекува болестта, е действие на Сатаната, създадено, за да разруши Божието наказание за прегрешенията в Едем. Човекът е изгонен от градината, за да познае смъртта и болестите, глада и отчаянието. Панацеята отменя тази Божия воля. И поради все по-нарастващия си фанатизъм и изгнание, те започват да олицетворяват Сатаната в змията.
	— Това е крайно изкривен поглед над Битие — каза Лора.
	— Не знам — вметна Рик. — Логически е съвместимо с мита за Рая.
	— О, разбира се, че ще решиш така — каза тя. — Защото е съвместимо и с твоя мит, че е зло, понеже идва „отвън“ — където и да е това.
	— Сега не е моментът да засягаме тази тема — каза Рик, но думите й го пронизаха като нож.
	Беше ли този човек тук част от 536? — това беше въпросът.
	— Моля ви! — каза Леандър. — Мога ли да приключа? Хю и монасите му се посвещават на мисията да спрат злото, започнато от Змията през 536-та. Те наричат братството си с тази година, за да не забравят важното никога.
	— Това обяснява толкова много — каза Лора. — Тоест те не искат панацеята за себе си, искат да направят така, че никой да не я получи.
	— Да. И за тази цел брат Хю решил да унищожи всички растения около кратера. Той призовал един послушник — бивш войник, напуснал армията, за да се присъедини към ордена 536 — и го инструктирал да откъсне всички растения, които Лечителите използват за своята отвара, след което да ги изгори. Не можел да спре езичниците, но смятал, че ако унищожи суровината за тяхната адска отвара, ще ги направи безсилни. Твърди се, че започнал незабавно. Но името на въпросния послушник било Пашал, който, ако си спомняте, бил излекуван от Аурун. Той и другите като него се били превърнали в една пета от монасите. В действителност именно Пашал ръководел добива на каменна суровина, с която било изградено абатството, и казал на своите колеги Лечители да изкоренят колкото могат повече растения и да ги култивират на отдалечено място в планините, където те ще могат да растат на сигурно място.
	— И така започва — каза Рик. — Тайната война, продължила хилядолетие и половина. А ние сме в средата й.
	— Как така? — попита Леандър.
	Лора поклати глава.
	— Друга дълга история.
	Леандър бавно се изправи.
	— Бих искал да я чуя, но мехурът на стареца е пълен. Ще го облекча в далечната страна на абатството. Не си тръгвайте.
	— За нищо на света — каза Лора. Тя се обърна към Рик, когато старецът се насочи към лявата страна на абатството. — Е, какво мислиш?
	— Мисля, че току-що напипахме златната жилка на науката за панацеята. Старият пич даде отговор на доста въпроси. Но можем ли да му се доверим?
	— Какво имаш предвид?
	— Има нещо в него. Иска ми се да мога да кажа какво, но… И не ми хареса това, че тръгна сам оттук.
	Лора се усмихна.
	— Защо не погледнеш зад ъгъла, за да провериш дали наистина се облекчава?
	— Не мисли, че не ми е хрумнало.
	Но щеше да пропусне. Вместо това той посочи абатството.
	— „Домът на падналите богове“ — и езерото. — „Гробницата на падналата звезда“.
	— Точно така. Но „Аурун заспива мъченически пленен“ някъде „между“ тях. Къде се предполага, че е това?
	Рик вече знаеше стихотворението: „… И все пак подиграващ се с потисниците си./Той потъва в Раната/междинно от портата на боговете,/там, където петима бдят/и неговият пазител ще го отведе към нов живот“.
	Огледа се наоколо.
	— „Портата на боговете“ може да е входната врата на абатството. Но какво означава „междинно“ от това?
	— Наполовина? — предложи Лора.
	— Да! На сто и осемдесет градуса.
	Той забърза от дясната стена на абатството към задната част — празна каменна ограда с кръст, издълбан в нея. Липсваше дори арка. Надяваше се да намери някаква статуя или паметник — някаква постройка. Но всичко, което намери, беше храсталак.
	— Провери земята за капак или нещо подобно — каза той, като раздели храстите.
	— Не мислиш, че ще го направят лесно откриваем, нали?
	— Или потърси останки от статуи — а именно на „петимата“, които „бдят над него“. Аурун трябва да е долу.
	— Няма нищо друго освен мръсотия и камъни — каза Лора.
	Да, тя беше права. Мамка му!
	Той пристъпи към водата, където бяха видели Леандър да лови риба.
	— Почакай… „Аурун пада удавен“. — Той посочи към водата. — Той е там.
	— Но няма статуи на петима мъже. Какво ще кажеш, ако са изсечени във виража?
	Рик се наведе да погледне.
	— Няма нищо друго освен чиста скала.
	— „Петима бдят над него“ — каза Лора. — Ами ако се има предвид във височина? Хората не са били по-високи от метър и петдесет по онова време. Възможно ли е да се намира в някаква крипта… на седем метра и половина надолу?
	— По дяволите, възможно е. „Мъченически, пленен/и все пак подиграващ се с потисниците си.“ Съвпада. Първият му ученик, Пашал, е отговарял за кариерата. Поставили са го точно под абатството, където ще се намира, образно казано, под носа им за вечността.
	— Съвпада, но вярно ли е?
	Той започна да сваля якето си.
	— Има само един начин да разберем.
	— Не мислиш да…
	— Ако не се сещаш за нещо по-добро, това е най-доброто, което аз имам.
	— Трябваше да донесем някаква екипировка.
	— Никой не желае това повече от моя милост. — Свободното гмуркане на седем метра и половина надолу не го притесняваше. Обучението му за тюлен му бе предложило доста по-лоши неща. Проблем можеше да се окаже температурата, защото Рик знаеше, просто знаеше, че водата ще бъде студена. Твърде студена и мускулите му ще се схванат. — Разменям царство за сух водолазен костюм.
	— Може би трябва да повикам Леандър…
	— Нека изпразни пикочния си мехур спокойно. На старите момчета им отнема повече време.
	Докато сваляше памучните си боксерки, той чу въздишката на Лора зад себе си. Гласът й беше дрезгав.
	— Има някои неща, които човек не трябва да показва пред публика.
	Той се засмя.
	— Не ми казвай, че съм се изцапал!
	— Просто направи това, което си решил да правиш.
	Той извади фенерчето от джоба на якето си. Водата изглеждаше чиста и високото слънце щеше да даде достатъчно светлина близо до повърхността, но седем метра по-надолу щеше да се нуждае от допълнителна такава. Не беше водонепромокаемо, само водоустойчиво, но той смяташе, че ще издържи по-дълго, отколкото въздухът в дробовете му.
	Вдигна ловния си нож.
	— Очакваш да попаднеш на акули ли? — попита Лора.
	— Никога не знаеш. Може би на митично морско чудовище.
	Той пусна ножа.
	— Внимавай — каза Лора.
	Рик погледна назад и забеляза притесненото й изражение. Грижа я е? Добре е да го знае.
	— Ще се видим след няколко минути.
	После погледна надолу към неподвижната повърхност на водата. Имаше видимост може би на метър и петдесет надолу. Ако изчисленията на Лора бяха верни, щеше да намери нещо на около седем и половина под повърхността.
	Той напълни дробовете си до краен капацитет, след което бавно освободи дъха си на четири пъти. Поемайки финален дъх, стисна здраво фенерчето си и се гмурна с главата напред. Психически беше подготвен за студа, но шокът едва не го остави без въздух. Нямаше начин това да е само планински отток. Със сигурност някой студен извор имаше намеса.
	Заплува директно надолу, загребвайки с едната си ръка, докато с другата държеше фенерчето насочено. Почти веднага откри отвор: черен квадрат, близо метър на метър, изрязан в скалната маса на възвишението. Определено не беше естествен.
	Поколеба се само за секунда, преди да се плъзне навътре с включен фенер. Очакваше да намери ковчег или някакви скелетни останки, но проходът направи рязък завой нагоре. Той го последва. Съмняваше се да има някаква определена граница, при което излизането му щеше да отнеме повече време, отколкото влизането. Ето защо реши да си позволи още три-четири метра, преди да започне да се отдръпва.
	Фенерчето примигна — _не ме изоставяй сега_ — и се отрази в нещо отпред. Краят на прохода? Той се замисли за целта си като цяло, когато изведнъж нещо облъхна лицето му.
	Въздух?
	Да. Светлина нямаше, а въздухът бе застоял и мухлясал. Измъкна се от водата. Не можеше да се каже, че е топло, но температурата беше като балсам за кожата в сравнение с езерото.
	Той прекара известно време, за да се отцеди от водата, разтривайки се, за да се затопли. Установи, че се намира точно под абатството. Което го поставяше точно „между дома на падналите богове/и гробницата на падналата звезда,/която уби лятото“.
	Рик насочи светлината на фенерчето си наоколо. И така, къде спеше Аурун? Едва бе започнал търсенето си, когато над него се понесе дълбок стържещ звук.


>>	4.

	Втренчен в монитора, Нелсън се напрегна, за да прочисти замъгленото си зрение, но постигна минимален успех. Той седеше в тъмна стая — слабото осветление облекчаваше главоболието му — в задната част на чифлика в Балайнвилърс, с Брадшър и още двама от местните агенти.
	— Какво гледам?
	— Според инструкциите на агент Брадшър — заговори операторът, когото той познаваше само като Хенри, — екипът за наблюдение изкачи хълмовете тази сутрин и се настани в близост до определените координати. Дронът стигна до тази локация точно когато влязохте.
	— А, да — отвърна Нелсън, разпознавайки абатството в центъра на широкия изглед към езерото.
	Той усети пристъп на световъртеж, когато камерата закръжи наоколо.
	— Ето го хеликоптера, с който са пристигнали — каза Хенри. — Ще следвам бреговата линия.
	Нелсън отбеляза със задоволство, че никое от растенията на змията не се беше разпростряло на брега около езерото. Братството беше ефективно и ефективно бе изкоренило всичко.
	— На острова има някакви руини. Изглежда религиозно, ако се съди по кръста и всичко останало. Запознати ли сте с локацията?
	— Смътно — каза Брадшър.
	Хенри не беше от Братството, така че колкото по-малко знаеше, толкова по-добре.
	— Кажете ми отново защо наблюдаваме тези двамата?
	Нелсън кимна на Брадшър — не се чувстваше задължен да говори.
	— Това не е от съществено значение — каза Брадшър. — Но мога да кажа, че тя е лекар, нает от много богат човек с антиамериканска програма.
	— Говорим за соросиански тип спонсориране ли? — попита Хенри.
	Брадшър не отделяше очи от екрана на монитора.
	— Не си го чул от мен.
	— Е, стига това да е за сметка на вас двамата, а не за моя… Двете момчета от Интерпол, които управляват дрона, дори няма да попитат. Те обичат да си играят с него.
	— Ето я и нея — каза Брадшър, когато картината се завъртя към задната част на абатството. — Но къде е…?
	— Гледа към водата и струва ми, се стои до купчина дрехи — каза Хенри. — Възможно ли е спътникът й да е решил да поплува?
	— Както изглежда — отбеляза Нелсън.
	Той погледна към Брадшър, който изглеждаше също толкова объркан.
	— О, момент — каза Хенри. — Някой идва.
	Нелсън се приведе по-близо. Брадат старец вървеше зад д-р Фанинг. Това със сигурност не беше Хейдън. Нелсън никога не го бе виждал преди.
	— Кой, в името Божие, е това?!


>>	5.

	— Къде е приятелят ти?
	Лора подскочи от гласа на Леандър. Беше толкова притеснена, че наблюдаваше повърхността на езерото за завръщането на Рик, забравяйки за всичко останало.
	Тя посочи към водата.
	— Търси гробницата на Аурун.
	Гласът на стареца скочи с една октава.
	— В езерото?
	— Ами, решихме, че това е мястото според думите „междинно от портата на боговете“, така че отиде да провери.
	— Но водата е толкова студена. Що за импулсивно поведение? Първо трябваше да говорите с мен.
	— Там няма нищо, така ли?
	Леандър пристъпи към ръба и погали брадата си, гледайки към водата.
	— От колко време е там?
	Лора пожела да беше погледнала часовника си, преди той да се гмурне.
	— Две минути… може би?
	— Е, тогава да се надяваме, че е намерил прохода.
	Лора го сграбчи за ръката — тънка и кокалеста дори през тъканта на пуловера му.
	— Да е намерил кое?
	— Прохода до гробницата на Аурун.
	— За какво говорите?
	Той се обърна и й даде знак да го последва.
	— Ела. И по-добре вземи дрехите му. Ако е жив, ще бъде премръзнал.
	— Ако е жив? — промърмори тя. — Какво имате предвид?
	Лора вдигна дрехите на Рик и забърза след Леандър към предната част на абатството.
	— Чакайте… Почакайте ме! Какво искате да кажете с това?!
	— Водата е леденостудена, а проходът е тесен. Той твоят любим ли е?
	— Не. В никакъв случай. Просто ми помага в търсенето.
	— Грижа те е за него. — Това не беше въпрос.
	Лора се замисли. Предположи, че я е грижа за него. Иначе защо щеше да изпитва тази тревога в гърдите си? В началото беше сдържан и досаден, но впоследствие той се оказа надежден и добър въпреки странното възприемане за света.
	— Това е чисто професионална връзка, но той се превърна в мой… приятел.
	— Добър плувец ли е?
	— Не знам. — Тя не можеше да устои. — Казва, че плува като тюлен.
	— „Като тюлен“, странен избор на определение. Повечето хора биха казали „като риба“.
	— Не. Той е като тюлен. — Молеше се да й бе казал истината за това.
	Тя последва Леандър през входната врата на абатството. Точно под прага той спря и вдигна една доста модерна маслена лампа.
	— Подготвен сте — отбеляза тя.
	— Много пъти съм изследвал това място.
	Той опря малка запалка до лампата и светлината избухна. Тогава Лора се замисли над ситуацията си — намираше се насред тъмно изоставено абатство в средата на езеро, беше сама със странен старец, който просто чакаше на брега, когато пристигна тук. В някой фантастичен филм той щеше да се окаже не кой да е, а самият Аурун, възкресен от богинята Панацея. В някой трилър щеше да бъде лидер на 536 и да я нападне, хвърляйки я в тъмница…
	Тя огледа костеливите крайници на Леандър и неговия прегърбен гръбнак и осъзна, че може да се справи с него. А и това не беше филм.
	И все пак по-добре да внимава и да не го оставя да се озове зад нея.
	После я осени друга мисъл.
	— Мога ли да видя гърба ти?
	— Смятам, че в момента точно него гледаш.
	— Не, имах предвид кожата на гърба ти.
	Той я погледна.
	— Мислиш ли, че нося татуировка на Лечител?
	— Точно в момента не съм сигурна какво мисля.
	— Татуировката… По нея ли намерихте абатството?
	— Търсихме Раната. Може ли да видя?
	Той се обърна.
	— Щом искаш.
	Лора вдигна края на пуловера му, за да разкрие чиста кожа, толкова гладка и бяла, колкото на бебе.
	— Доволна ли си? — попита Леандър.
	— Доволна съм, що се отнася до това, че не си Лечител. Може ли да си вдигнеш ръкавите?
	Той се подчини: без татуировки.
	Но от кои е, ако изобщо принадлежи към нещо? Действаше като екскурзовод. Изглеждаше като местен жител, чудак, обичащ да ловува и да разказва истории за частната забележителност на района, и може би това беше всичко… Само че Рик беше усетил нещо „нередно“ в него и Лора също чувстваше, че може би имаше нещо повече, отколкото се виждаше на пръв поглед. Което означаваше, че започваше да мисли като Рик, а това май не бе особено хубаво нещо.
	Което я накара просто да остави Леандър да я преведе по централния коридор на абатството с неговите отворени врати и такива, които отдавна бяха изчезнали, водещи към малки помещения — малки кабинки в действителност. Всяка от тях имаше единично прозорче, гледащо към десния или левия край на сградата. Дневната светлина от тези кабинки осветяваше коридора, но той все пак си оставаше мрачен.
	— Тук — каза Леандър, спирайки пред единствената затворена врата. — Силна ли си?
	— Предполагам… относително.
	Тренираше в местната фитнес зала, когато успяваше да стигне дотам. Нямаше отчетливи мускули, но онова, което имаше, беше добре тренирано.
	— Добре — каза той. — Защото аз не съм.
	Вратата водеше към тясно каменно стълбище. Той държеше лампата високо с едната си ръка и се придържаше към стената с другата. Парапети липсваха.
	— Къде отиваме?
	— Долу. Да намерим приятеля ти.
	Стъпалата завършваха в малко помещение с каменни стени.
	— Това е било техният килер — каза той. — Охлажда се целогодишно.
	— Но…
	— Виждаш ли този килнат камък? — каза той, като пристъпи към ъгъла. — Трябва да го повдигнем.
	Квадратният камък беше с дебелина от около шейсет сантиметра и лежеше под лек ъгъл. Единият ръб се намираше на близо сантиметър над линията на пода. Леандър остави лампата до него и коленичи.
	— Помогни ми. Не мога да го направя сам.
	— Къде е моят приятел?
	— Ако всичко е наред, той ще чака долу, под избата.
	Това беше достатъчно за Лора. Тя пусна дрехите на Рик, коленичи до Леандър и подпъхна пръстите си под ръба. Заедно те дръпнаха нагоре. Камъкът се раздвижи, остъргвайки се в този под себе си. За съжаление, беше тежък и Лора се уплаши, че губи опората си, когато камъкът изведнъж започна да се издига сам.
	— Надявам се, че сте тези, за които си мисля — каза познат глас отдолу.
	Гърлото на Лора се стегна. О, я стига! Нормално бе да се притеснява.
	— Рик! Ти си добре!
	Той помогна да поместят камъка през останалата част от пътя му встрани, после вдигна глава в светлината.
	— Надявам се също така, че сте донесли дрехите ми.
	— Донесох ги. — Тя ги пусна през отвора. — Какво има там?
	— Нямах време да огледам. — Той погледна към Леандър. — Можеше да включиш тази дупка в пода в разказа си.
	— Не ми дадохте шанс. И освен това не ми казахте, че търсите Аурун.
	— Да, ами… нека облека нещо сухо и ще ви помогна да слезете, госпожо Фанинг. Можем да използваме фенера. — По-малко от минута по-късно той се върна. — Така е по-добре. Кой иска да бъде пръв?
	— Ще ви помогна — каза Лора на Леандър.
	Той поклати глава.
	— Бил съм там достатъчно пъти като млад. Не мисля…
	— Ъъъ, не… — каза Рик. — Няма да ви оставя там горе с този камък. Без да се обиждате на недоверието ми, но…
	Лора можеше да каже, че камъкът е твърде тежък за стареца, но пък и той би могъл само да се преструва на слаб. Старецът въздъхна.
	— Много добре. Не е останало много доверие в този свят, нали така?
	Лора му помогна да се плъзне през отвора.
	— Лек сте като перце — чу след малко Рик отдолу.
	Добре, може би той беше толкова слаб, колкото изглеждаше.
	Лора подаде лампата, после провря краката си през дупката и започна да се спуска. Ръцете на Рик се вкопчиха в бедрата й и я придърпаха надолу. Това й хареса. _Прекалено дълго време си без мъж, Лора!_
	— Тук е — каза Леандър, след като всички бяха на позиция.
	Той вдигна лампата и ги поведе по очукания, неравен скалист бряг. Светлината не успяваше да пробие мрака.
	— От това, което ни разказахте — каза Рик, — не е останало много.
	— Плътта му е била изгорена, а скелетът му — разчленен, но всички части са били налице. Приятелите и семейството му са ги събрали и погребали.
	— Как са стигнали тук?
	— Дело на Пашал. Намерил е тази кухина в камъка на възвишението и решил да изиграе номер на монасите. Когато строителството на абатството завършило, те ексхумирали останките на Аурун и ги промъкнали през този проход, който използвахте и вие. И именно затова е и странната последователност в стихотворението: „мъченик“ преди „пленник“. — Той вдигна лампата нагоре. — Пристигнахме.
	Лора пристъпи напред и погледна към скелета. Беше положен на издигната каменна плоча. Тя не очакваше никаква плът и не намери такава. Всъщност не намери нищо освен кости. Очевидно останките на бедния човек бяха положени по анатомичен ред… с изключение на единия от краката му.
	— Къде е дясната му бедрена кост?
	— Бедрена кост? — Леандър отстъпи от главата към далечната страна на тялото. — Преместена е тук.
	Лора го последва, но спря зашеметена. Бедрената кост стоеше изправена в ниша в скалата. Изглеждаше точно като жезъл…
	— Татуировката! — и после си спомни какво беше обвито около този жезъл в същата тази татуировка — именно бедрена кост. — Има ли… има ли змии тук?
	Мразеше змии, но и не би скочила — както повечето момичета — в ръцете на Рик.
	— Змии? — попита Леандър. — Не. Защо да има? Тук няма светлина. Няма храна.
	— Тогава защо в татуировките на Лечителите има змия?
	— Казахте ми, че сте използвали татуировката, за да намерите това място. Не сте ли попитали защо?
	— Щеше да бъде хубаво да го направим — каза Рик, — но тези, с които сме се срещали, изключвам последния, не биха могли да ни кажат нищо повече от това, което ще ни каже и вашият приятел Аурун тук.
	Лора си спомни, че зададе този въпрос на Иш’Чел, но тя нямаше представа.
	Леандър изглеждаше озадачен.
	— Какво? Аз не… О, разбирам. Това е много лошо. Работа на Братството, предполагам?
	— Предполагате правилно.
	Лора все още не можеше да събере всички части на татуировката в едно последователно цяло.
	— Добре, схващам, че костта е жезълът им — символът на тяхното мъченичество. Очевидно е какво символизира звездата. Но змията?
	Рик каза:
	— Щелман не спомена ли, че змиите вървят с Аспарагус — или каквото беше там името му, бога на изцелението, и всичко онова?
	— Асклепий — да. Но това е от друга култура. Може да е Асклепий, но ми се струва някак сглобено.
	— Може би е символ на нещо друго — каза Леандър.
	— Е, какво друго ни остана? — изръмжа Рик. — Имаме татуировки и имаме стихотворение. Нещо липсва. Нуждаем се от още едно парче или засядаме тук. Бас ловя, че в тази дупка няма да намерим доза панацея.
	— Това ли е, което търсите? — попита Леандър. — Панацея?
	— Само една доза.
	— Вярвате ли в такова нещо?
	Отговорът на Рик избледня, когато Лора напрегна мозъка си. Още едно парче, Рик беше прав… Едно последно парче и пъзелът щеше да бъде пълен. Усещаше го, толкова бе близо…
	— Аз съм такъв идиот! — Тя докосна кръста си. — Коланът, коланът на Хаим! — след като го издърпа от гайките, го задържа под светлината на лампата. — Означава ли това нещо за вас? Каквото и да било?
	Старецът се наведе напред и се взря в поредицата от символи. Накрая поклати глава.
	— Нищо, което виждам тук, няма смисъл.
	Рик го взе от нея.
	— Може ли да е Скитала?
	— Италия?
	— Не, Скитала. — Той спелува думата за нея. — Сещаш се, като в онази наука за кодиране, а Скиталата е ключът към разкодирането и закодирането на шифъра. И преди да кажеш нещо, да, взимал съм уроци. Древните гърци са използвали този метод. Увиваш парче плат около цилиндър и пишеш съобщението по дължината на цилиндъра. Когато развиеш плата от цилиндъра, текстът става безсмислен.
	Лора се развълнува.
	— Какъвто е и тук.
	— За да се разкодира, трябва да навиеш плата обратно около цилиндъра. Но ако не използваш същия размер, посланието ще си остане все така безсмислено. — Той погледна към нея. — И мисля, че знам точно кой цилиндър трябва да използваме.
	Лора проследи погледа му… до бедрената кост. Разбира се. Имаше смисъл. Ето защо змията беше навита около нея. Както бе казал Леандър, може би това е символ на нещо друго. И после си спомни последната строфа на стихотворението:
	— „И неговият пазител ще го отведе към нов живот.“ Виж го как стои, сякаш е нащрек. Това трябва да е смисълът на последния ред.
	Рик погледна Леандър и посочи към костта.
	— Имате ли нещо против?
	Леандър сви рамене.
	— Не е мое. Обаче принадлежи на местната история, така че, моля, бъдете внимателни.
	Рик приклекна до костта, отстрани я от нишата и започна да обгръща колана на Хаим около нея.
	— Погледнете начина, по който се подреждат. Носиш ли любимия си бележник, док? Ще трябва да запишем това.
	Лора извади бележника и химикал от чантата, преметната през рамо, и коленичи до него. Леандър пристъпи и вдигна лампата над тях.
	— Това L изглежда като начало. Препиши този ред.
	Тогава Лора записа първите три букви…
	Рик обърна костта и Лора преписа буквите, които се показаха. След това третия ред, съдържащ само една буква, а после четвъртия, петия и шестия.
	— Добре — каза Рик. — Какво имаме?
	{img:kostta.png}
	— Римски цифри.
	— Чудесно. L-I-X е…
	— Петдесет и девет. — Лора записа дешифрираните римски цифри в бележника си и показа резултата на Рик. — Това е, което се казва. Запазих линиите над числата, макар да не знам какво означават.
	{img:cifri.png}
	— Това е един наистина много стар начин за указване на десетична запетая — каза Леандър.
	— Наистина ли? — Лора бързо преработи написаното. — Проклета да съм.
C>
	59.03
	А
	2.44
	О
C$
	Рик се засмя.
	— Това са координати. Но се нуждаят от изток, запад, север и юг, за да имат смисъл.
	— Ако случаят е такъв и ако си спомням добре латински, „a“ отговаря на _„aquilo“_, което означава север, а „o“ е съкратено от _„occasus“_ — запад.
	— Два градуса и половина на запад — каза Рик и примижа. — Това е някъде в Англия.
	Тя отново записа: 59,03 N; 2,44 W. Заля я вълна от възторг.
	— Не знаехме накъде да продължим. Сега вече знаем. Следваща спирка: Англия.
	Рик вдигна ръка.
	— Чакай малко… Почакай. Това не идва от времето на Аурун.
	— Какво имаш предвид?
	— Друго нещо, което изучавахме, бяха картите. Искам да кажа, че към всяка карта изучавахме и история. Тези координати са географска ширина и дължина. Едно от нещата, които научихме, беше, че макар географската ширина да е била изчислена по времето преди Христа, никой не е засичал дали тя съвпада с настоящата. Тези координати са съвременни — имам предвид относително казано.
	— Така че това трябва да са съвременните координати на… кое?
	Рик затвори очи.
	— Добре… Два градуса и половина не са достатъчно на запад, за да бъде Ирландия, така че трябва да е Великобритания. Шестдесет градуса на север е доста нагоре. Значи, бас ловя, че говорим за Шотландия.
	— О, не. И ти ли мислиш като мен?
	Той отвори очи.
	— Не Лох Нес. Моля, нека не бъде Лох Нес. Би било прекалено банално. Би било направо една голяма шега.
	— Е, не е ли съвместимо с мнението ти за всичко това — че всичко е една космическа шега?
	— Панацеята е шега. Но тези координати са поставени от човешки същества, от хората, които търсим.
	Лора я осени ужасна мисъл.
	— Ами ако всичко това е заблуда?
	— Тогава сме прее… прецакани. И сме глупаци.
	Зад тях Леандър се обади:
	— Сигурен съм, че това е интересен разговор, но студът тук кара пикочния ми мехур да алармира. И тъй като не искам да обиждам обитаващия, облекчавайки се в гроба му, бих искал да ми помогнете да стигна повърхността.
	— Разбира се — каза Лора. Тя погледна Рик. — Мисля, че имаме всичко, за да излезем от това място. Съгласен?
	Той кимна и започна да развива колана от бедрената кост.
	— Работата ни тук приключи, простете за клишето.
	Докато той поставяше костта обратно в нишата, тя нави колана около кръста си. После тръгнаха обратно към дупката в покрива на подземието. Десет минути по-късно двамата стояха под обедното слънце, наблюдавайки Леандър, намиращ се в далечната страна на абатството.
	— О, човече — каза Рик, като разпери ръце, за да хване лъчите. Косата му все още беше мокра от плуването. — Това чувство е страхотно!
	— Шотландия… — каза Лора. — Леандър каза, че поклонниците на Майката идват от север и се смесват с вестготите. Шотландия отговаря на тази информация.
	Тя погледна часовника си. Все още нямаше един. Мариса и Стивън най-вероятно спяха. Но дори и да беше по-късно, знаеше, че шансът да намери обхват тук е съвсем малък.
	— О, я виж ти — каза Рик, сочейки нагоре.
	Лора се вгледа, но не видя нищо.
	— Какво?
	— Следвай хоризонта точно до върховете на дърветата. Имаме си компания.
	И тогава тя го видя — тъмно тяло със странна форма, плъзгащо се във въздуха.
	— Какво е?
	— Дрон. И мога да се обзаложа, че е снабден с камера, позиционирана върху нас.
	— 536?
	— Щелман каза, че имат високотехнологични устройства. Но това… — Той поклати глава. — Трябва да имат здрави връзки, за да направят това.
	— Какво имаш предвид?
	— Помисли. Като включим и САЩ, през последната седмица бяхме в четири държави на три континента, също както и те. Човек би решил, че са наели някого от старите ми другари да ни следи.
	— Аге…?
	Ръката му се вдигна.
	— Шшшшт. Ехото се носи, забрави ли? Но да, това имам предвид.
	— Това е утешително. Аз…
	— Няма нищо по-хубаво от това, да се облекчиш на стената на това абатство — каза Леандър, когато се върна.
	— Нямате много почит към монасите, а? — каза Лора.
	Той сви рамене.
	— Изчезнали са оттук много преди да се родя. Нямам почит към натрапниците като цяло. Идват тук, убиват местните и си създават дом, сякаш имат право на това.
	— Не е ли така с цялата история по света?
	— Така е. И с радост ще се облекчавам по въпросните сгради, ако ми се удаде възможност.
	Рик се засмя.
	— Добър сте.
	Старецът сложи ръце на бедрата си.
	— Предполагам, че сега ще си тръгнете. Благодаря ви за компанията. Не се радвам често на такава.
	— Ние благодарим за информацията — каза Лора.
	Тя изпита лек дискомфорт, че се бе усъмнила в него. Той беше просто един безобиден, самотен старец.
	— Безопасно пътуване — каза той, — където и да е следващата ви спирка.
	Да, помисли си Лора. Където и да е. Нямаше търпение да стигнат до картата си, за да видят накъде трябва да се насочат.


>>	6.

	Изпратено от Лора Фанинг 13:52 GMT/UTC/DST +2:00
C>
	Телефонът все още не работи. Обади ли се на оператора? Съобщенията вършат работа, но предпочитам да чуя гласа на Мариса. Добрата новина в тази връзка е, че мисля, че навлизам в последната фаза на пътуването. Кажи на Мариса, че днес се качих на хеликоптер и посетих кратер, в който преди хиляда години е паднала комета. Сега е езеро. Довечера ще се отправим към Шотландия и утре ще посетим един от Оркнейските острови. Помоли Наташа да помогне на Мариса да ги открие на картата по-късно. Благодаря отново, че се грижиш за нея, Стивън. Както винаги, предай й, че я обичам.
C$
	Получено от Стивън Гейнс 14:02 GMT/UTC/DST -4:00
C>
	Телефонът все още не работи. Обади ли се на оператора? Трябва да поговорим. НЕ МОГА ДА ПОВЯРВАМ НА СЛУЧВАЩОТО СЕ! Стигнах до летището по-рано и бях готова да се кача, когато полетът беше отменен. Можеш ли да повярваш? Задава се огромен фронт, който щял да вилнее тук цял ден! В капан съм и искам да крещя! Опитвам се да си резервирам нощен полет, но всички хора тук правят същото. Ще те държа в течение. Междувременно ми върни информация за състоянието на Мариса. Толкова съм притеснена, че не знам дали да плача, или да убия някого.
C$
	Изпратено от Стивън Гейнс 14:07 GMT/UTC/DST -4:00
C>
	Това не е за вярване! М---а му! О, изглежда, телефонът ми ме цензурира. Просто страхотно! Мариса не е добре. Пневмонията се влошава. На моменти изглежда леко дезориентирана. Знам, че искаш да бъдеш тук повече от всичко. Знам и че лекарите не ми казват всичко, а може би просто не ги разбирам. Ще бъдат по-ясни и открити с теб — като доктор с доктор. Имам чувството, че CMV е извън контрол. Тук имаме нужда от теб. Мисля, че твоят глас ще подейства на Мариса добре. Моля те, намери начин и се върни вкъщи възможно най-бързо. Моля те.
C$
	Получено от Лора Фанинг 14:10 GMT/UTC/DST +2:00
C>
	Последната фаза? Това е повече от чудесно. С Мариса се забавляваме. Мисля, че имахме нужда от още малко сближаване и това беше като билет към него. Искам да кажа, направи онова, което трябва да направиш, и не се притеснявай за нас. Липсваш й, но е добре. Оркнейските острови? Би ли ми донесла бутилка от техния скоч? Чух, че е с отличен вкус. Мариса иска да знае дали отиваш до Лох Нес, за да видиш Неси.
C$
	Изпратено от Лора Фанинг 14:13 GMT/UTC/DST +2:00
C>
	Опасявам се, че няма да имам време за Лох Нес. Радвам се, че двамата се справяте толкова добре. Нямам търпение да се прибера у дома. Ще се видим скоро.
C$
	Получено от Стивън Гейнс 14:15 GMT/UTC/DST -4:00
C>
	Няма полети до утре и съм в режим на готовност!!! Можеш ли да повярваш?! Седя на летището, плачейки като бебе. Не издържам повече. Мисля, че ще полудея.
C$


>>	7.

	— Фанинг и компания са резервирали полет до Глазгоу — каза Брадшър. — Отправили са се към Оркнейските острови.
	— Оркни? Защо Оркни? — Нелсън вдигна ръка. — Това е риторичен въпрос. Знам, че нямаш отговор. Но щом те отиват, тогава отиваме и ние.
	Брадшър каза:
	— Знаех си, че ще го кажете. „Орли“ е по-близо от „Шарл дьо Гол“ и смятам, че „Бритиш Еъруейс“ летят оттам. Ще проверя.
	— Където и да отиде, искам да съм точно зад нея. Но нека това бъде нашият последен пътнически полет. Искам военен оттук нататък.
	— Да, сър. В такъв случай може би е по-добре да летим до „Хийтроу“ и да се прехвърлим на Милдънхол.
	Милдънхол, Милдънхол… Най-накрая споменът дойде при него — базата в Съсекс, споделяна от Военновъздушните сили на САЩ и РАФ.
	— Чудесно предложение. Нареди някой от братята в Обединеното кралство да стигне до Глазгоу и да следва всеки техен ход. Искам да ги посрещна, когато стигнат Оркни, и искам тежка огнева мощ. Кой знае с какво ще се сблъскаме?
	— Заемам се веднага.
	— И още нещо. Някакви новини за това кой може да е старецът?
	Брадшър поклати глава.
	— Заради широкополата шапка нямахме ясна видимост върху лицето му, така че софтуерът за разпознаване е извън играта.
	— Не е належащо в момента. Резервирай ни полет до „Хийтроу“.
	Нелсън беше сигурен, че пътуването до абатството има общо с колана на Броуди. На него имаше нещо изписано. Но какво? Дали всички Лечители носят такъв колан? Иронията не му убягна: ако в Левитската санкция не беше замесено изгаряне, те може би вече щяха да имат един от тези колани.
	Е, това сега е без значение. Господ компенсира грешката на Братството, показвайки на доктор Фанинг нещо, което я изпрати в Шотландия.
	Мълниеносна болка прониза главата на Нелсън, когато смартфонът на Брадшър иззвъня.
	— Съобщение от Израел, сър. Вижте кой ще дойде в Англия по-късно днес.
	Зрението на Нелсън се беше замъглило заради болката, но той не искаше да издава, че не може да прочете съобщението.
	— Да. Видях.
	— Ще ни бъде полезен, ако утре се изправим срещу някой Лечител. Да го поканя ли?
	Израел… Нелсън имаше доста добра представа за кого говори.
	— Да, разбира се. Той ще направи нещата интересни.
	Брадшър си тръгна и Нелсън най-сетне остана сам.
	… ако утре се изправим срещу някой Лечител… — в случай че инстинктите на Нелсън бяха верни, Господ бе насочил Фанинг към леговището на Лечителите, а тя щеше да насочи тях. Така че би могло и да се случи.
	Големият въпрос обаче бе дали щеше да има доза панацея на разположение? И ако да, трябваше ли да я вземе? През целия му живот му беше налагано твърдението, че панацеята е анатема. Но Нелсън поиска знак от Бог. Така че, ако намереше доза, това знак ли щеше да бъде? Беше убеден в това. Защото приемането й щеше да му позволи да продължи да служи на Господ.
	Моралната дилема в сърцето му нарасна още повече, когато видя как Фанинг се разхожда из земите на абатството — свещената земя, която я бе приближила до Бог. Беше ли я просветлил Той?
	Нелсън се отърси от съмненията и въпросите. Те само го изнервяха и по този начин възможностите губеха реалността си.
	Той трябваше да позволи на Фанинг да го отведе до леговището на Лечителите, а след това да се намеси и да унищожи от корен продукцията им… и да подложи всеки един от тези езичници на възможно най-крайно наказание. И Хейдън наред с тях. Очевидно бе, че на този човек не трябва да се позволява да продължи дейността си на „постоянна спънка“. Що се отнасяше до самия доктор… ако нещата вървяха по план, утре щеше да е последният й ден на Земята.


>	Клотилда

>>	1.

	— В средата на другото нищо сме — констатира Рик, докато лодката им цепеше вълните близо до западната граница на Оркнейските острови. — Как го нарече снощи?
	Лора се вкопчи в хромирания парапет на пилотската кабина.
	— Триъгълникът на Оркни.
	В абатството Рик беше изчислил наум местоположението според координатите от колана и те го отведоха до Шотландия, но той беше подценил колко на север ще трябва да отидат в действителност. Оказва се, че 59°3’ север и 2°44’ запад се намират в привидно празно пространство в морето в центъра на триъгълник, формиран от островите Стронсей, Шапинсай и Аускери — на практика в Северно море.
	— Добрата новина е — каза той, — че никога не съм чувал за изчезнали кораби тук.
	Двамата бяха взели чартърен полет от Глазгоу до Къркуъл и прекараха нощта в хотел „Айре“. Първото нещо, което Рик направи тази сутрин, бе да отиде на доковете и да наеме двайсет и осем футов пътен катер за уж безобиден круиз из каналите между островите. Преди да му позволят да го вземе, той трябваше да демонстрира уменията си на кормилото. Взе изпита с отличие. Заради специалното му обучение във флота, предположи Лора.
	— Лошата новина е — отвърна Лора, — че тук няма нищо. Защо всяка дестинация трябва да бъде на такива отдалечени места? Кинтана Ро, Негев, Пиренеите, а сега някъде насред Оркни.
	Тя уви дългото непромокаемо яке по-плътно около себе си. Беше го взела, за да се предпази от хладния вятър. Небето беше ясно и нямаше да се нуждае от него на сушата, но тук във водата беше друга история. Умората й засилваше допълнително чувството за студ. Твърде много часови зони, твърде малко сън.
	— Е, Париж и Меудън не бяха точно пустош — отбеляза Рик.
	— И не бяха точно дестинации. По-скоро спирки по пътя.
	Двамата бяха последвали ферибота Киркуей-Леруик от пристанището на Киркуол на изток през канала за южния остров Шафини и скоро изгубиха земята от поглед. Единственото, което виждаха, бе въпросният ферибот и откритото море.
	— Приближаваме 2°44’ — каза Рик и погледна GPS-a. — Време е да обърнем на север.
	Облада я безпокойство. Нямаше земя напред и нищо видимо назад, само северното празно море.
	Те напуснаха удобната диря на ферибота и останаха да се борят с вълните сами.
	— Ние сме луди! — каза тя.
	— Възможно е. — Той даде лек наклон на кормилото наляво — добре де, ляво на борд. — Оттук координатите сочат на север. Или се отправяме натам, или се връщаме назад. Ти решаваш.
	Тя тропна с крака си.
	— Защо винаги правиш така?
	— Как? — Той изглеждаше развеселен.
	— Оставяш решението на мен.
	— Първо, за да видя как тропаш с крак. Второ, защото това е вашето шоу. Аз съм тук, за да ти помогна да го направиш и да пазя никой да не пресече пътя ти. Радвам се да посочвам опции, когато ги видя, но в крайна сметка изборът трябва да е твой.
	— Бих се чувствала по коренно различен начин, ако бяхме видели нещо на картата, но там нямаше нищо. Нищо.
	Той кимна.
	— Е, не съвсем нищо. На една от снимките видяхме нещо бяло. Това може да е пяна от плитчини или нещо под повърхността.
	— Като например? Мислиш, че когато стигнем тези координати, там ще ни посрещне Наутилус, който ще е с капитан Немо на борда?
	— Или може би той работи за 536 и всичко това е примамка, с която да ни изведе в открито море и да пусне торпедо по нас.
	— Колко успокояващо. Точно когато започнах да се наслаждавам на компанията ти.
	— „Успокояващ“ използвам за бащино име. Хей, я почакай малко — започваш да се наслаждаваш на компанията ми?
	— Просто карай.
	Какво ставаше, ако е сгрешила координатите? Ако се озовяха там и не намереха нищо? Именно това я плашеше. Защото нямаше повече опции. Нямаше нишки, които да следва. Нямаше маркирани следи и указани посоки. Ще трябва да се върне в Щатите и да се моли да попадне на друг Лечител — жив, който да бъде в благоразположение да разказва приказки.
	Тя гледаше как фериботният круиз се насочва към Шетландските острови нагоре в Северно море.
	— Как мислиш, колко ни остава оттук?
	Той сви рамене.
	— Бих казал левга или две.
	— Сега очакваш да попитам какво е разстоянието на левгата, нали?
	Той се ухили.
	— Кой, аз ли? И още как…
	В Мезоамерика една левга беше разстоянието, което човек извървява за час, но тук в морето беше различно. Три морски мили — средното разстояние до хоризонта, когато се гледа над морското равнище. Тя знаеше това, защото трябваше да го обясни на Мариса, когато гледаха „Двадесет хиляди левги под водата“.
	— Така че, ако сега не го виждам, съвсем скоро ще го направя.
	Той кимна с одобрение, макар че усещаше, че това може да е лека лъжа.
	— Точно така. Маранята напред обаче може да ти попречи. Видях бинокъл в кухнята. Защо не…?
	— Добра идея.
	Тя взе трите стъпала надолу от кабината наведнъж. Помещението имаше малка кухня и две много неудобно изглеждащи легла. Бинокълът висеше на кука. Тя го сграбчи и се върна на палубата. Почти забеляза издутина на хоризонта. Примигна. Можеше ли да е…?
	— Видях нещо — каза тя.
	— Къде?
	— На един часа.
	— Променям курса на тридесет градуса, дясно на борд, капитане — извика Рик. Той се наведе напред и примижа през предното стъкло. — Да го издухаме!
	— Не казвай това.
	— Майтапя се.
	— Не, какво ще стане, ако наистина е само кит?
	— Тогава ще да е адски голям кит. А и защо е този внезапен песимизъм?
	Тя сви рамене.
	— Не е песимизъм. Просто не видяхме нищо освен вода върху картите и сателитните снимки. Намерихме езерото, макар да имахме само неясна представа къде е. Този път разполагаме с действителни координати — или поне мисля, че е така — а там няма нищо.
	— Не — каза Рик, сочейки. — Там определено има нещо.
	Трябваше да се съгласи. Вече нямаше нужда от бинокъла, за да види нарастващия хълм на хоризонта. Не, не беше хълм, а по-скоро плато — много ниско плато. И не точно плато като плато, а с нещо, извисяващо се в центъра.
	— Възможно ли е това да е къща или колиба?
	Рик кимна.
	— Намерихме нещо. Не знам дали е това, което търсим, нито защо не се вижда от орбита, но е нещо.
	Лора се бореше с вълнението, бълбукащо в нея. Не можеше да позволи надеждите й да станат твърде големи. Но фактът, че това място някак е останало скрито от сателитите, трябваше да означава нещо.
	Докато се приближаваха, тя видя скалиста отвесна стена може би с шест метра височина. А покрай върха на тази стена нещо, което се носеше под морския бриз.
	— Какво е това? — каза Рик. — Пране?
	Тя го погледна.
	— Кажи ми, че се шегуваш.
	— Разбира се, че се шегувам. Но наистина, какво е?
	— Е, ако можем да намерим път нагоре по тези скали, може и да разберем.
	— Трябва да има начин. — Той отпусна катера на празен ход и се насочи на стотина метра от стената. — Да направим обиколка.
	След като завъртя кормилото вдясно на борд, те започнаха да обикалят периметъра на продълговатото парче скала.
	— Малко е — каза Лора. — Едва ли има повече от шейсет метра дължина.
	— И поне половината в широчина. Аз… — Той посочи. — Ей, какво е това?
	Тя видя какво имаше предвид той: вертикална пролука в северния край на скалите. Докато се приближаваха, се натъкнаха на тесен залив, проникващ в стената под остър ъгъл от брега.
	— Това е като микрофиорд — каза тя. — И виж — там има лодка.
	Рик насочи плавателния съд в скалния улей. Подобен на техния крайцер, може би с няколко фута по-къс, но много по-очукан и износен, той се поклащаше акостирал на малък док, спретнат в края на фиорда. Отвъд него имаше барака и паянтова стълба, вървяща нагоре по стената.
	— Проблемът е разрешен — каза Рик, изключвайки двигателя.
	Но Лора разпозна друг работещ двигател, когато техният спря.
	— Това от другата лодка ли се чува? — попита тя.
	Рик поклати глава.
	— Не. Изглежда идва от бараката там. — Той направи завой и спря до най-близката подпора. След като завърза корабното въже, скочи върху износеното импровизирано пристанище. — Хвърли ми въжето на кърмата.
	Лора направи точно това, а след като бяха закотвени, се присъедини към него на пристанището, където го последва до бараката. Той отвори вратата и пред тях се разкри работещ генератор, прикрепен към петдесетгалонен бидон с дизелово гориво.
	— Виж — каза Лора, сочейки към сивата тръба, изкачваща се нагоре по стената, за да се гмурне в скалата близо до върха. — Някой горе има нужда от електричество.
	Той кимна към стълбището, зигзагообразно издигащо се към върха.
	— А ето и начин, чрез който да се присъединим към него. Ще мина пръв.
	— Защо? — Не че наистина й пукаше, но просто… защо?
	— Защото, първо, работата ми е да бъда пръв. И второ, ако стълбата издържи мен, ще издържи и теб.
	Тя посочи закалените лайстни.
	— Очевидно е, че издържа онзи, който я е поставил.
	— Няма да го обсъждам повече.
	Тя го остави. Той беше мачо и споренето с него само щеше да забави нещата.
	Рик пристъпи към първото стъпало и подръпна парапета. Цялото стълбище вибрираше.
	— Пожелай ми късмет — каза и тръгна, движейки се бързо и гладко. Отне му само няколко секунди, за да стигне до върха. — Цялото е изгнило, но е по-стабилно, отколкото изглежда. Хайде, качвай се. Трябва да видиш това със собствените си очи, иначе няма да ми повярваш.
	Лора побърза да се изкачи и го направи без никакви проблеми, но замръзна, когато стигна до върха.
	— Какво…?
	Първото нещо, за което Лора си помисли, беше „Арт проект на Кристо“. През 2004 г. тя бе на обучение в Манхатън и видя инсталацията „Портите“ в Сентръл Парк. Това тук й напомни на нея с разликата, че правоъгълните парчета плат сега бяха синьо-зелени, а не оранжеви и бяха завързани за четирите си краища на осем-десет стъпки над земята. Като цяло, тя изобщо не бе впечатлена от нещата на Кристо — не можеше да ги нарече изкуство — но това тук беше умопомрачително.
	— Изглежда, сякаш… обхваща целия остров.
	— Убеден съм, че е така — каза Рик. — И мисля, че затова не се вижда в приложението на „Гугъл“. Тази полюшваща се на вятъра тъкан изглежда като вода, погледната от Космоса. Не би заблудила шпионските камери с висока резолюция, нито може да се скрие, когато вълните са бурни — това обяснява пяната, която видяхме на една от снимките — но определено е трудно да се намери.
	Под тъканта лежеше зелен килим. Но не от трева…
	Лора коленичи и огледа растенията.
	— Приличат на това, което ми показа Щелман… На растенията, които отглеждат Лечителите.
	— И аз реших, че ще ти се сторят познати. Предполагам, че намерихме мястото, което търсим. Или поне все още сме на правилния път.
	Тя стана и се озърна.
	— Накъде да тръгнем?
	— Ами, тъй като до сега се движихме на север, нека сега опитаме на юг.
	Тя осъзна, че това беше неговият начин да каже, че въпросът й е глупав, без да използва точно тези думи.
	— Лодката не е дошла сама тук — добави той. — Трябва да има някакво жилище.
	— Защо не можем да го видим тогава? Островът е на не повече от акър.
	— Ако не и по-малко. Единственото, което можем да направим, е да огледаме. Предлагам да следваме тясната ивица земя, където няма растения. — Гласът му придоби педантична интонация. — Откъдето идва въпросът защо няма растения на нея? Хммм… възможно ли е някой да използва пространството като път до и от пристанището? Как мислиш?
	— Мисля, че си играеш с нервите ми. Да тръгваме.
	Той се поколеба и потупа ловджийския нож в колана си.
	— Иска ми се да имах нещо по-добро от това.
	— Ако това е домът на Лечителите — или на някого от тях — не мисля, че има нужда да се притесняваме. Досега не сме виждали признаци на насилие или самоотбрана от тяхна страна.
	— Не от Лечителите се притеснявам.
	— Не виждам какво друго можем да направим по въпроса. Тук сме. Да вървим.
	Той кимна.
	— Да вървим.
	Тясната пътека ги преведе през малък хълм и спря пред врата.
	— Къщичка на хобити — каза Рик.
	Лора трябваше да се съгласи. В хълма се издигаше сводеста каменна стена с врата и две прозорчета.
	— Нищо чудно, че не успяхме да я видим — каза тя. — Гърбът й е покрит с растения.
	Вратата се отвори и през нея излезе жена. Изглеждаше може би на седемдесет, с дълга сребриста коса и яркосини очи. Тя носеше монашеска роба, завързана на кръста.
	— Добро утро — поздрави ги с усмивка. — Очаквах ви по-рано.
	Преди секунда Лора забеляза как ръката на Рик се беше стрелнала към ножа, но сега тя увисна встрани. Двамата се втренчиха.
	Гласът на Лора дойде първи:
	— Какво…?
	— Какво ви забави толкова? — попита жената. Имаше нещо познато в нея. Косата, тези очи…
	— Случайно да имате по-голям брат?
	Жената прегъна гръб и погали въображаема брада:
	— Визираш Леандър? — каза тя в перфектна имитация на гласа му.
	Лора се засмя.
	— Да! Същият!
	— Не — каза тя, клатейки глава, — нямам нито братя, нито сестри.
	— Тогава как? — изведнъж Лора разбра. — Вие сте били!
	Тя кимна.
	— Да… мъж с брада. Аз съм Клотилда.
	— Знаех си, че има нещо нередно около вас — каза Рик. — Но какво правехте, когато уж отивахте да пикаете до стената на абатството?
	Тя се усмихна.
	— Давах ви време да декодирате стихотворението. Трябваше да го направите сами.
	— Знаели сте, че идваме към Раната — каза Лора. — Чакахте ни там. Как…?
	— Следвахме ви. Дегизирах се, защото знаех, че ще бъдем наблюдавани. — Тя се огледа. — Точно както може би сме и сега. Хайде, влизайте.
	Както се очакваше за помещение само с два прозореца, интериорът беше тъмен, но внушителен брой маслени лампи осветяваха дългата предна стая. Дървени дъски служеха за стени, имаше, разбира се, под и наклонен таван с извити греди под формата на арки, извисяващи се над главите им като ребра.
	Рик трябваше да се наведе, за да не удари главата си в тези греди.
	— Дай ми пръстен и ме наричай Билбо — каза той и се огледа. — Маслени лампи? За какво е генераторът тогава?
	— Употребявам тока за друго.
	— С всички тези растения — каза Лора, когато се окопити — предполагам, че това е плантация за растения, от които се прави панацея. Очаквах нещо малко по-сложно.
	— Ние не сме плантация за нищо — каза Клотилда. — Това е просто една от нашите ферми.
	— Това може би е по-елегантно казано — отбеляза Лора. — Но защо Оркни?
	— Тук сме у дома. Потомствените оркадианци са били поклонници на Майката. Живеем и процъфтяваме тук отпреди пет хиляди години. Издигнахме камъните на Стентънс за Нея, посветихме й Нес и Пръстена на Бродгар. Но климатът се промени, стана твърде студен за земеделие и трябваше да се преместим на юг. Сега обаче отново се затопли. И ето ни пак тук.
	— И ето ни тук — повтори Лора. — Предполагам, знаете защо.
	Клотилда кимна.
	— Да. Заради панацеята, както я наричате.
	— А вие как я наричате?
	— Иххара. Това е на древния език.
	Терминът, използван от Иш’Чел.
	— Наистина ли работи?
	— Прегледа останките на момчето, което имаше артрит…
	— Вие знаете?!
	— Казах ви, че наблюдаваме и двама ви. Когато един от нашите сулук беше убит, застанахме нащрек. Когато станаха двама…
	— Тази панацея. — Лора поклати глава. — Аз… Не мога да разбера…
	— Тя е отвън — каза Рик с тих глас.
	Лора го пренебрегна.
	— Истинска ли е? Кажи ми, моля те.
	— Иххара е истинска.
	— Но как работи?
	Клотилда поклати глава.
	— И ние не знаем. Знаем само, че го прави.
	— Какво прави?
	— Поправя това, което не е наред.
	— Това няма смисъл.
	Имаше смисъл за Рик, тя знаеше, защото той имаше отговора, но нейното съзнание отказваше да го приеме.
	— А трябва ли да има смисъл? — попита Клотилда.
	_Да, по дяволите!_
	— Но това означава, че ако имаш безкраен достъп до нея, можеш да живееш вечно.
	Старицата поклати глава.
	— Тя лекува това, което не е наред в момента. Не презарежда здравето до максимума му.
	_Звучи като видеоигра_, помисли си Лора.
	— Но — продължи Клотилда — няма да ви предпази от ухапване от комар, заразен с малария на следващия ден, да речем. Да, може да живеете по-дълго, защото вече не страдате от дадената болест, но старостта не е болест. Това е естествен процес.
	— Значи не удължава теломерите?
	— Нямам представа какво е това. Знам само, че клетките се уморяват и в даден момент спират да функционират. Майката определя съответната им граница при зачеването. Не можеш да отмениш това, което богинята е планирала.
	Лора осъзнаваше, че този езичник говори за генетичните ограничения на живота — същите, които науката едва сега започваше да разбира и които Клотилда така спокойно приписа на своето божество.
	Тя реши да опита от друг ъгъл.
	— Добре. Да кажем, че възприема това. Защо тогава го криете от света?
	— Защото това е начинът, по който Майката желае да бъде.
	_Това не е отговор!_ Лора искаше да изкрещи, но го преглътна. Не беше отговор за нея, защото не вярваше в тази въпросна Майка, но очевидно бе всичко, което Клотилда имаше нужда да знае.
	— Тя не иска да го споделите със света?
	— О, ние го споделяме.
	— Почти. Само на строго ограничен принцип.
	— Защото така…
	— … защото така иска Майката. Разбрах.
	— Аз подкрепям Майката — каза Рик.
	Лора го погледна гневно.
	— Сериозен съм — продължи той. — Да го превърнем в свободно достъпно за света, би било проява на подбуда и подстрекателство.
	Сега погледът на Клотилда изглеждаше озадачен.
	— Подбуда и подстрекателство на кого… или към какво?
	— На огромните, самоуверени и кръвожадни интелекти — отвърна Лора. Тя не добави „същества като твоята въображаема Майка“, макар да й се искаше. — Но нека не се отклоняваме от целта, която ни доведе тук. Трябва ми една-единствена доза, с която да се върна в Щатите.
	— За анализ?
	— Не, за да я дам на тежко болен човек.
	— Не мисля, че Майката ще възрази, но първо трябва да се справим с членовете на 536, които идват насам.
	В този момент през глинения покрив се чу смътното ритмично барабанене на хеликоптерна перка.
	Сърцето на Лора примря.
	— Ние ги доведохме тук.
	— Е, бяхме наясно, че ни следят. — Рик не изглеждаше изненадан. — Надявах се, че ще можем да дойдем и да си тръгнем, преди да ни настигнат.
	— Но океанът беше празен, а небето беше покрито с облаци. Предполагах, че…
	Рик вдигна палец нагоре.
	— Очи в небето. В наши дни е трудно да се скриеш. — Той се обърна към Клотилда. — Някаква идея колко са?
	— Трима от 536 — каза тя — плюс пилота.
	— Откъде знаете това?
	— Ние сме повече от това, което мислиш. Наблюдаваме и тях. Моля, не се съпротивлявайте. Те са тежковъоръжени, а не желая кръвопролитие.
	— Ще има кръвопролитие — каза Рик. — Тези момчета оставят мъртви тела навсякъде, където отидат.
	Клотилда протегна ръка.
	— Дай ми ножа си, моля те.
	— Няма да го направя.
	— Ако е в теб, ще се изкушиш да го използваш. Те имат оръжия и те превъзхождат. Ще загинеш — каза тя. — Моля те.
	След кратко колебание той го издърпа от ножницата, сграбчи го за острието и го положи на дланта й.
	— Надявам се да не съжалявам за това.
	— Трябва да ми се доверите. Аз ще се справя с тях — каза тя, като мушна ножа в едно чекмедже. — Майката е предвидила това. Тя ме ръководи и ще продължи да го прави. Просто правете това, което ви кажат, и всичко ще бъде наред. Майката ще се погрижи.
	О, добре, помисли си Лора, това ме кара да се чувствам много по-добре.
	Отвън барабаненето се усилваше.


>>	2.

	Гласът на пилота прозвуча в слушалките на Нелсън. И въпреки че звукът беше увеличен до максимум, той едва го чуваше заради шума на двигателя и роторите на хеликоптера.
	— Не мога да кацна!
	Нелсън можеше да разбере защо. Цялата тази камуфлажна тъкан и пилони, които я подкрепяха, биха се заплели в роторите, ако се опитат да се снижат. Материята може и да заблуждаваше търговските сателити, но не и птиците на агенцията и НСА. Брадшър беше успял да следи движението на Хейдън от стотици километри дори и през мъглата.
	— Трябва да използвате лебедката — добави пилотът.
	Лебедката… този Бел Хюи по принцип се използваше за спасителни мисии и именно затова бе снабден с тежкотоварна лебедка, инсталирана от дясната страна на кабината. Да се спусне надолу с нея, беше, ако не последното нещо, което Нелсън искаше да направи, то поне много близо до него. Имаше усещането, че главата му ще избухне, а шумът на хеликоптера само влошаваше нещата. Но той кимна:
	— Добре. Нека свършим с това.
	— Ще тръгна пръв — каза Брадшър.
	След по-малко от две минути вратата на кабината се отвори, рамото на лебедката се разшири, а той се озова в колана. Залюлявайки се над модулната ракета AGM-114, прикрепена непосредствено под люка, направи кратко спускане на около шест метра. Изглеждаше лесно. Той преметна своя „Хеклер и Кох МП5“ отпред и го задържа в готовност, когато лебедката се върна нагоре.
	— Това не променя нищо — каза Нелсън на пилота. — Следвай плана, който очертахме.
	Той кимна и вдигна палец нагоре.
	— Разбрах.
	Нелсън слезе долу. Чайат, също въоръжен с МП5, го последва. Щом израелецът разкопча колана, хеликоптерът излетя. Вътре човекът щеше да кръжи в южния край на острова, очаквайки инструкции.
	Нелсън отправи възхвала към Господ за относителната тишина и спокойствие, когато свали слушалките си и ги прибра в джоба.
	— Инфрачервеното сканиране показа някакъв вид хабитат в тази посока — каза той и посочи.
	— Мисля, че вече го виждам — отбеляза Чайат.
	И действително точно пред тях, до врата в каменна стена, вдълбана в глинеста могила, стоеше възрастна жена. Тя им помаха.
	— Елате. Очаквах ви.
	— Бъдете много внимателни — каза Нелсън, докато вървеше напред. — Бъдете готови да стреляте при сигнал. Не знаем колко са.
	Инфрачервеното устройство бе засякло сигнали на топлина, но заради изолацията, предоставяна от дебелия слой пръст върху конструкцията, индивидуалните сигнатури не бяха оценени.
	Нелсън спря пред жената. Той не намери за необходимо да показва удостоверение за самоличност. За какво? То нямаше никаква тежест в случая.
	— Колко души освен теб има тук?
	— Двама. Вярвам, че ги познавате, брат Файв.
	Използването на името му го разтърси, но той отказа да си признае. Вместо това посочи отворената зад нея врата.
	— Доведи ги.
	Той се отдръпна встрани и остави Брадшър и Чайат да я последват вътре с щурмовите си оръжия в готовност, после влезе. Д-р Фанинг и Хейдън стояха на шест метра по-навътре от вратата.
	— Файв? — каза Хейдън. — Исусе! Ти ли стоиш зад това?!
	Нелсън посочи към него.
	— Свалете го долу и му сложете белезници. Имайте едно наум с него.
	Единствената причина, поради която Нелсън не нареди на Брадшър и Чайат да измъкнат Хейдън отвън и незабавно да приключат с него, беше, защото това щеше да предизвика паника, страх и гняв. Много по-лесно — в името на преследваната цел — беше да проведе що-годе нормален разпит и да научи каквото може, а след това да започне да добавя още тела към сметката си.
	Съвсем разумно Хейдън не оказа съпротива. Чайат държеше дулото на оръжието си притиснато под брадичката на бившия агент, докато Брадшър го претърси, а след това сложи ръцете зад гърба му.
	— Виж! — каза Брадшър със свирепо изражение, показвайки му шепа свински опашки. — Това са същите връзки, които използва при Мигел. — Той ги навря в лицето на Хейдън. — Нямам търпение да останем насаме.
	— Боже, точно това каза и майка ти последния път, когато я видях.
	Брадшър почервеня и го удари в лицето. Хейдън разтърси глава:
	— Майка ти удряше по-силно от това.
	Брадшър вдигна юмрук, но преди да успее да стовари още един удар, Нелсън каза:
	— Отстъпи встрани! Веднага!
	С неохота Брадшър се подчини.
	В момента Нелсън нямаше време да чете лекции на Брадшър, толкова ли не можеше да прозре той, че детските забележки на Хейдън целят единствено да го вбесят?! Именно това бе целта — емоционално разстроените хора правеха грешки.
	— Знам какво правиш — каза Нелсън, заставайки пред Хейдън, и започна да разкопчава ризата си. — И ако мислиш, че играта ти ще мине пред мен, пак си помисли. Аз съм винаги една крачка пред теб.
	— Както когато ме набеди, че продавам информация на израелците?
	_Как е разбрал това?_, помисли си Нелсън. Както и да е.
	— Някой го направи. Все още не знам кой, но няма значение. Някой трябваше да бъде обвинен. Агенцията беше по-добре без теб… — Той сви рамене.
	Хейдън го изимитира.
	— Бях готов да се махна така или иначе. Обвиненията бяха убедителни. Всичко свърши, нямам лоши чувства.
	Без лоши чувства, но очите му говорят друго. Нелсън продължи да разкопчава ризата си.
	— Какво правиш? — каза Хейдън. — Стриптийз?
	— Не. Искам да ти покажа нещо. — Той я разтвори, за да разкрие устройството, прикрепено към гърдите му. — Това е монитор предавател. Той следи ударите на сърцето ми. Ако този сърдечен ритъм спре или ако устройството бъде отстранено от мен, сигналът ще бъде предаден на хеликоптера, който кръжи над нас. Тогава две ракети „AGM-114 Хелфайър“ ще вдигнат във въздуха мястото, на което последно съм бил локализиран.
	— Ракети „Хелфайър“? Не е ли малко прекалено? Искам да кажа само малко?
	Нелсън започна да закопчава ризата си.
	— Просто презастраховка. Знам, че след като се завърна от Дюселдорф, беше на крачка от самоубийство, но също така познавам и чувството ти за дълг. Не би искал, докато си на смяна, нещо да се случи на доктор Фанинг, нали?
	Хейдън поклати глава и сведе гласа си до шепот.
	— Едва ли очакваш това да ме трогне, след като е повече от ясно, че ти и твоите две мутри ще сте единствените, които ще напуснат този остров живи.
	Да не би да четеше мисли? Не, вариантите просто са ограничени и очевидни.
	— Не е съвсем така — каза Нелсън. — За добрия доктор журито все още не се е произнесло.
	Това би трябвало да го възпре от опитите за нещо глупаво.
	Хейдън отново повиши гласа си.
	— Винаги си бил кучи син, Файв. Но не знаех, че си луд. Наистина ли си член на 536?
	— На това съм посветил живота си.
	— И израилтянинът ли?
	Нелсън се обърна и видя д-р Фанинг да се взира в Чайат.
	— Вие не бяхте ли…? — попита тя.
	Чайат се усмихна и се поклони.
	— Ноам Чайат на вашите услуги.
	— Но вие казахте, че сте от… как беше?
	— Шин Бет. Така е. Но преди всичко съм лоялен към Братството.
	Тя поклати глава, очевидно объркана.
	— Но… но вие сте израилтянин, а 536 е християнски орден.
	— Березит, първата книга на нашата Тора, е Битието във вашия Стар завет. Научили сте за прогонването на човечеството от градината от нас.
	— В такъв случай вие сте изпратили онези, които ни нападнаха.
	Той се засмя.
	— Едва ли. Наивността ви е толкова очарователна, доктор Фанинг.
	Тя изглеждаше озадачена.
	— Не разбирам. Вие казахте, че тези мъже са имали маркировката 536 на ръцете си?
	— Разбира се, че това не е така.
	— Защо излъгахте? С каква цел?
	— За да ви държа в напрежение.
	— Стига приказки — каза Нелсън. — Господ посочи доктор Фанинг да бъде нашият огнен стълб, който да ни доведе до целта. — Той се обърна към жената.
	— Ти ли си жрицата?
	— Ние не използваме този термин. Предпочитаме по-традиционното означение — Уршел.
	— Не ми пука как се наричаш. Интересува ме къде стоиш според йерархията на вашия култ.
	— Предполагам, че съм на върха.
	Самата жрица от кръв и плът. Това започваше да става все по-добро и по-добро…
	— Трябва ли да ти казвам защо сме тук?
	— Наричайте ме Клотилда — каза тя с усмивка.
	Не изглеждаше и грам нервна или разтревожена. Всъщност беше напълно спокойна и смирена, сякаш посрещаше приятели на чаша кафе и торта. Това смути Нелсън.
	— За мен ти си езичница и вещица и съм дошъл да сложа край на това светотатство.
	— О, пожалете ме — каза Хейдън. — Да не би да съм попаднал на снимачната площадка на научнофантастичен филм?
	Клотилда поклати глава.
	— Има твърде много от нас. Не можете да ни спрете. Можете да премахнете мен. Но някой друг ще заеме мястото ми. Ще продължим.
	_Ще видим това_, помисли си Нелсън. Като очевиден кандидат за санкцията Левит, тя също нямаше да напусне острова.
	— Тук съм също така и за тайната на вашата отвара.
	— Искате да кажеш, че след убийствата на всички тези сулук все още не знаете тайната?
	Да не би да си играеше с него?!
	— Не, не я знам. Особено след като стана ясно, че вашите членове са в състояние да спрат собствените си сърца.
	Д-р Фанинг каза:
	— Все още ми е трудно да повярвам на това.
	Клотилда кимна.
	— Братството подлага нашите сулук на мъчения и проклетии. Ако бъдат хванати, те знаят, че ще умрат в ужасни мъки, ето защо имат възможността да избегнат болката и да приключат с това по по-лесен начин.
	Нелсън вдигна ръка.
	— Няма значение. И от теб ли трябва да очакваме подобна внезапна смърт?
	— Може би. Но аз не съм сулук и нямам проблем с това, да ви разкажа тайната. Аз съм една от малкото, които я знаят.
	— Какво имаш предвид?
	— Сулук не може да ви разкрие тайната без значение какво им причинявате, защото тя никога не им е била разкривана. — Клотилда поклати глава тъжно. — Векове мъчения, цялата тази болка, причинена на хора, които не могат да кажат нещо просто защото не го знаят.
	_Тя лъже_, помисли си той. Трябва да лъже.
	— Но те правят отварата.
	— Те просто следват инструкциите.
	— И аз следвах същите тези инструкции — без резултат.
	Тя се усмихна.
	— Значи сте се опитвали да лекувате… Мислех, че това е обида спрямо Бог, акт, наказуем със смърт.
	— Не поставяй под въпрос предаността ми, жено. — Това е просто въпрос на „познай своя враг“. — Колкото повече знаем за вашата адска отвара, толкова по-ефективни можем да бъдем в борбата с нея.
	— Щом казвате.
	Нелсън я изчака да продължи, но тя просто стоеше и го наблюдаваше.
	— Е? — каза той накрая. — Какво липсва?
	— Убили сте сулук и сте изгорили телата им, изкоренили сте растенията и сте ги засадили в собствения си двор, следвали сте инструкциите за варене и филтриране така, както са ви ги описали измежду крясъците си, но резултатът не е бил по-ефективен от глътка вода.
	Необикновеното главоболие на Нелсън, замъгленото зрение и бушуващият стомах бяха изтощили оскъдното му търпение.
	— Кажи ми нещо, което не знам.
	— Отговорът е написан на гърба на всеки сулук.
	— Татуировката ли?
	Клотилда се обърна към нея.
	— Знаете значението на опашатата звезда и жезъла. Какво остава?
	— Змията?
	Старицата поклати глава.
	— Това не е змия.
	Фанинг каза:
	— Мислех, че тя символизира разчитането на посланието на колана.
	Нелсън се приведе по-близо.
	— Знам за колана, но какво е това послание?
	— Сега то няма значение — отвърна му Клотилда, донякъде пренебрежително. Тя се обърна към доктор Фанинг. — А наясно ли си с произхода на жезъла на Асклепий?
	— Той е гръцкият бог на изцелението. Винаги е изобразяван със змия, навита около жезъла му. А една от дъщерите му носи името. — Нелсън видя как тя се вглежда в него — Панацея.
	Клотилда кимна.
	— Това, което повечето хора не знаят, е, че създанието, увито около жезъла, първоначално е било червей.
	— Сигурен съм, че от това ще стане очарователна нотация — каза Нелсън, — но какво общо има с…?
	— Това е в основата на „адския лек“, както го наричате. От древни времена хората са измъчвани от паразити, а червеите са били най-често срещани — в червата и под кожата. Древните лекари не са могли да направят много срещу чревните глисти и тениите, но са открили начин да унищожат повсеместната дракункулоза — така наречения гвинейски червей.
	Д-р Фанинг кимна.
	— Той е ограничен само до Африка. Никога не съм виждала такъв случай на живо, но съм разглеждала снимки.
	— Да, ограничението е до Судан и Чад в момента, но в древни времена е бил като чума по цялото Средиземноморие. Можело е да го видиш как се движи под кожата.
	Нелсън преглътна надигналата се от стомаха му жлъчка. Положението му се влошаваше.
	— Какво общо има това с…?
	Клотилда продължи, сякаш той не беше казал нищо.
	— Лекарите от онова време са правили разрез в кожата точно пред пътя на червея и когато главата му се появявала, те са я хващали и са измъквали паразита, бавно навивайки тялото му около пръчка. Можело е да отнеме известно време, защото някои червеи са били дълги колкото ръката на човек.
	— Шегуваш се, нали? — каза Брадшър.
	Кожата му имаше зеленикав цвят.
	— Ни най-малко. Лекарите рекламирали услугите си, рисувайки стик, обвит с червей, на табели пред домовете си. Сега, какво общо има това с иххара… Последвайте ме.
	— Да те последваме къде? — каза Нелсън.
	— На долния етаж, до фермата.
	Когато тя стигна до задната част на стаята и отвори вратата, Нелсън вдигна ръка. Той трябваше да запази контрол над ситуацията.
	— Спри! Не мърдай! Няма да ходиш никъде — дори не дишай, докато не ти кажа.
	Клотилда скръсти ръце пред гърдите си и се втренчи в него.
	— Както кажете, брат Файв.
	Нелсън пристъпи към вратата и погледна надолу по каменните стъпала. Топло сияние се филтрираше нагоре от подножието. Влажният въздух, носещ се по стълбите, ухаеше на земя и нещо гнило.
	Той кимна към Брадшър.
	— Отиди да провериш. — Той посочи Чайат, после Хейдън. — Не сваляй очи от него. Не се колебай да го гръмнеш при нужда.
	Няколко секунди след като Брадшър слезе по стъпалата, той подвикна:
	— Празно е. Няма нищо освен мръсен под и много светлина.
	Нелсън погледна Клотилда.
	— Не звучи като голяма ферма.
	— Попитайте човека си дали забелязва нещо необичайно по почвата.
	— Чух това — извика Брадшър отдолу. — Да, пълна е с дупки.
	Нелсън схвана.
	— Ферма за червеи?
	Тя се поклони.
	— Точно така. Ключът към тайната съставка, която търсите. — Тя наклони глава към вратата. — Ще отидем ли?
	Нелсън не можеше да се сети за нищо друго, което да иска повече в момента, но не можеше да си позволи проява на небрежност. Той отново посочи Чайат.
	— Свали първо него.
	Това щеше да сложи Хейдън в ситуация да бъде с двама въоръжени мъже едновременно. Не би могъл да го остави сам само с един пазач.
	След като те минаха и се спуснаха надолу, той направи жест към Клотилда и доктор Фанинг.
	— Първо дамите.
	В подножието на стълбите той намери широка площ от влажна земя, осветена от лампи, окачени на тавана.
	— Всичко това — учуди се той — заради червеи?
	— Те са ключът, брат Файв. Не знам дали кометата е донесла семената на растенията със себе си, или е причинила мутация на въпросните около мястото, където е паднала, но знам, че тези земни червеи са променени и са от решаващо значение.
	Той се втренчи в земната повърхност и осъзна, че Господ е бил с него, когато поиска AGM-114. Пикънс първоначално подходи със съмнение, но след като Нелсън го убеди, че САЩ има шанс да изложи претенции към панацеята и че ракетите ще бъдат използвани само като последна мярка за защита на тези претенции, той даде одобрението си.
	Ракетите „Хелфайър“ бяха другите две неща, които нямаше да напуснат този остров.
	— Виждате ли торбата на масата вляво? — каза Клотилда. — Бихте ли ми я подали?
	Нелсън провери вътрешността й и видя прахообразно вещество.
	— Какво е това?
	— Трошички хляб. Много фини хлебни. Може ли?
	Той заби ръката си вътре, за да се убеди, че няма нищо скрито, и после й я подаде. Тя загреба шепа и разпръсна трохите над почвата, като че ли сееше семе, а после сложи торбата на близкия рафт.
	— Гледайте.
	Казвайки това, тя отиде в левия ъгъл, където дебел блок от дърво беше частично заровен в почвата. С двете си ръце тя вдигна дълга пръчка и я стовари в горната част на блока. Звукът отекна през подземната камера. Нелсън почувства как вибрира през обувките му.
	— Какво правиш?
	— Изчакайте — каза тя и удари блока още два пъти. — Сега гледайте.
	В първия миг не се случи нищо, а после блестящи розови пипалца започнаха да си проправят път нагоре по мухлясалата повърхност и да се освобождават от мръсотията. Глината сякаш оживя.
	Някъде вляво дойде гласът на Брадшър:
	— Брутално.
	Нелсън не можеше да не се съгласи.
	— Обучени земни червеи — каза той. — Колко старомодно.
	— Имат уста, но без зъби. Ядат почти всичко, но най-вече се хранят с мръсотия и органична материя, жива и мъртва. Малките трохи са угощение. Те поглъщат някои, а останалите претъркулват в тунелите си. Червеите са от решаващо значение за растежа на растенията. Знаехте ли, че средно в акър земя около седем хиляди килограма пръст преминава през червата на популация от земни червеи?
	Нелсън почувства как нишката на търпението му стигна до точката на скъсване.
	— Това някакво тактическо отлагане ли е?
	— Поискахте отговор. Аз ви го давам.
	— Но ние знаем, че те не са част от процеса, тъй като вашите помощници са инструктирани да премахнат всички червеи, преди да сварят растенията.
	Старицата го дари с толерантна усмивка.
	— Ще стигна до това, ако ме оставите да продължа. Цялата тази почва, която преминава през червата на червеите, излиза под формата на „отливки“, богати на хранителни вещества. В нашия конкретен случай това са „отливките“ на червеите, хранили се с пръстта от кратера, източник на това, което наричате панацея.
	— Изпражнения от червей? — чу се смехът на Хейдън. — Трябва да се шегувате! Лекът, който лекува всичко, е от изпражнения на червей?
	— Лъжеш! — каза Нелсън и махна към червеите. — Това е една претруфена лъжа!
	— Не, брат Файв. Лъжа е това, което сулук твърдят — че трябва да се премахнат всички насекоми, червеи и грудки. Инструкциите за приготвяне на еликсира включват сваряването на част от мръсотията в кореновата топка, но като им казваме да изхвърлят червеите, ние правим така, че те да изглеждат безполезни. В действителност това, което се вари, са техните „отливки“ в почвата, които дават панацеята. Затова всеки, който краде единствено растенията, ще бъде разочарован.
	Шокиран, Нелсън можеше само да погледне към скриващите се в тунелите червеи. Мутирали земни червеи… Това ли бе ключът?! Причината, поради която всички растения, които Братството бе засадило през вековете, не дадоха резултат?
	— И… — каза той, когато възвърна дар слово — вашите помощници никога не са знаели това?
	Клотилда поклати глава.
	— Те нямат нужда да знаят това. Ние, Уршел, им изпращаме пакети със семена от различни пощенски станции по целия континент — клеймата никога не се повтарят. Без сулук да знаят, наред със семената вътре са включени и малки ларви от мутирали червеи. Когато семената бъдат засадени, ларвите се излюпват, а растенията покълват. Казваме им, че трябва да изкоренят растенията, преди те да пуснат семената си. След като са изчерпали една реколта, трябва да чакат нов пакет, за да започнат друга.
	Колко умно, помисли си Нелсън с неприятен възторг. Те задържат юздите по отношение на доставките и елиминират търсенето, като пазят самото съществуване на панацеята в тайна. По този начин те са поддържали контрола в продължение на петнадесет века.
	Положението беше идеално за целите на Господ. Хората никога не трябваше да научават за съществуването на панацея. Ако узнаеха, те щяха да я изискат, щяха да се бунтуват и да се роят в служба на змията.
	И това, той предположи, беше достатъчна причина, за да приключи с доктор Фанинг. Отмъщението за чичо Джим би било просто бонус. Но той щеше да я уведоми за нейната жертва, преди тя да умре.
	— И ето го резултата — каза жената, пристъпвайки към един рафт, а после вдигна бутилка мътна течност. Тя погледна Нелсън. — Това, заради което толкова много хора загинаха. Тяхната кръв е по ръцете ви.
	Тя отвори бутилката, извади една чаша от същия рафт и започна да излива течността в нея.
	— Какво си мислиш, че правиш? — каза Нелсън и се приближи.
	Тя вдигна импровизиран тост.
	— Знам, че много скоро ще отида при Майката. Искам да бъда в добро здраве. — Тя погледна Фанинг и Хейдън. — Може би мога да предложа глътка и на вашите затворници?
	— Абсолютно не.
	— Той не иска да я похабите — каза Хейдън.
	Беше спестил на Нелсън труда да го изрече.
	— Чакайте — каза доктор Фанинг. — Планирате… да ни убиете ли?
	— Разбира се, че го планира, скъпа — каза старицата.
	— Но ние не сме заплаха за вас.
	— Ах, напротив — каза Клотилда. — Той не може да остави живи свидетелите на престъплението си.
	Нелсън почувства, че в него се надига познат гняв.
	— Доктор Фанинг има собствено престъпление, за което да отговаря.
	Тя изглеждаше объркана.
	— Моля?
	— Мъжът, когото блъсна в Солт Лейк Сити. Не само го лиши от възможността да използва лявата страна на тялото си, но го лиши и от неговата кариера и мисия.
	— Какво, за бога… — Светлината осени очите й. — Файв… Джеймс Файв.
	— Да! — каза той, екзалтиран от възможността най-накрая да се изправи срещу нея. — Моят чичо. Човекът, който ме отгледа.
	Фанинг поклати глава, смаяна.
	— Вашият чичо… Аз съжалявам. Никога не съм преставала да съжалявам за това.
	Не й вярваше — на нито една дума.
	— Празни приказки. За теб нямаше никакви последствия, докато той остана прикован в дом за възрастни хора в Ийст Мидоу, страдайки всеки божи ден. Това се нуждае от баланс.
	Той изчака вежливо страхът да изпълни очите й, но вместо това видя сълзи, които се събраха в краищата им.
	— О, не — прошепна тя, а гласът й пресекна. — Бедният човек.
	Той се възпротиви на внезапно изпарилата се от него екзалтация. Не, това бяха крокодилски сълзи. Нямаше начин да го заблуди. Той…
	— Брат Файв — каза Клотилда, — още веднъж ви питам дали може да им дам по една малка глътка, за да ги изпратим на богинята в добро здраве?
	Той се принуди да се съсредоточи върху настоящето.
	— И аз пак ти повтарям не!
	Клотилда му се усмихна.
	— Не изглеждате добре, брат Файв. Като добра домакиня, бих ви предложила глътка, но знам, че няма да я приемете.
	Нелсън не можеше да откъсне очи от бутилката. Там бе… лекът за главоболието му, за замъгленото му зрение, за припадъците му, за неговия рак. И тогава осъзна, че Бог го е изпратил тук, на този остров, в това мазе, при тази жрица на злото, с някаква цел.
	— О, но аз ще отпия. Приемам.
	Той видя изненаданото изражение на Клотилда, после чу издихания на шок от страна на събратята си.
	— Сър! — каза Брадшър. — Не трябва!
	Нелсън се обърна към тях. Той пожела да бе намерил начин да разкрие това преди, но обстоятелствата никога не бяха правилни.
	— Имам рак. Разпространил се е из тялото ми. Господ ме доведе тук, за да бъда излекуван. Това е единственият начин да продължа да Му служа. А аз трябва да продължа да Му служа. Защото това не е краят на нашата свята задача. Нали я чухте? Тя каза, че са много и че някой ще заеме мястото й, за да продължи делото им. Не мога да спра сега. Има твърде много работа, която да свърша за Господ. И освен това грехът не е в приемането на панацея, а в това, което тя прави.
	— Ехаа — каза Хейдън. — Твоите морални и етични скрупули трябва да са се сражавали ожесточено след това, на което току-що ги подложи.
	Думите бяха жлъчни, но Нелсън им устоя. Брадшър и Чайат обаче изглежда не бяха убедени.
	— Не виждате ли Божия план в това? — попита той. — Използвай схемата на змията срещу самата змия. Не чувате ли как Бог се смее на иронията?
	Когато се обърна към Клотилда, тя подаде чашата в ръката му. Без колебание той изля течността върху езика си. Вкусът беше ужасен, а стомахът му вече протестираше, но той се принуди да преглътне.
	— Искам и за братята ми. — Той вдигна ръка, за да заглуши протестите им в зародиш. — И двамата сте тук с причина. Бихте ли били толкова арогантни да решите, че присъствието ви не е част от Божия план? Смятате ли, че всички онези малки ежедневни решения, които ви доведоха тук, са изцяло ваши? Не знаете какво може да се крие под кожата ви, но сте готови да я свалите, преди да изпълните святата си цел. Бяхте доведени тук и аз ви заповядвам да се включите в това лечение.
	С очевидно нежелание те се приближиха един след друг — първо Чайат, отпивайки от отварата, докато Брадшър държеше на прицел техния затворник. После и самият Брадшър.
	— А сега — обърна се Нелсън към тях — ще излекуваме това, което се крие в нас, и ще бъдем още по-здрав и по-силен инструмент в ръката на Господ.
	Хейдън каза:
	— Дали останалите ви събратя от 536 ще се зарадват, когато чуят за това ваше малко чаено парти? А може и те да поискат по глътка?
	— Работих по тази операция на принципа „не е необходимо да се знаят подробности“.
	— Разбирам. Покрил си задника си. Ако се провалиш, само единици ще знаят, нали?
	Мъжът удари неудобно близо до истината. Но Нелсън имаше отговор за него.
	— Ни най-малко. Компактната оперативна единица е много по-лесна за управление и фина настройка.
	Забеляза, че Клотилда го наблюдава.
	— Необходима е една нощ, за да подейства, така че няма да има видим резултат до утре. Но междувременно…
	В главата му прозвуча аларма.
	— Междувременно какво?
	— Ракът в мозъка ви ли е?
	Не виждаше никаква вреда да каже истината на някого, който скоро щеше да е на път за Ада.
	— Има разсейки и там.
	— Може да се почувствате малко странно, тъй като иххара ще започне да свива тези образувания, при което изместените тъкани ще се завръщат на първоначалните си позиции.
	Той поклати глава.
	— Знам защо правиш това. Мислиш, че като ме поставиш в дълг, ще се отвърна и ще те пощадя. При други обстоятелства бих се радвал да покажа милост. Но изборът не е мой. Твоята присъда беше издадена в момента, в който се съюзи със змията. Аз просто ще бъда свидетел на изпълнението й. Не можеш да ме подкупиш.
	— Вярвам ви, вярвам и в съюзите със змията. Но ние съществуваме, за да лекуваме, а вие съществувате, за да унищожавате.
	Нелсън плесна с ръце.
	— Стига брътвежи. Време е да сложим край на всичко това.
	Беше научил нужното. И имаше две ракети, готови да причинят хаос. Само стотина паунда всяка, но достатъчно ефективни. Способността им за насочване щеше да ги вкара през предната стена, а експлозивната им мощ би унищожила всичко над и под земята. И тъй като ще използват гориво от хеликоптера за ускорител, полученият огън ще изгори трите тела, червеите и всичко останало в тази структура — така че и Левитската санкция щеше да бъде изпълнена.
	Но какво да направи, преди да изстреля ракетите? Да ги убие или да остави адският огън да свърши работата си? Стрелбата би означавала да остави куршуми в телата, а това…
	Краката му се подкосиха и той падна на колене. Беше ли го предупредила за това? Въпреки всичките си усилия той не успяваше да се изправи и започна да пада към пода. Опита се да протегне ръце, за да смекчи удара, но те изведнъж му се сториха ужасно тежки. Той се приземи твърдо на пода, удряйки главата си.
	Видя как Брадшър се спуска към него, но и неговите крака го предадоха. Както и краката на брат Чайат. Докато падаше обаче, израилтянинът обърна своя МП-5 към старата жрица. Хейдън го блъсна с рамо, преди да успее да го насочи, и оръжието избухна в кратък огън, чиито куршуми пробиха част от стената. Тогава Чайат падна.
	Какво става?! Защо не можеше да се движи? Той се опита да каже нещо, но от устата му излязоха само нечленоразделни звуци. Имаше само едно обяснение — бяха го отровили.
	— Какво, по дяволите…? — каза Хейдън, застанал над Чайат.
	Д-р Фанинг коленичи до Брадшър.
	— Те са живи, но…
	— Парализирани — каза Клотилда.
	— Как?
	— Това в бутилката не беше иххара. Произхожда от растение, доставено от Майката. Подобно на кураре.
	— Но аз ви видях да отпивате от същата бутилка.
	— Подготвям се за този ден отдавна, защото знаех, че рано или късно ще настъпи. Всеки ден отпивах по малко, за да тренирам тялото си.
	— Митридатизация! — каза доктор Фанинг. — Чувала съм за това, но… — Тя поклати глава. — Невероятно.
	— Днес ми дойде в повече — каза старицата. — Трябва да поседна.
	Тя се свлече на една пейка до стената.
	— Хей, док — каза Хейдън. — Ще отключиш ли това? Ключът е в джоба на онзи, който ме удари.
	Нелсън лежеше безпомощен, наблюдавайки как тя освобождава Хейдън. Вече със свободни ръце мъжът взе оръжията на Брадшър и Чайат и ги подпря на стената. После се приближи до Нелсън, потривайки китките си, и приклекна. Той вдигна ръката на Нелсън и я пусна. Нелсън можеше да забави падането, сякаш се намираше във вода, но не и да го предотврати.
	— Кураре и неговите производни блокират никотиновия ацетилхолинов рецептор на нервно-мускулната връзка — каза д-р Фанинг, наблюдавайки ги.
	— Как звучи това на английски?
	— Скелетно-мускулна парализа.
	— Няма да го убие, нали? — каза Хейдън. — Защото чухте мъжа: ако сърцето му спре, няколко ракети с адски огън ще ни навестят.
	— Сърдечният мускул е различен от скелетните мускули, така че той не е засегнат. — Миг на паника пробягна по лицето на доктор Фанинг. — О, но може да бъде смъртоносно във високи дози. Парализира диафрагмата.
	Клотилда поклати глава.
	— Ние не убиваме. Те не са получили фатални дози.
	Хейдън каза:
	— Добре. Но ние трябва да се измъкнем оттук. И с това искам да кажа да напуснем острова. Няма как да сме сигурни, че още последователи на 536 не са на път за насам. Док, можеш ли да й помогнеш да стигне на лодката?
	— Разбира се. Но какво ще правиш?
	— Просто ще пооправя малко, преди да се присъединя към вас.
	— Не ги наранявай — каза Клотилда, докато д-р Фанинг й помагаше да се изправи. — Само Майката решава кога децата й трябва да се върнат в пръстта. Ние нямаме право на глас.
	Хейдън вдигна ръце.
	— Хей, правил съм неща, с които не се гордея, но никога не съм наранявал парализиран човек. Не мисля да започвам отсега.
	Нелсън се опита да извика, че лъже, и да не го оставят с този психопат, но езикът му беше безсилен, а устата му висеше отворена и неподвижна. Всичко, което можеше да прави, беше да грухти.
	— Надявам се — отвърна Клотилда.
	Хейдън каза:
	— Събери телефоните им, док. Ще използваме сигналите, за да объркаме всекиго, който ги търси.
	Нелсън усети натиск върху сакото си, а скоро след това чу Фанинг да казва:
	— Помогни ми да кача Клотилда по стълбите, аз ще поема натам.
	Нелсън слушаше как стъпките им се отдалечават, а после как чифт от тях се връща.
	— Файв, Файв, Файв — каза Хейдън и отново клекна до него. — Ето ти иронията. И двамата знаем, че панацеята идва отвън, само че имаме различни, дивергентни идеи за същността на това определение „отвън“. И двамата искаме да задържим панацеята извън книгите — ти, защото това ще наруши плана на вашия Бог, а аз, защото ще наруши прекалено много правила, в това число баланса на природата. Доста сме близо, а? Бихме могли да сме съюзници, ако ти и твоите приятелчета не бяхте такива задници. Това, което ни отдалечава обаче, е, че аз мога да живея с цялото това нещо за Майката и тълпата от Лечители, стига то да не променя правилата. Твоето стадо също би могло да се нагоди. Но не и ти, нали? Ти си от типа „всичко или нищо“. Трябва да тичаш наоколо и да убиваш всекиго, който не е съгласен с това.
	Нелсън не можеше да му каже, че Господ никога не би направил компромис по отношение на змията.
	— И все пак по въпроса с убиването… Имам дилема. Не мога да ви оставя да душите около доктора като хрътки. Опитахте се да я убиете по-рано, бяхте готови да я убиете и сега, ще потърсите нова възможност за това, веднага щом мускулите ви се възстановят. Но пък обещах да не ви наранявам. И какво да правя?
	Искаше да обещае, че ще я остави на мира, да обещае всичко, но можеше само да сумти.
	— Не казваш? Ами слушай тогава, искам да свикнеш с идеята, че няма да излезеш от тук жив. Въпреки обещанието ми пътят ти свършва сега. И това не е отмъщение или нещо подобно. Напускането на агенцията беше най-доброто нещо, което ми се беше случвало някога. Така че не го правя заради себе си. Това е за нея. За Лора. Тя е от добрите и аз ще правя всичко възможно, за да поддържам добрите наоколо.
	Хейдън се изправи и пристъпи към Брадшър. Той извади проклетите си връзки от джоба му и ги използва, за да обвърже китките и глезените му, а после използва трета, за да ги пристегне зад гърба му. Направи същото и с Чайат.
	— Само в случай че действието на магическата отвара на Клотилда изтече по-бързо.
	После взе едно от оръжията, обърна се и насочи дулото му към тялото на Нелсън. Наведе се и притисна върха в слепоочието му.
	— Толкова е лесно.
	_Направи го!_, крещеше вътрешно Нелсън. _Спри сърцето ми! Хайде! Направи го и ще изгориш, преди да преминеш към вечността на адския огън!_
	— Но обещанието си е обещание. — Той се изправи и се огледа. — Трябва да има друг начин.
	Нещо като че ли привлече вниманието му, но Нелсън не можеше да каже какво.
	— Току-що ми хрумна ужасна идея, Файв. Може и да не проработи, но ще бъде повече от страхотно, ако го направи.
	Какво… какво можеше да измисли този пообъркан ум?
	— Да. Нека опитаме.
	Оставяйки МП-5 на земята, той хвана китките на Нелсън и започна да го плъзга по пода, оставяйки мокра диря от слюнката, стичаща се от зейналата му уста.
	Той не можеше да види къде отиват, но скоро разбра, че се намира върху повърхност от мъх и сухи листа. Фермата за червеи?
	Накрая Хейдън го пусна и Нелсън се озова с поглед отблизо върху десетките дупки на червеи. Той усети как около китките и глезените му се затварят свински опашки, но не беше обвързан допълнително като другарите си.
	— Както казах, Файв, това може и да не сработи. Но рано или късно всички ще бъдем храна за червеите. Да видим дали можем да направим така, че за теб този момент да дойде по-рано.
	За какво говореше?
	Проследи как Хейдън излиза от полезрението му, а после чу звука от удара на дърво в дърво — веднъж, втори, трети път — и почувства, че земята под него вибрира с всеки един от тях.
	— Иска ми се да остана и да гледам, но трябва да бягам. Запази едно място в Ада за мен, Файв.
	И тогава звукът на стъпките му отекна нагоре по стълбите.
	На Файв му се прииска да се изсмее. Идиот! Да не би да си мислеше, че червеите ще го изядат? Та те имаха уста, колкото точица, и бяха без зъби!
	Той изпрати молитва за благодарност към Господ. Със сигурност го наблюдаваше отгоре. А съвсем скоро — не повече от няколко часа, разбира се — когато парализата изчезнеше, той щеше да се измъкне оттук, за да продължи лова си.
	Набразден червей, розов и лъскав, излезе от своя тунел и се провря през мухъла. Скоро към него се присъединиха и други. След няколко минути повърхността се осея с тях. Розовите гърчещи се тръбички изпълниха полезрението му. Беше отвратително — да. Но напълно безобидно.
	Той започна да планира съдбата на Хейдън, когато мисълта го осени. Трябваше да мисли като Данте и да направи наказанието подходящо…
	Червей запълзя из дясната му ноздра. Да не би да смяташе, че това е тунел? Нелсън успя да го издуха. Слава на Бога, диафрагмата му все още работеше. Е, вече щеше да е мъртъв, ако не беше така…
	Червеят се върна отново или може би друг беше заел неговото място, но каквото и да бе това, този път то пълзеше в устата му. Мили боже, не можеше да го отблъсне с парализирания си език, нито дори да го изплюе, защото челюстта му не функционираше. Вкусовите му рецептори обаче все още работеха и отвратителното усещане за мръсотия и слуз го караше да иска да повърне. Но той не можеше да повърне. Не можеше да направи нищо, освен да го остави да пълзи вътре.
	А после друг се присъедини към него. И тогава един в дясната му ноздра, а друг в лявата. Той се опита да ги издуха, но този път номерът не сработи. Имаше чувството, че те са разширили телата си, след като са влезли, за да не могат да бъдат върнати обратно.
	Още се вмъкнаха през разтворената му челюст. Топлината и влагата ги привличаха може би? Броят им се увеличаваше още и още, докато не изпълни устата му, отрязвайки достъпа на въздух.
	Сега вече знаеше, че Господ го наказва за греха му. Адам и Ева отново, а той несъзнателно следвайки стъпките на Адам. Сега го съзря. Клотилда беше Ева, държаща отровната ябълка от Дървото на живота, само че днес тази ябълка беше прикрита под формата на лек за болестта му.
	Беше се поддал на изкушението, рационализирал причината да отхапе от смъртоносната хапка и да заплати това с гибел и вечни мъки.
	Той се сети за бича на чичо Джим и си пожела да го бе използвал. Може би така щеше да успее да избегне падението си.
	Още червеи, не можеше да диша, задушаваше се, въздух, нямаше повече въздух! Помогнете! Някой да ми помогне! Моля! Въздух!… Въъздуух!


>>	3.

	Втори лейтенант Джейсън Лауъри от Американските военновъздушни сили кръжеше със стария си „Хюи“ край брега на този странен малък остров точно както му беше наредено. Това беше най-необикновената мисия, която някога беше изпълнявал. Тримата му пътници се бяха представили само с малките си имена. И със сигурност не бяха военни. _Шпиони са — ако не е така, аз съм Хилъри Клинтън._
	Също така беше сигурен, че никога няма да разбере как така са успели да вкарат две ракети „Хелфайър“ на птицата му, която обикновено бе използвана за спасителни мисии и нищо повече. Но те бяха там, в ракетните отвори на десния борд, точно под плъзгащите се врати на кабината. Тежаха само стотина килограма, така че не оказваха никакво въздействие върху работата на хеликоптера, но той не се чувстваше удобно, превозвайки такова количество взривен материал. Какво планираха тези призраци да правят с тях?
	Беше позиционирал птицата си в южния край на острова, с поглед на изток по посока на вятъра. Нямаше представа какво се случваше долу, под цялата тази развяваща се тъкан. Те биха могли да играят и на „надува се балонът“, знае ли човек…
	Мъглата изтъняваше. Би могъл да се издигне над нея в обедното слънце, но предпочиташе да поддържа пряка видимост към острова. Пресметна, че остава по-малко от час, докато слънцето огрее всичко. И точно когато мисълта премина през ума му, „Хюи“ потръпна и се разтресе, и двете ракети се възпламениха с рев едновременно. Той наблюдаваше, шокиран, как се втурват в състезание на изток за около четиридесет и пет метра, след което се извъртат на сто и осемдесет градуса, насочвайки се директно към центъра на острова. Какво, по дяволите, беше това?!
	Не искаше да бъде лош пророк, но знаеше, че ако пътниците му са някъде из този остров, той щеше да се отправи към Милдънхол сам.


>>	4.

	— Къде е той? — каза Лора, наблюдавайки задната част на скалата в края на заливчето.
	— Току-що дойдохме — каза Клотилда.
	Лора не искаше да го споменава, но отне доста време, за да свали старата жена надолу по стъпалата. По всичко изглеждаше, че тя няма да може да се оправи до края на деня. Все пак преди малко бе взела доза нервно-мускулен токсин и въпреки изградения имунитет нервната й система беше отслабена.
	Двете чакаха в отворената задна част на наетия катер — Клотилда седеше на пейката срещу щурца, а Лора стоеше до капитанския стол, слушайки рева на двигателя. Рик беше оставил ключовете на стартера, така че тя го включи, за да подгрее.
	— Споменахте една странна дума във фермата — каза Клотилда. — Нещо от рода на мит…
	— Мит? Не, аз… о, имате предвид митридатизация. Кръстено е на древен крал, който всеки ден взимал малки количества отрова, за да си изгради имунитет срещу последиците й.
	Клотилда поклати глава.
	— Мислех, че това е просто форма на имунизация. Никога не съм знаела, че си има име.
	— Не работи с всеки вид отрова. С цианида например в никакъв случай няма да помогне.
	Най-накрая Рик се появи, скочи на стълбището и се спусна надолу по стъпалата в лудо темпо, което разтърси цялата структура. Той изтича до дока и незабавно започна да развързва въжетата, държащи катера — първо това на носа, после на кърмата. Още един скок и се озова на задната палуба, точно зад стола на капитана.
	— Включила си двигателя — каза той с усмивка. — Върхът си! — и я целуна по челото, изненадвайки я напълно.
	Толкова небрежно, сякаш го правеше всеки ден. Какво трябваше да е това?
	Без повече чудене той стисна кормилото и натисна газта. Лора трябваше да сграбчи горната част на седалката, за да не падне назад от внезапното ускорение. Нещо в неистовото му темпо я притесни.
	— Защо бързаме толкова? — попита тя, докато летяха към морето.
	— Казваш ми, че искаш да се помотаеш наоколо ли?
	— Ни най-малко, но приличаш на човек, гонен от хрътките на Ада.
	— „Хрътки на ада“ — повтори той със сподавена усмивка. — Има доза истина.
	— Не си го наранил, нали? — попита Клотилда отзад.
	— Не. Обещах. Беше жив, когато го оставих.
	— Това не означава, че не може да е кървял до смърт — каза Лора.
	Той вдигна ръка:
	— Кълна се. Не съм го наранил по никакъв начин. Оставих го в същото състояние, в което го видя — с лицето на пода, жив, дишащ, без да кърви. Аз просто… го преместих.
	Лора не беше сигурна, че иска да чуе подробности.
	— Къде?
	— На площадката с червеи.
	Тя не видя какъв смисъл имаше това. Защо му беше да го прави? О…
	— Не си ударил с пръчката по дървото, нали?
	Клотилда се беше приближила, използвайки напречната греда до седалката на капитана за опора.
	— Повикал си червеите? — попита тя.
	Лора стрелна погледа си по двамата.
	— До какво ще доведе това?
	— Ще изкара червеите на повърхността — каза Клотилда.
	— Знам това. Но те няма как да го изядат, нали?
	Старицата поклати глава.
	— Това е невъзможно. Те ще пълзят навсякъде по него, но не могат да му навредят.
	Лора не можеше да си представи какво трябва да е усещането, а и не искаше да опитва. После видя очите на Клотилда да се свиват.
	— Освен ако…
	Точно тогава островът зад тях избухна.
	Поне така изглеждаше. Лора се вгледа в огромната огнена гъба, издигнала се във въздуха. Парчета камуфлажен плат — от съвсем миниатюрни до огромни — се разпръснаха наоколо, пърхайки като ято ядосани птици. Късове подпори, които някога придържаха плата, заваляха от небето надолу към водата, порейки вълните с плясък.
	Ракетите, които Файв беше споменал. Ракетите „Хелфайър“, които щяха да бъдат изстреляни, в случай че сърцето му спре. Тогава това означаваше, че…
	Рик се засмя.
	— Получи се! Достатъчно далеч, за да си в безопасност от шрапнели, достатъчно близо до скалите, за да си защитен от ударната вълна!
	Лора можеше единствено да го погледне. Същото важеше и за Клотилда. Накрая той ги забеляза и изтрезня от състоянието си.
	— Какво?
	Лора поклати глава.
	— Не обеща ли, че…?
	— Направих го. Съжалих почти веднага, но удържах на думата си.
	— Тази експлозия означава, че сърцето на Файв е спряло.
	— Да, това означава, но не съм го спрял аз.
	— Но си знаел, че червеите ще го направят… — Лора погледна Клотилда. — Как? Задушили са го? — Не можеше да си представи какво друго би могло да се е случило.
	Клотилда кимна. Изглеждаше ядосана.
	— Да използваш създанията на Майката за подобно нещо… Нямаше право!
	— Хей, ако червеите са го направили, то те са направили нещо съвсем естествено за себе си. Нямаше откъде да знам, че…
	— Но си се надявал!
	— Ами да, мислех, че това е възможност, но само дотам. Хей, наистина. Защо е целият този гняв срещу мен? Човекът щеше да ни убие съвсем хладнокръвно и да ни кремира с тези ракети. Получи си заслуженото, не мислите ли?
	— Не знам какво да мисля, Рик.
	И това беше вярно. Файв беше диригентът, очевидно стоял зад случващото се през цялото време. Което означаваше, че е заповядал и изтезанията, и убийството на Мулак.
	Лора не можеше да каже, че не си е заслужил случилото му се, просто не й харесваше да бъде част от трите смъртни случая.
	— И помислете — каза Рик. — Червеите може би са спрели сърцето му, но ако той не беше прикрепил това устройство към гърдите си, двамата му другари все още щяха да са живи. Може би трябва да му благодарим за тази негова параноичност. Сега няма да ни се налага да се озъртаме през рамо във всеки един момент.
	— Какво имаш предвид?
	— Не знам колко от последователите на 536 са замесени, но и вие го чухте да казва, че е държал тази операция под секрет. Премахването на него и екипа му със сигурност ви сваля от радара на Братството. А това е нещо хубаво, нали?
	— Единият от тях каза, че си използвал свински опашки върху човек на име Мигел. Какво имаше предвид с това?
	— Не бих обръщал твърде много внимание на подобни лунатици.
	— Кой е — или кой беше — Мигел?
	Рик замълча за миг, после въздъхна.
	— Човек от агенцията.
	— ЦРУ?
	Той кимна.
	— Както Файв. Само че Файв беше шефът. Мигел и наемникът му от Мексико Сити са мъжете, измъчвали Мулак. Тези, които са го изгорили. И окачили на онова дърво. Тези, които чакаха от теб да научиш това, което липсваше на тях. След което бяха планирали същото и за теб. О, те са и мъжете, изтръгнали ноктите на онова малко момиче.
	Експлозия от омраза заля Лора. Дете… да причиниш това на дете.
	— И ти…?
	Той сви рамене.
	— Аз просто си свърших работата.
	— Уби ли ги?
	— От мен се очаква да те пазя, така че…
	— Кога? — Тя можеше да се сети само за един случай, в който бе имал време за това. — Неделя вечерта? Когато отиде да „разузнаеш“?
	Той кимна.
	— Бяха се издали по-рано през деня, докато те шпионираха.
	_Шпионирали са ме… Мили боже!_
	— И го направи с тези връзки?
	— Да, но не искай от мен да ти разказвам детайли. Те нямат значение. Това, което има значение, е, че повече няма да измъчват други Курандеро, малки момичета или заместник-патолози, или когото и да било другиго.
	— Добре.
	Главата на Рик рязко се наклони. И самата Лора беше изненадана от себе си, но нямаше намерение да връща думите си назад.
	— Всеки, който може да измъчва малко момиченце, е способен на всичко. И трябва да бъде спрян.
	— Е, най-накрая постигнахме съгласие за нещо.
	— Предполагам, че е така. — Не беше много щастлива от този факт. — Но само относно това.
	Като се замисли, Рик беше опасен човек. Без да се крие, й призна, че е убил Мигел и мъжа с него. С пластмасови връзки. Не можеше да си представи как, но не звучеше да се е борил за живота си. Звучеше повече като екзекуция. И после се беше върнал при нея съвсем спокоен, сякаш бе излязъл на тиха разходка. Що за човек би могъл да направи това? Да. Само един опасен човек. Защо това не я плашеше? Защо не беше ужасена?
	Тя осъзна, че не е същата Лора Фанинг, която напусна Лонг Айлънд в неделя сутринта. А кой ден всъщност беше днес? Господи, тя изобщо не се беше замислила за това. Петък? Да, петък. Шест дни на пътя, както се пееше в онази стара песен. Шест дни, а й се струваше, че са минали шест години. Би било хубаво да се прибере у дома. Почакай…
	— Клотилда — каза тя и се обърна към старата жена, — запази ли доза от иххара?
	Тя кимна и потупа джоба на робата си.
	— Не знаех колко дълго ще отсъстваме, затова взех няколко.
	— И ще ми позволиш да отнеса една доза в Америка?
	— Казах, че ще го направя, нали?
	Лора погледна Рик.
	— Е, понякога можеш да държиш на обещанията си и надхитряйки живота.
	Рик се усмихна.
	Но най-важното беше, че утре щеше да си бъде у дома, с Мариса.


>>	5.

	— Сестра! — извика Стивън от леглото на Мариса. — Сестра!
	Току-що бе пристигнал и тази Мариса в леглото нямаше нищо общо с Мариса, която беше оставил по-рано.
	Шокът му трябва да е бил очевиден, защото медицинската сестра, която той никога не бе виждал, се затича към него. Името й беше Х. Сайърс, ЛС. Тя имаше шоколадова кожа и лъскава черна коса, прилепнала около кръглото й лице.
	— Какво има? — попита тя.
	— Вижте! — Той се наведе над леглото. — Мариса? Мариса?
	Тя отвори очи, но те бяха разфокусирани.
	— Мамо? — прошепна с неясен глас.
	— Какво не е наред с нея?
	— Обадих се на доктор Франкс. Той ще поговори с вас.
	— Франкс? Никога не съм чувал за него.
	— Невролог е.
	— Невролог? Тя има пневмония…
	Сестра Сайърс изглеждаше несигурна. Той чу собствения си глас да се повишава:
	— Кажете ми какво става, по дяволите!
	— Тя… развила е менингит.
	— Какво? О, не! Как може да се случи това?
	— Както доктор Франкс ще ви обясни, случаят не е толкова необичаен при трансплантация на стволови клетки.
	Клепачите на Мариса се затвориха отново. Той не можеше да откъсне очи от восъчното й лице. Опита се да попита, но не успя, после опита отново:
	— Ще умре ли?
	Сайърс не отговори.
	— Ще умре ли? — повтори той, проявявайки върховно усилие да не закрещи.
	— Аз не съм специалист, господин Гейнс.
	Искаше му се да я удуши, но после осъзна, че болницата най-вероятно има правила за това каква информация може да даде една медицинска сестра — йерархии, протоколи и всички тези глупости. Вината не беше нейна. Пощадете вестоносеца.
	— Добре, кой ще ми отговори или кой може да ми отговори?
	— Доктор Франкс. Очаквам да дойде тук скоро.
	— Вие какво можете да ми кажете?
	— Мога да ви кажа, че е спокойна. Не изпитва болка.
	_Защото умира_, помисли си той, неизбежната реализация, която разкъса сърцето му. _Моето малко момиченце умира._ И къде е Лора? Къде, по дяволите, е Лора?!


>>	6.

	— Винаги съм искал да опитам хагис — каза Рик.
	Лора го погледна над върха на менюто си.
	— Наистина ли? Защо?
	— Защото звучи ужасно и искам да казвам, че съм го ял.
	— От това, което разбрах, не звучи така, сякаш си водил живот, лишен от неща, за които да се хвалиш.
	— Работата е там, че… не мога да говоря за тях. Но нищо не може да ме спре да се хваля, че съм ял хагис.
	— Ако оцелееш след него.
	— Е, и това е така, нали?
	Отне им известно време, за да се ориентират в мъглата. После забелязаха ферибот, който се насочи на запад, и те решиха, че съдбата им предоставя Къркуъл като крайна дестинация.
	През по-голямата част от пътуването им тя беше забила поглед в своя андроид, също като онези обсебени от смартфоните си същества, които я дразнеха толкова много в реалния й свят. Веднага щом се сдоби с обхват, тя се опита да позвъни, но все така мрежата я изхвърли. Ето защо продиктува съобщение, че утре ще се прибере и допълнително ще съобщи за точния час на пристигане, след като си резервира полет. Почти веднага получи обратно съобщения от Стивън, че Мариса няма търпение да я види.
	В момента, в който уредиха плащането на катера, Лора си пожела да се отправят към летището и обратно към „Хийтроу“. Но Клотилда все още беше немощна от дозата отрова и се нуждаеше от почивка. Нямаше как да я изостави — все пак именно тя стовари проблемите пред вратата на старата жена. Дължеше й едва ли не живота си.
	О, както и да е, тя щеше да си е у дома утре, една идея по-късно, отколкото се надяваше. С Рик вече имаха стаи в „Айре“, така че взеха една и за Клотилда. И докато старата жена се отдаде на почивка, Рик и Лора се отбиха в пъба, за да хапнат. Лора не беше слагала нищо в устата си от снощи. Храната беше последното нещо, за което се сети през деня, но сега, след като приключението им приключи, тя осъзна, че е гладна.
	— Знаеш ли — каза тя, затваряйки менюто, — достатъчно съм гладна, че да поръчам порция хагис и за себе си.
	— Ще посмееш ли?
	— Ти го направи. Щом ти го можеш, мога го и аз.
	Рик се опита да поръча по чаша шампанско, но го продаваха само на бутилка. Затова поръча бутилка. Не бяха чували за „Шампан“, а в пъба нямаха от това, което искаха, затова се споразумяха за „Моет“.
	— За завръщането вкъщи с доза панацея — каза той, повдигайки чашата си, и я протегна към нея.
	Не знаеше дали да пие за това. И между другото…
	— Мислех, че си поддръжник на идеята тя да бъде запазена в тайна…
	— Такъв съм. Но това е само една доза, така че всичко си е по местата.
	— Какво ще кажеш да пием за това, да занесем у дома онова, за което сме дошли?
	Той се усмихна.
	— Подозрителна символика. Но достатъчно безпристрастна.
	Те чукнаха чашите си.
	— Все още отказваш да признаеш панацеята за реална, а? — каза той, след като изпразни половината от чашата си в една глътка.
	— Виждала съм изцеления — или това, което прилича на изцеление — които не мога да обясня, но що се отнася до съществуването на панацея… — Тя поклати глава. — Все още не мога да го възприема.
	— Тогава какво ще отнесеш на Щелман?
	— Точно това, за което ме изпрати.
	Те допиха шампанското — Рик го подели поравно между двамата — преди да дойдат порциите с хагис, така че Рик поръча „Бургундско“, което да върви с вечерята. Той го нарече френското „Пино Ноар“, казвайки че „Пино Ноар“ отива на всичко, дори и на хагис. И се оказа прав.
	Самият хагис изглеждаше ужасно, но тя откри, че е годен за консумация, ако продължава да пие „Бургундско“ с него, без да се замисля за съставките.
	Те ядоха и разговаряха за това къде ще отидат и какво ще направят, щом се приберат у дома. Рик имаше чувството, че Щелман ще го задържи като охранител или най-малкото ще му предложи хонорар, за да бди над Лора, която щеше да продължи да бъде заместник-патолог, както и над внезапно забогатялата й дъщеря.
	Рик приключи пръв с вечерята си, естествено, и й помогна да омете своята, след като тя заяви, че е близо до пръсване.
	— Имаме почти половин бутилка — каза той. — Можем да я довършим горе.
	Сериозно? Какво беше това?
	Тя си спомни целувката по челото й отпреди няколко часа. Просто бързо клъвване, но то предполагаше близост, която тя не споделяше. Или напротив?
	Чувстваше се добре с Рик. И защо не? Двамата преминаха през много. И въпреки всичките му тайни и всичките неща от миналото му, за които не можеше или не искаше да говори, тя знаеше, че той е зад гърба й. За колко други хора можеше да каже това? Тя не можеше да назове нито един. О, заместник Лоусън би могъл да й пази гърба, но само доколкото законът позволява. Рик, от друга страна, държеше закона в ръцете си.
	Той сякаш долови колебанието й.
	— Спокойно, няма да правя опит да скоча в гащите ти. Трябва да си го разбрала досега.
	_Това не би било толкова лошо_, каза тя някъде вътре в себе си. _Не, не, не. Не отивай в тази посока._
	— Предполагам, че съм. В моята стая. Да вървим.


>>	7.

	— Е — каза той, наливайки от „Бургундското“ в две от чашите на хотела, — щом няма да вдигнем тост за панацеята, ще пием ли поне за „интелектите: огромни, самоуверени и несимпатични“?
	Тя вдигна чашата, която бе налял за нея.
	— Защо не за тъмния човек? Най-малкото — него си го виждал.
	Цялата топлина, която струеше от очите му по време на вечерята, изчезна, сякаш никога не е била там.
	— Не се шегувай с това. Никога не се шегувай с това.
	Студената му ярост я удари като гръм.
	— Съжалявам. Аз бях просто…
	Той понечи да се изправи.
	— По-добре да тръгвам.
	— Не. Моля те. — Тя го бутна назад, не вярвайки, че го прави. — Просто се опитвах да те накарам да ми разкажеш за себе си.
	— За човека преди Рик Хейдън, който вече не съществува. Няма нищо за разказване.
	— А какво ще кажеш за култа?
	— Не! Те бяха… Искам да кажа животни, но това не е справедливо спрямо животните. По-скоро са чудовища в човешки облик. И по-добре да си останат в миналото. — Той отново се надигна.
	— О — каза тя, правейки последен отчаян опит. — Това е много лошо. Защото мисля, че мога да обясня тази пълна чернилка, която си видял.
	— Не започвай отново с идеята за тъмната материя.
	— Не. Това е свързано с начина, по който виждаме.
	Той се облегна назад.
	— Слушам.
	Тя събра мислите си и се върна назад, в часовете по медицина. Надяваше се, че си спомня добре.
	— Светлината е част от електромагнитния спектър. Възприемаме по-малко от един процент от дължините на вълните — т.нар. „цветове“. Цветът, който виждаме, е дължината на вълната, която обектът отразява. Лимонът е жълт, защото повърхността му отразява жълтата дължина на вълната. Черното е черно, защото не отразява нищо от видимия спектър. Това, което си видял, е било липса на цвят.
	— Но това беше отвъд черното.
	— Добре. Представи си повърхност, която абсорбира не само всичко видимо, но и всичко невидимо: ултравиолетови, инфрачервени, рентгенови и гама-лъчи. Която не отразява абсолютно нищо. Това как ти се струва?
	Очите на Рик бяха загубили фокус. Той сякаш гледаше в миналото.
	— Като дупка в реалността.
	Гърдите на Лора се стегнаха. Да, тя не беше помислила за това от тази гледна точка, но си представи, че би изглеждало точно по този начин.
	— Смяташ ли, че това, което си видял, може да е било един от тези „враждебни интелекти“?
	Той поклати глава.
	— Съмнявам се. Може би просто трик на светлината.
	Тя не искаше отново да споменава тъмния човек, затова каза:
	— Така ли смяташе и въпросният култ за него? Дупка в реалността?
	— От култа намериха една стара книга от началото на деветнадесети век, написана от някакъв луд немец. Съдържаше описания на практиките на тъмните религии по цял свят — всички континенти и редица изолирани острови. Позволиха ми да погледна едно от техните копия. Прелистих няколко страници — той потръпна — и това беше. Не можех да отида по-нататък.
	— Дай пример.
	Той махна с ръка.
	— Не искаш да знаеш. Както вече сама каза, има някои неща, които не можеш да видиш. Е, има и някои неща, които не можеш да прочетеш.
	— Но си останал с тях?
	— Беше последното нещо, което исках, но имах чувството, че трябва. Разполагаха с взривни вещества и горива. Мразеха всичко, Лора. Те имаха тази луда идея, че ако успеят да възкресят този тъмен човек, той ще може да бъде тяхното оръжие за масово унищожение. Бях окей с този вид гонене на вятъра. Докато преследваха фантоми, те не правеха бомби.
	— Значи тази зла книга всъщност е била в услуга.
	— Чакай — каза той. — По това време агенцията реши да ме отзове. Когато групировката се отклони от уахабизма, Лангли сметна, че тя вече не представлява опасност за САЩ, но нека ти кажа: тя беше заплаха за всички. Прибрах се, за да кажа, че искам да продължа да наблюдавам, но никой не ме чу. От агенцията ме отстраниха.
	— И какво направи ти?
	— Върнах се на своя глава… и видях какво бяха сторили, докато ме нямаше.
	— Какво?
	— Деца… бяха намерили нещо в онази проклета книга и правеха неща на малки деца.
	Искаше ли да чуе това? Не мислеше така. Но трябваше да попита.
	— Какви неща?
	— Нараняваха ги, осакатяваха ги по ужасни начини… Според тях това беше начинът, чрез който да привлекат тъмния човек. Държаха децата в една плевня зад фермата. Отидох там — той прочисти гърлото си, — полудях и започнах да блъскам по стените. Някои от горивата, които се съхраняваха там, се подпалиха. Аз успях да се измъкна. Те не го направиха.
	— Пожарът, за който Файв споменаваше в съобщението?
	Разсеяно кимване.
	— И тогава плевнята с децата стана едно огромно огнено кълбо. Беше там, а в следващия момент се превърна в ад.
	— О, не!
	— По-късно екипът от немската противопожарна служба съобщи, че хамбарът е бил допълнително манипулиран, за да избухне, а тригерът е бил в основната къща.
	— Но защо?
	— Само предполагам, но според мен от екипа са решили, че ако някога бъдат атакувани, няма как да позволят някой да види какво са направили с тези деца. Ето защо са имали дистанционно, с което да хвърлят всичко във въздуха. Ударите ми по стените трябва да са задействали детонаторите. Именно тогава видях нещото, тази дупка в реалността.
	Лора се опита да визуализира сцената… и не успя. Тя вдигна очи и видя как Рик бърше с ръкави почервенелите си очи.
	— Петнайсет деца… аз ги убих.
	— Но не си ти този, който е поставил детонаторите, а тези чудовища.
	— Ако просто бях отстъпил и позвънил на ченгетата…
	— Но децата пак щяха да са мъртви, нали? Пристигането на ченгетата щеше да предизвика използването на детонатора, не е ли така?
	— Предполагам.
	— Разказвал ли си някога това на някого?
	— Не. Ти си първата. Съжалявам, че ти го стоварих. — Той отново избърса очи с ръкава си, изправяйки се. — Пиенето вече не ми понася. Липса на практика, предполагам.
	— Искаш да кажеш, че си носил този товар в себе си оттогава?
	Това обясняваше толкова много за него, особено реакцията му към измъчваното момиче в селото на маите.
	Той сви рамене и погледна с неудобство.
	— Не съм се замислял. Аз просто… Трябва да вървя.
	Лора се изправи и се олюля. Нейните практики с алкохола бяха много по-малко от тези на Рик.
	— Не, почакай. Не можеш да си тръгнеш така. — От само себе си ръцете й се обвиха около него и тя се притисна. Това е човек, който се нуждаеше от прегръдка. — Опитал си се да постъпиш правилно и се е получило ужасно погрешно. Трябва да го пуснеш от себе си.
	Ръцете му минаха по гърба й, но леко. Кога за последен път я беше прегръщал мъж? Твърде отдавна…
	— Мислех, че съм. Бях убеден, че тъмната форма, която видях, е просто халюцинация, но след това се появи тази панацея и я върна обратно.
	Тя вдигна глава, за да го погледне.
	— Тогава се появи „прекалено съвършената“ ми личност и всичко стана „твърде подредено“.
	Той се усмихна.
	— Радвам се, че го направи. И се радвам, че бях до теб. Но осъзнах, че не си „прекалено съвършена“. Ти си просто съвършена.
	По някакъв начин устните им се сляха, толкова нежно, колкото и кратко.
	— Вероятно сега е по-добре да си вървя.
	Това „вероятно“ я порази. Да, вероятно беше прав, но искаше да го вкуси отново. Така че вместо да се отдръпне, тя се наведе към него и отново се целунаха. Този път беше по-настойчива. Лора почувства изплъзнал се стон. Внезапно чукане по вратата го пресекна.
	— Лора! Лора! — Гласът на Клотилда.
	— Какво…?
	— Лора, отвори! Спешно е!
	Тя се откъсна от Рик и отвори рязко вратата. Клотилда стоеше развълнувана отпред, притиснала ръце към гърдите си.
	— Какво има?
	— Дъщеря ти — тя е в болница. Състоянието й е лошо!
	— Какво?! За какво говориш?
	— Моите хора там са научили, че е била хоспитализирана преди три дни.
	Три дни? Нямаше начин. Първоначалният шок и страх започнаха да избледняват.
	— Не, това не може да бъде. Ако фамилията й е Фанинг, значи сте се объркали. Нейното име е Гейнс. Бях в контакт с тях всеки ден. Тя е добре.
	Очите на Клотилда се присвиха.
	— Говорила ли си с нея?
	— Не, телефонът ми не… О, мили боже!
	— Файв? — попита Рик.
	— Така мислим — отвърна Клотилда и кимна.
	Лора направи крачка напред и погледна от единия към другия.
	— Чакайте… Какво?
	Клотилда вдигна смартфон.
	— Брат Файв. Оставихте телефоните при мен. Намерих съобщения от него, които нареждат на някого какви текстове да изпращат до теб от съпруга ти и обратно. — Тя погледна Рик. — Намерих дори доста очарователен текст, отнасящ се до твоя спътник.
	Ужасът започна да се процежда.
	— Но защо?
	— За да останеш по следите на иххара.
	— Кучият му син! — каза Рик. — Надявам се, че сега се отървахте от всякаква вина за смъртта му.
	В момента Файв беше последният, за когото я бе грижа.
	— Мариса… Колко е зле? — попита Лора.
	— Много. Има инфекция. Нещо, наречено…
	— Моля те, не казвай цитомегаловирус.
	Клотилда кимна.
	— Това чухме и ние. Тя е на място, наречено „Стоуни Брук“.
	Лора знаеше какво означава това. Но въпреки че беше в добри ръце…
	— Ще я загубя. — Тя се огледа за чантата си, грабна я и почти връхлетя върху Клотилда. — Трябва да се прибера. Веднага!
	Клотилда отстъпи встрани и я остави да мине. Лора забеляза Рик зад себе си:
	— Не е нужно…
	— Да, напротив! — отвърна той.
	— Аз напускам — каза тя.
	— Аз не. Но не там е смисълът. Ще се нуждаеш от мен.
	— Ще се оправя.
	— Довери ми се. Имаш нужда от мен.
	В момента всичко, от което се нуждаеше, беше да стигне до Мариса.


>	Мариса

>>	1.

	— Ооо… — каза Рик, когато излязоха под обедното слънце, ослепително след прекараните часове в терминалите и в самолета. — От това се страхувах.
	— От кое? — каза Лора.
	Тя кипеше от превъзбуда и гняв. Бяха изоставили багажа си в хотела и се втурнаха към летището в Киркуол, където някой се обади и намери пилот, който да ги отведе до „Хийтроу“. Оттам те потърсиха първия възможен полет до нюйоркската метростанция — „Кенеди“, Нюарк, без значение — и попаднаха на полет на „Върджин“ за „Кенеди“, който се приземи малко преди пладне.
	Лора се бе опитала да се обади на Стивън, докато чакаха на „Хийтроу“, но телефонът му все още играеше игрички. После се обади в медицинския център и се свърза с педиатрично интензивно отделение, откъдето научи цялата история: беше приета в сряда сутринта, след което последвало постоянно влошаване. Цитомегаловирусна пневмония, усложнена от рецидивиращ едем в резултат на цитомегаловирусен менингит. Всеки специалист и помощник-специалист от педиатричния персонал се беше опитал да спре усложнението, всички без успех. Беше изпаднала в кома и прогнозата беше лоша. Не й оставаше много.
	Рик бе задрямал непосредствено след вечерята, сервирана в първа класа, от която Лора не можа да хапне, и тя съжали, че не може да направи същото — пътуването би могло да мине много по-бързо. Но сънят беше извън всякакви сметки. Рик направи така, че да бъдат в челните места на самолета, но висенето при митническия и имиграционен контрол не ги подмина. Тя усещаше, че самоконтролът й е на границата от пречупване. Веднага щом бяха освободени, те преминаха през огромния терминал 4 към зоната за обществен транспорт.
	Рик посочи към един познат ван, паркиран наблизо.
	— Щелман е тук. По дяволите!
	Лора не виждаше проблема.
	— Какво от това? Той може да ни отведе до „Стоуни Брук“.
	— Да. Може би. Нека аз говоря.
	— Напълно съм способна…
	— Просто следвай моето поведение, нали?
	Влизайки в крачката му, тя се зачуди за какво е така угрижен.
	Шофьорът на Щелман — Джеймс — пристъпи напред.
	— Имате ли багаж?
	— Шефът вътре ли е? — попита Рик.
	Джеймс кимна към отворения страничен панел.
	— Очаква ви.
	Лора последва Рик вътре с Джеймс зад себе си. Вратата се плъзна зад тях.
	— Какво? — попита Рик, като се обърна. — Къде е той?!
	— Господин Щелман ви очаква… вкъщи. Твърде болен е, за да ви посрещне лично. Изпрати ме да ви заведа при него.
	— Добре — каза Рик. — Но първо трябва да спрем на друго място.
	— Страхувам се, че няма да бъде възможно. Господин Щелман нареди да ви отведа при него директно.
	— Нямаме панацея — каза Лора. — Съжалявам.
	Рик докосна горната част на ръката на Лора.
	— Хайде, док. Ще вземем такси.
	— Чакай! — спря ги Джеймс. Държеше пистолет.
	— Уоу! — каза Рик.
	О, боже, това беше лудост! Това не може да се случва! Оръжие? На летището? Тя погледна през прозорците на микробуса, надявайки се да зърне някое ченге, но те бяха твърде тъмно оцветени, за да може някой да види какво се случва вътре.
	— Дъщеря ми умира!
	Изражението на Джеймс беше измъчено.
	— Съжалявам, но и шефът ми умира.
	— Казах ти — настоя тя, — нямам я!
	Рик заобиколи Лора, поставяйки тялото си между нея и пистолета.
	— Трябва да посетим болно дете. А и не си чак толкова луд, че да започнеш да стреляш на летище, нали?
	— Не искам, Рик, но господин…
	Лора не видя какво се случи след това. Всичко, което виждаше, беше гърбът на Рик, но сякаш имаше миг на борба и следващото нещо, което осъзна беше, че Рик се бе отместил встрани, държейки пистолет под брадичката на Джеймс.
	Някак си не беше изненадана.
	— Така си и помислих — каза Рик. — Но ти знаеш, че аз съм достатъчно луд, нали?
	Джеймс изглеждаше уплашен.
	— Виж, това не беше…
	— Твоя идея? Знам. Ето защо ще се обърнеш и ще си сложиш ръцете зад гърба.
	Джеймс се поколеба, после се подчини. Рик измъкна нещо от джоба си — връзка — и завърза китките на Джеймс, след което го свали на земята.
	— Хиляда и едно приложения — каза той, докато обезопасяваше глезените му.
	Лора си спомни какво й каза в Оркни: _Ще имаш нужда от мен…_
	— Как…?
	— Флота…
	— Но как знаеше, че Щелман ще е тук?
	— Закупих билетите с кредитната карта. Сигурен съм, че е проследявал всяка трансакция.
	— Но защо ще изпрати някой… да ни отвлече?
	Той се изправи.
	— Доколкото го познавам, мисля, че много добре знае за състоянието на дъщеря ти — бил е наясно с него през цялото време.
	— И не ми е казал?
	— Последното нещо, което ще иска да направиш, е да се откажеш от търсенето и да се върнеш в Щатите. Сега мисли, че си се върнала, за да дадеш панацея на своята дъщеря вместо на него.
	— Ако имах в себе си, копелето можеше да вземе всичко!
	— Трябва да поговорим за това. Но сега нека се раздвижим. Ще ни измъкна от летището, после поемаш навигацията. Никога не съм ходил в „Стоуни Брук“, така че ще трябва да ме насочваш.
	Тя прецени разстоянието, което беше почти същото като от дома й — около осемдесет километра. Поне един час.
	— Качи ни на магистралата — каза тя. — И побързай.


>>	2.

	В момента, в който Рик ги изкара от зоната на „Кенеди“, тя позвъни в педиатричното интензивно отделение. След като се представи като майка на Мариса и изчисти объркването относно различията в последните имена, тя каза:
	— Какво е състоянието на комата й?
	— Ниво седем — това включва двойка от „отваряне на очи“; единица от „вербален отговор“ и четворка от „моторен отговор“, но там се подхлъзва. Състоянието й се влошава бързо. Наблизо ли сте? Съпругът ви е обезумял.
	Лора не си направи труда да добави _бивш_. Тя мина през онова, което си спомни за класификацията на нивата на кома по скалата на Глазгоу. Единица означаваше никакви словесни отговори; двойка при очите означаваше, че те се отварят само при болка. Не можеше да си спомни обаче много за моторната скала. Твърде дълго стоя далеч от живите пациенти.
	— Доктор Лернър, пулмологът, назначи дихателен апарат.
	Сърцето й се сви.
	— О, не.
	— Концентрацията на кислород пада постоянно и той каза, че е време.
	Тя приключи разговора и Рик попита:
	— Лоши новини?
	Ридание блокира гърлото й, после го освободи.
	— Ще я загубя!
	Той не каза нищо, просто се пресегна и стисна ръката й. Двамата се отправиха към кръстовището на „Астън Вила“ и накрая към магистралата. Ограничението на скоростта беше 80 км/ч, а скоростомерът отчиташе 110 км/ч, когато се втурваха на изток, но на нея й се струваше, че пълзят.
	— Не можем ли да се движим по-бързо? — каза тя.
	— Натискам толкова, колкото мога. Ако ни спрат, ще загубим много повече време, особено със завързан човек отзад.
	А, вярно. Беше забравила за Джеймс. Всичко, за което можеше да мисли, беше Мариса. _Дръж се, скъпа! Мама идва._
	Трафикът в средата на деня не беше тежък и скоро стигнаха „Норт Стейт Парк“, но им оставаше да извървят още много път.
	— Ето — каза Рик.
	Тя откъсна поглед от пътя и видя, че той държи три шишенца.
	— Какво?
	— Панацея. Клотилда ми ги даде, преди да напуснем хотела.
	— Но…
	— Просто ме изслушай за една шибана минута, окей?
	Звучеше ядосан. Досега никога не бе използвал евфемизми като „шибан“. Добре, тя щеше да слуша.
	— Давай.
	— Знам, че си мислиш, че всичко трябва да бъде научно доказано и че винаги трябва да задаваш въпроси, и т.н., но по този начин ти само отричаш истината. Затворила си си очите за първостепенните доказателства. Познавала си онова дете с артрит, знаела си колко лошо е състоянието му, а при аутопсията не си открила никаква следа от това. После идва Хаим и неговата медицинска история, от която също не си открила и следа при аутопсията. Не можеш да го обясниш, но не можеш да го отречеш, факт е. Така че — приеми го.
	— Но…
	— Няма „но“! Трябва да оставиш всичко настрана и да дадеш на Мариса доза от сока от червеи.
	_Сокът от червеи… сериозно?!_
	— Мога ли да кажа нещо?
	— Можеш.
	— Моето „но“ в случая целеше да каже, че ако имах доза от чая на Клотилда, щях да я дам на Мариса.
	Той премигна.
	— Нима?
	— Да, по дяволите!
	Сок от червеи… Имунната система на Мариса вече беше достатъчно разбита. Да й даде доза от тази супа с бактерии и захар, би било… _Спри! Това не е моят живот, а на Мариса._
	И така възприемането постепенно беше преминало от допустимо в задължително. Ако състоянието на Мариса беше толкова близо до безнадеждно, колкото описваха от медицинския екип на педиатричното отделение, нищо не можеше да го влоши повече. А ако шансовете иххара да проработи бяха един на милион — дори на милиард — как би могла да не се възползва?
	— Отчаяна съм — каза тя. — Мариса няма какво да губи.
	— А само да спечели.
	Тя взе една от малките стъкленици на Клотилда и я вдигна към светлината.
	Колко хора са били убити и изгорени от 536 заради това… Какво? Как да нарече тази мътна консистенция? В главата й се завъртя реплика от „Малтийският сокол“: _Задачата на мечтите е да се сбъдват…_
	— Целият този абсурден и невъобразим шум — заради това. Според Файв неговият Бог ме направляваше, за да стигна до Клотилда — нарече ме Негов човешки огнен стълб. Според Клотилда Майката ме е отвела при нея. А твоите огромни, самоуверени и несимпатични интелекти уредиха участието ми. И всичко се свежда до Лора Фанинг — инструмента.
	— Една от гледните точки.
	Тя обви пръсти около флакона, забранявайки си да се надява. Надеждата беше капан, празно обещание, капитулация. Не можеше да си позволи да се надява. Дори и малко. Но тя щеше да даде на Мариса сока от червеи.
	И тогава една мисъл се удари като куршум в главата й.
	— О, мамка му!
	Рик подскочи на мястото си и извъртя рязко волана.
	— Какво?
	— Респираторът! Те ще я интубират!
	— Това ще я поддържа жива, нали?
	— Но няма да може да преглъща.
	— Мамка му! — каза Рик и натисна газта.
	Лора сграбчи телефона и отново позвъни на интензивното отделение.
	— Мариса интубирана ли е?
	— Не, но екипът е на път.
	— Не им позволявайте да направят това!
	— Съжалявам, доктор Фанинг. Съпругът ви подписа съгласието, а и нивото падна под деветдесет.
	О, по дяволите… под деветдесет. И все пак…
	— Нека говоря със съпруга си!
	Последва пауза:
	— Изглежда е излязъл. Може би за да се освежи. Беше тук цяла нощ.
	— По дяволите! По дяволите! — Лора приключи разговора и посочи напред. — Ето нашия изход.
	Тя насочи Рик към „Никълс Роуд“ и на север към медицинския център. Когато се приближиха до входната бариера, Рик се обърна през рамо.
	— Ако те развържа, Джеймс, мога ли да разчитам на теб?
	— Малко е късно за каквото и да било друго, нали?
	— Така те искам. — Той се обърна към Лора и й подаде две от шишенцата.
	— Ще задържа едно за Щелман. Ще му го занеса веднага щом влезеш вътре.
	— В момента не симпатизирам на Щелман.
	Той може би не беше точно човекът, който блокира достъпа й до реалното състояние на Мариса, но беше човекът, въздържал се да я информира за него.
	— И аз. Но бях нает, за да те върна жива и здрава с доза от това нещо за него. Свършил съм работата си само наполовина.
	Дълг, оставаше верен на думата си, завършваше поставената му задача. Придобито или присъщо? Подозираше, че е второто.
	— И нека си го кажем — добави той. — Без него сега шансовете щяха да са нулеви…
	Добро уточнение. Но ако Мариса бъде интубирана, шансовете й отново щяха да са нулеви.
	Веднага щом Рик спря пред входа, той скочи от мястото си, за да освободи Джеймс.
	— Изчакай секунда.
	Но Лора не можеше да чака, докато Мариса лежи някъде зад тези стени.
	Когато тя отвори вратата и изскочи, чу Джеймс да казва:
	— Задръж за малко и ще те придружа през тази бъркотия.
	Лора се впусна навътре. Тя не беше запозната с оформлението на „Стоуни Брук“ и се наложи да поиска указания, за да намери педиатричното интензивно отделение. Когато стигна до него, тя едва не се свлече пред вратите. Не искаше да вижда това.
	Рик спря до нея и я прихвана, но не каза нищо.
	— Не е нужно да влизаш — каза му тя. — Всъщност бих предпочела да не го направиш.
	Изражението му беше мрачно.
	— Честно да ти кажа, и аз не искам. Но имам чувството, че ще се нуждаеш от мен.
	— Продължаваш да казваш това.
	— Ще спра в момента, в който се окаже, че греша.
	Когато тя тръгна напред, той стисна рамото й.
	— Дай ми сигнал, когато си готова да направиш хода си.
	— Какво?
	— Тук най-вероятно ще има видеонаблюдение. Ако е така, застани между Мариса и камерата. Ще се погрижа никой да не гледа.
	Камери… Изобщо не й беше хрумнало.
	С Рик зад себе си тя премина през вратите на пищния мигащ хриптящ пашкул на интензивното отделение. Не трябваше да пита къде е настанена Мариса, защото веднага забеляза синьо-червеното яке на „Рейнджърс“, окачено върху един стол вдясно от легло, в което имаше дете, което едва разпозна. Беше толкова бледа, със затворени очи и тъмни хлътнали клепачи.
	Една жена в предпазна престилка се спусна към нея.
	— Мога ли да ви помогна?
	Лора продължи напред. Тя се опита да отговори, но думите не искаха да излязат.
	— Госпожо, не може просто така да влизате тук! — Името й беше: Х. Сайърс, ЛС.
	— Аз съм майка на Мариса.
	— Доктор Фанинг? Аз говорих с вас. Ние…
	— На кое ниво е?
	— Шест — спадна с една скала на очния контакт. Толкова се радвам, че успяхте…
	— Поглъщащ рефлекс?
	— Все още има. — Тя посочи към мъж и жена в помещението зад стаята за медицински сестри. — Екипът за интубация е тук.
	Лора замръзна. За пръв път забеляза вентилатора в лявата страна на Мариса, а до леглото от другата страна стоеше Стивън. Ако иска да направи това, трябваше да действа сега.
	Тя се огледа за камера и я намери в близост до тавана под ъгъл към леглото — срещу дремещия Стивън. Уловила погледа на Рик, кимна бързо.
	Той намигна и се спусна към стаята на медицинския персонал, където започна да отваря чекмеджетата подред.
	— Къде са наркотиците? — завика той. — Покажи ми!
	Сестра Сайърс се спусна към Рик.
	— Господине! Сър! Какво мислите, че правите?
	В този момент Лора тръгна в противоположната посока — към леглото, отпушвайки тапата на шишенцето по път.
	Гласът на Сайърс се понесе зад гърба й:
	— Чакайте! Спрете! Не може да влизате там!
	Други протестиращи гласове се присъединиха към нейния.
	— Помощ! Извикайте охраната!
	— Искам просто една доза! — изкрещя Рик.
	Плъзвайки се между тихия вентилатор и леглото, с гръб към камерата, за да блокира видимостта към ръцете си и главата на Мариса, Лора наклони брадичката на дъщеря си назад и раздели челюстта й. После напъха флакона и изсипа съдържанието му в устата на Мариса, след което затвори устните й. Мариса изсумтя, после се изкашля, но не преди да преглътне.
	— Лора — каза Стивън, изглеждайки объркан и притеснен, докато се приближаваше към нея. — Ти се върна!
	— Най-накрая. Навреме, надявам се.
	Тя се обърна и видя, че Рик я наблюдава, успоредно на това борейки се със Сайърс и още две други медицински сестри. Кимна му. Усмихвайки се, той се освободи и се запъти към вратите.
	— Не сте никак забавни. Махам се оттук.
	Гледайки подире му, тя осъзна, че може би би могла да обича подобен тип мъж.
	Стивън се заозърта в опит да схване ситуацията, разиграла се в стаята на сестрите, после се обърна към Лора.
	— Имаш да обясняваш много неща.
	— Не знаеш и половината от тях.
	Сестра Сайърс се затича към нея.
	— Познавате ли го?
	— Той просто влезе след мен.
	Стивън се завъртя в бавен кръг.
	— Какво става тук?!
	— Само ако знаех… — отвърна Лора.


>	Иххара

>>	1.

	_00:16 ч._
	— Все още не разбирам това с телефоните и съобщенията — каза Стивън.
	Беше прекарала остатъка от съботата следобед и голяма част от вечерта в опит да обясни всичко възможно най-добре. Защо просто не я остави на мира?
	Полунощ дойде и отмина, а в неделя сутринта те седяха от двете страни на леглото на Мариса, всеки държейки я за ръка. Дейността в отделението беше замряла. Някак Лора убеди твърде неохотния доктор Лернър да отложи вентилатора с още известно време. Не беше лесно. Сърцето й се сви, когато й показаха рентгеновите снимки. Цитомегаловирусната пневмония превземаше дробовете на Мариса скорострелно. Повечето възрастни бяха имунизирани срещу вируса, така че шансът за зараза беше нисък. Но Мариса никога не е била изложена на влиянието му и той бе поразил имунната й система, запушвайки дихателните пътища. Дори и на назален кислород пулсът й имаше стойности едва 89/90 процента. Доктор Лернър й беше казал, че когато — Лора забеляза, че не използва „ако“ — насищането й с кислород падне на 88 процента, ще бъде задължен да я интубира и да започне инхалация с вентилатора.
	— Самата аз едва разбирам това — каза тя на Стивън, — но сега не е времето, нито мястото да го обсъждаме.
	Той поклати глава, приемайки факта, но очевидно това не му се нравеше. _Наистина ли, Стивън? Дъщеря ни си отива пред очите ни, а ти искаш да говорим за телефони?_
	— Да разбирам, че не си открила това, за което беше изпратена.
	— А ти как мислиш?
	Не можеше да му каже, че е дозирала дъщеря си със — как го нарече Рик? — сок от червеи. Точно така. Само това й остава.
	Сестра дойде и провери пулсовия оксиметър на показалеца на Мариса. Тя го свали, погледна го, намръщи се, после го върна обратно.
	— Нещо нередно ли има?
	— Просто проверявам.
	Това не беше смръщване тип „просто проверявам“. Лора я наблюдаваше как се връща на бюрото си, как се навежда към един от мониторите и отново се мръщи. Трябваше да отиде и да провери.
	— Какво става? — попита, когато стигна до бюрото. Надяваше се, че дипломата й все още й носи някаква тежест.
	— О, доктор Фанинг. — Името на сестрата според табелката й беше: Дж. Филипс, ЛС. — Аз… Просто се чудя на резултатите на оксиметрията.
	— Има ли проблем?
	— Нивата й на кислород като че ли се повишават.
	Лора се вкопчи в тезгяха, тъй като стаята около нея изведнъж се залюля.
	— Какво е нивото?
	— Деветдесет и две.
	Добре. Не е някакъв драматичен скок. Само два или три пункта от мястото, на което беше, когато пристигна. Лора не би си позволила да влезе в тази пропаст, наречена надежда.
	Тя забеляза кламер върху плота на бюрото и го сграбчи, преди да се върне до леглото на Мариса.
	— Какво става? — попита Стивън.
	Тя се замисли върху отговора си и реши, че ще бъде жестоко да го обнадеждава.
	— Държи се. Все още няма нужда от вентилатор.
	— Все още — каза той с кисело изражение. — Все още…
	И да беше имал някаква надежда в изминалите часове, то тя се беше просмукала измежду пръстите му като спестявания през пръстите на комарджия.
	Лора изправи ъгъла на кламера и изчака момента, в който никой не я наблюдава. Взирайки се в очите на Мариса, тя прокара ръба в зоната между палеца и показалеца й. Ръката на детето се отдръпна — все още на четвърто ниво според моторната скала — но очите останаха затворени.
	Няма промяна. Да, най-добре да не се надяваме.


	_01:07 ч._
	За четвърти път в последния близо един час Лора се приближи до стаята на сестрите.
	— Някаква промяна?
	— А, да — отвърна сестра Филипс с несигурно изражение. — Пулсът й скочи на деветдесет и четири.
	Още два процента нагоре. И то само с кислорода, влизащ през носа й. Не беше голям напредък, но все пак… това означаваше, че червените й кръвни телца носят повече кислород към нейните тъкани.
	— Това не би трябвало да се случва — измърмори сестрата.
	— Доктор Лернър каза…
	— Да. Той каза и на мен.
	Самата Лора не можеше да повярва. Страхуваше се, че ще избухне в истеричен смях. Защото това беше лудост. И все пак се случваше. Надеждата стана настоятелна, упорита като самия дявол.
	— Време ли е? — попита Стивън, когато се върна до леглото.
	Тя поклати глава. Трябваше да му каже.
	— Насищането с кислород всъщност се подобрява.
	Очите му се разшириха.
	— Възможно ли е…?
	— Не се хващай за сламка, Стивън. Все още не.
	Когато се отпусна на стола си от другата страна на леглото, Лора отново извади кламера и го бодна в ръката на Мариса. Тя я отдръпна, простена и примигна.
	— О, боже мой! — каза Стивън. — Видя ли това? О, боже мой! Сестра! Сестра!
	Мариса току-що се беше изкачила от шест до осем в скалата на комата. Излизаше ли от нея… Наистина ли излиза от нея?


	_02:37 ч._
	Мариса стана обект на внимание на цялото педиатрично интензивно отделение. Третата смяна беше много по-къса от първата, но всяка дежурна медицинска сестра продължи да се отбива, за да проверява състоянието на малкото момиченце, което се противопоставяше на всички страшни очаквания. „Тя е истински боец, нали така?“, каза старшата медицинска сестра, изучавайки я от подножието на леглото.
	— И то какъв! — каза Стивън.
	Какво можеше да отговори? Мариса наистина беше боец. Беше се борила с болките и страничните ефекти на всички терапии заради левкемията, без да има и намек за желание да се откаже. Но това беше различно. Цитомегаловирусът завършваше със смърт. Върна я нещо друго.
	С целия този наплив около леглото й Лора нямаше възможност да проверява реакциите й с кламера.
	— Кажете името й — каза медицинската сестра.
	Лора се приведе над нея.
	— Мариса? Мама е. Можеш ли да ме чуеш? Мариса?
	Тя отвори очи.
	Лора сви юмруци. Това я изкачваше с още една точка в скалата.
	Сестра Филипс застана до леглото.
	— Пулсът е деветдесет и шест. — Тя звучеше така, сякаш беше тичала около сградата. — Позвъних на доктор Лернър. Назначи снимка на гръдния кош. Идва насам.


	_03:12 ч._
	Лора стоеше зад гърба на д-р Лернър в стаята на медицинските сестри, взирайки се над рамото му в монитора.
	— Това е невъзможно — каза той. — Никога не съм виждал нещо подобно.
	— Невъзможното е просто опция — измърмори Лора.
	Лернър се обърна към сестра Филипс.
	— Сигурна ли сте, че не е станала грешка със снимките?
	— Не, вижте — каза Лора, сочейки към тубуса, който се виждаше в малките й гърди. — Централната линия е точно на същото място, както при последната снимка.
	Д-р Лернър постави снимката от предишното изследване до настоящата за сравнение. Лора не беше радиолог или пулмолог, но новата снимка определено изглеждаше по-добре.
	— Тя има петдесет процента изясняване за по-малко от двадесет и четири часа. Това е невъзможно, нали сте наясно? Дори бактериална пневмония, чувствителна към антибиотик, няма да направи нещо подобно. А това е вирусно. Трябва да има грешка.
	— Пулсът се покачи на деветдесет и осем — отбеляза сестра Филипс.
	— Съвпада с резултатите. — Лернър поклати глава. — Аз просто… просто… — Той отново поклати глава.
	_Просто не го разбираш_, помисли си Лора. _Е, и аз. Но го приемам. Аз…_
	— Тя говори! — извика Стивън от леглото. — Несвързано, но мамка му, тя говори!
	Лора се втурна. Очите на Мариса бяха отворени, вторачени в тавана, докато нареждаше с дрезгав глас: „… майонеза, супа, компютър, суров, табела, училище, петна, светлини, нощ…“.
	— „Словесна салата“ — каза Лора.
	— Добре — заяви Лернър и пристъпи към нея. — Това означава, че менингитът също отслабва. Това е невероятно. Просто невероятно.


	_04:19 ч._
	Показателите за насищане с кислород на Мариса бяха преминали 100 процента. Тя изпадна в безсъзнание, а после се събуди и избълва още една „словесна салата“.
	Лора установи, че надеждата вече не й е необходима: малкото й момиче се подобряваше с всеки изминал час. Стивън беше заспал на стола си и Лора усети как се плъзва в сладък унес, когато чу смислените думи на Мариса:
	— Къде е Наташа? Време е за математика. Вече трябваше да е тук.
	Главата й вече беше подпряна на възглавница, но все така неподвижна. Само очите й се движеха. Изглеждаше дезориентирана, но в съзнание.
	— Дали „Метс“ ще играе довечера? Не, декември е. Говоря глупости.
	После отново затвори очи.
	Лора не можеше повече да се противопоставя на случващото се. Иххара… или каквото и да беше това, но действаше. Все още не можеше да възприеме идеята за Майката или враждебните интелекти на Рик, но се налагаше да приеме иххара — тя беше истинска и работеше!


	_По изгрев-слънце_
	— Мамо? Мамо! — Гласът сякаш идваше отдалеч… от другия край на тунела. — Мамо, събуди се!
	Лора се принуди да отвори очи… и се озова лице в лице с Мариса. Тя седеше в леглото. Изглеждаше объркана, но напълно будна.
	— Мариса? Скъпата ми!
	— Какво стана? Как се озовах тук?
	— Беше болна.
	— Бях?
	— Да. Много.
	— Но сега съм добре. Можем ли да се приберем вкъщи?
	Лора не успя да отговори. Плачеше прекалено силно.


>>	2.

	Останалата част от неделята се превърна в парад за необясними неща.
	Вторият рентгенов тест на Мариса за деня не показа наличие на пневмония, нито дори следа от такава. Нивото на бели кръвни телца се беше нормализирало. Всичките й лабораторни изследвания бяха в норма. Това предизвика шествие от специалисти и помощник-специалисти, следили състоянието й, които искаха да видят с очите си чудото в педиатричното отделение. Мариса беше в разцвета на здравето си за първи път от много време насам.
	Лора седеше облегната назад, наблюдавайки изражението на лицата им, докато слушаха дробовете на Мариса, търсейки отговори. Повечето от тях я бяха посещавали в даден момент през последните тридесет и шест часа и никой не изглеждаше в състояние да припознае в това жизнерадостно малко момиченце с ярък поглед полумъртвото дете от по-рано.
	Лора дори чу някой да шепти, че това е номер — „Това трябва да е близнак или нещо подобно — няма начин да е същото дете“.
	Колко човешко — когато няма обяснение за това, което се вижда, то бива отхвърлено.
	Докато Мариса се намираше под светлината на прожекторите, а Стивън отиде до вкъщи, за да вземе душ, Лора имаше възможност да огледа другите пациенти в отделението. Момченце с пясъчноруса коса на възрастта на Мариса улови погледа й. Той имаше обичайния за мястото асортимент от тръби, излизащи и влизащи в него, както и ужасен цвят.
	Тя го приближи.
	— Здравей.
	Детето вдигна очи.
	— Здравей. — Звучеше задъхано. Очевидна липса на въздух въпреки кислородната канюла в носа му.
	— Аз съм майката на това популярно момиче там. Теб какво те води тук?
	— Сърцето (всмукване на въздух) ми е болно.
	Сестра Сайърс се приближи и добави:
	— Кори има кардиомиопатия.
	— Вирална? — попита Лора.
	— Така смятат. Подготвяме го за трансфер в презвитерианската болница за трансплантация.
	Лора кимна.
	— Това е добро място. — „Колумбия Прес“ имаше реномиран трансплантационен център. — Има ли донор?
	Сайърс поклати глава.
	— Все още не. Всички се надяваме.
	Когато медицинската сестра се отдръпна, една идея — една луда идея — се появи в главата на Лора.
	— Кори? Жаден ли си?
	Той кимна.
	— Какъв сок би искал? — За да спечели точка тя реши да не споменава вода.
	— Ябълков.
	— Имаш го.
	Опитвайки се да изглежда небрежно, Лора се приближи до сестра Сайърс в стаята на персонала.
	— Кори казва, че е жаден. Да ви се намира ябълков сок? Нали не е на флуидна диета?
	— На такава е, но може да си позволи глътка.
	— Аз ще му дам.
	Сестрата погледна Лора озадачено.
	— Сигурна ли сте?
	— В майчинско настроение съм, а като гледам, дъщеря ми не се нуждае от грижите ми в момента.
	Сайърс погледна към Мариса и псевдопресконференцията и се усмихна.
	— Когато бях тук вчера, общото мнение беше, че няма никаква надежда. Вижте я сега. Това е чудо.
	— Със сигурност.
	— Е, тя може да прекара остатъка от неделята на етажа на отделението, в самостоятелна стая, разбира се.
	Очевидно все още смятаха, че имунната й система е крехка.
	— Прехвърляте ли я?
	— Да. Нуждаем се от леглото, а Мариса вече няма нужда от интензивна грижа.
	Сайърс измери четири грама сок в една пластмасова чаша, вписа нещо в компютъра и я подаде на Лора.
	— Уведомете ме, ако не изпие всичко, за да мога да редактирам данните.
	— Разбира се.
	Лора се отдръпна до леглото на Мариса и извади третия флакон от чантата си. Очите на Кори бяха затворени, така че тя се обърна с гръб към камерата за видеонаблюдение и бързо го изпразни в сока, разклащайки чашата.
	— Ей, ти — каза тя и го потупа по рамото. — Нося ти сок.
	Той отвори очи и взе чашата, без да казва нищо.
	— Сестрата иска да изпиеш всичко.
	Момчето кимна и вдигна чашата. Смръщи се, когато преглътна.
	— Вкусът (всмукване на въздух) е странен.
	— Защото е фреш. Което е по-полезно за теб.
	Той върна чашата.
	— Благодаря. Бях много (всмукване на въздух) жаден. — Той погледна встрани от нея. — Ето я (всмукване на въздух) мама.
	Лора кимна на изтощената, обезсърчена жена, която се приближи до леглото, и се върна назад към Мариса.


>>	3.

	След като Мариса слезе на редовния етаж на педиатричното отделение и Стивън се върна, за да застъпи смяната, Лора взе ключовете на аудито му и се отправи към паркинга. Имаше нужда от дълъг горещ душ.
	Тя откри позната фигура да я очаква.
	— Клотилда?
	По-възрастната жена носеше пухкав пуловер и дънки и изглеждаше така, сякаш живее в Уолмарт.
	— Дъщеря ти е добре. — Беше становище, не въпрос.
	— Да. Благодаря ви.
	— Не, благодари за вярата си в Майката.
	_Започва се_, помисли си Лора.
	Нещо в изражението й трябва да я е издало, защото Клотилда добави:
	— Ти може да не вярваш в Нея, но тя вярва в теб.
	— Ще ви кажа истината: не вярвах в иххара дори и когато я изливах между устните й, но нямах алтернатива.
	— А сега?
	Лора въздъхна.
	— Подейства.
	— Дала си кредит на доверие в иххара и нищо повече?
	— Няма нищо друго освен това. И съм ви дълбоко задължена.
	— В дълг си към Майката.
	Лора, не навлизай в това…
	— Но вие сте тази, която даде на Рик флаконите.
	— Да. Три флакона. Един за дъщеря ти, един за вашия спонсор и един за всеки случай, ако някой от другите се повреди. У теб ли е третият?
	— Дадох го на едно малко момче.
	Последва пауза:
	— Беше ли дискретна?
	— Дадох най-доброто от себе си.
	Клотилда се усмихна.
	— Сега вече си сулук.
	— Не знам за това, но знам, че не можех да гледам как се бори да си поеме дъх и да не го използвам.
	— Имаш душа на лечител. Но трябва да избягваш подобна близост на изцелените. Ще предизвикаш внимание.
	— Не мисля, че това ще бъде проблем, тъй като не разполагам с повече иххара.
	— Ще ти изпращам доза на всеки няколко месеца.
	Отговорността шокира Лора. И фактът, че я шокира, я накара да осъзнае, че е почерпила от онова, което Рик бе нарекъл „панацеяден дух“. Тя беше вярващ. Най-малкото вярващ в иххара. Що се отнася до останалото…
	— Вероятно не съм най-добрият избор. Повечето от хората, с които се занимавам, са мъртви.
	— Била си научена да се справяш с живите, преди да се посветиш на мъртвите, нали?
	— Е, разбира се…
	— Тогава може би е време да промениш полето си на изява.
	Тя вече се беше замислила над това.
	— Защо аз?
	— Майката те насочи към Аурун и после към мен. Тя ти се усмихва.
	— Да, добре… — какво пък. — Просто не очаквайте да си сложа татуировка. — Защото нямаше начин това да се случи.
	— Това е по желание — усмихна се тя. — Очаквай първата пратка идния месец.
	И с това се обърна и тръгна.


>	Посетителите

>>	1.

	— Добре ли е да си бъдеш у дома? — попита Лора, когато преведе дъщеря си през гаражната врата в преддверието.
	Мариса тръгна към кухнята и отиде направо до хладилника.
	— Супер! Имаме ли нещо за ядене?
	По настояване на Мариса по пътя към дома те бяха спрели в „Бъргър Кинг“.
	— Току-що изяде цял бургер и пържени картофи.
	Храна, необичайна за менюто на детето, но случаят беше специален.
	— Да, но все още съм гладна.
	След по-малко от ден в редовното отделение на педиатрията Мариса беше напът да полудее. Тя все още беше отпаднала от последиците на инфекцията и от приемането на флуиди вместо храната, но Лора реши, че не се нуждае от повече болнична грижа. Имаше нужда да си бъде у дома.
	Д-р Лернър отказваше да я освободи, въпреки че кръвната й картина се върна към нормалното. Тя дори чу един от лекарите да казва, че не само че детето не е имало инфекция, но и никога не е било подлагано на трансплантация на стволови клетки.
	Лора си спомни думите на Клотилда: _Тя възстановява здравето ти до максимум._
	Лернър настоя Мариса да остане под наблюдение за още ден-два, но Лора не се съгласи и подписа декларация. Знаеше какво означава това „наблюдение“ — още повече човъркане и тестове в опит докторът и екипът му да намерят обяснение за чудото. Те нямаше да намерят такова и тя отказа да позволи дъщеря й да бъде лабораторен плъх.
	Разбира се, второто чудо, случило се в педиатричното интензивно отделение, също помогна — възстановилият се за една нощ от тежка кардиомиопатия Кори Николай — за отклоняване вниманието от Мариса. Лора насочи вниманието на доктор Лернър към него. Макар че не беше кардиолог, Лернър изследва белодробната функция на Кори и остана изумен, че екстрахиращата фракция на момчето е скочила от катастрофалните 16 процента до напълно нормалните 70 за през нощта.
	— Какво правят в това отделение? — каза той.
	Лора сви рамене.
	— Трябва да е нещо във водата.
	Тя последва Мариса в кухнята. Защо пък да не похапнат? Беше забелязала сладолед във фризера, когато се прибра вкъщи да се изкъпе вчера. Мариса се нуждаеше от калории, за да си възвърне загубеното. И освен това, онова, което минаваше за сладолед в тази къща, беше всъщност замразено кисело мляко.
	— Какво ще кажеш за сладолед?
	— Да!
	Лора постави пред себе си три лъжички, после седна зад кухненския компютър. Влезе в „Гугъл“ и започна да търси домове за настаняване на възрастни хора в Ийст Мидоу. Възнамеряваше да открие Джеймс Файв и да го посети, да види дали може да направи нещо за него. Имената едва започнаха да се появяват на екрана, когато звънецът на вратата иззвъня. Първата й мисъл беше 536, но оттам не бяха от типа „звънящи на звънеца“. И все пак…
	С Мариса бяха сами в къщата. Стивън се беше върнал на работа — през последните дни бе неотлъчно до Мариса — и понеделник изглеждаше като идеалното време за рестартиране на нормалния график.
	Тя приближи на пръсти вратата и с облекчение видя през шпионката познато лице — и в това време не чак толкова познато. И тогава дойде гневът.
	Тя отвори вратата.
	— Не мисля, че имаме какво да си кажем, господин Щелман.
	Той стоеше там, изглеждайки разкаян… и в чудесно здраве. Позата му беше изправена, лицето му розовишкаво и нямаше кислороден резервоар.
	— Извинявам се за безсърдечието си. Бях отчаян.
	— Знаели сте, че дъщеря ми умира, и…
	— Но тя не умря. И единствената причина, поради която е жива, е, че не се върнахте преждевременно у дома, за да бъдете с нея. Ако го бяхте сторили, щяхте да пристигнете в болницата с празни ръце. Вместо да празнувате, сега щяхте да планирате погребение.
	Тя разпозна иронията: Мариса беше жива поради сложната мрежа от фалшиви съобщения на Файв и мълчанието на Щелман. Лъжите и измамата се бяха оказали от неочаквана полза за това малко момиченце… и за Лора.
	Тя си позволи неохотно кимване.
	— Жесток начин да изкажете плюсовете, но… туше.
	— Отбих се, за да ви благодаря лично и да ви уведомя, че съм добавил още петнадесет милиона към сметката ви.
	Сумата я разтърси.
	— Петнадесет? Мислех, че се разбрахме за пет…
	— Удвоих ги, не помните ли?
	Тя предположи, че не е взела това на сериозно. Двайсет милиона долара… трябваше й време, за да го осмисли. Избута тази мисъл настрани.
	— Изглеждате добре, което означава, че Рик ви е доставил дозата.
	— Да. Добър човек, макар че не успях да оценя това навреме. — Той се намръщи. — Виждали ли сте го оттогава?
	Лора поклати глава.
	— Нямам никакъв контакт с него.
	Беше се запитала за това. Двамата прекараха седмица в почти постоянен контакт и след това… нищо. Избута и това.
	— Както казах, добър човек… но странен.
	— Меко казано.
	Липсваха й тази негова странност и странните им разговори.
	— Вероятно. Но има и друга причина, поради която се отбих. Имам предложение.
	— Не се обиждайте — каза тя, — но предпочитам да наваксам пропуснатото време с дъщеря си. — Тя понечи да затвори вратата. — Довиждане, господин…
	Той протегна ръка, за да я спре.
	— Изчакайте. Просто ме изслушайте. Това всъщност не е предложение. Просто една идея. Можем да я официализираме по-късно.
	Вече любопитна, тя каза:
	— Бъдете бърз.
	— Знаете теорията на Рик, че панацеята идва отвън, нали?
	— Може и да я е споменал.
	Доста сдържано изказване, разбира се.
	— Е, започвам да мисля, че има известен смисъл в това.
	Ако не беше имала изживяното с Мариса и Кори през последните два дни, тя щеше да затвори вратата точно в този момент.
	— Ще задържа коментара за себе си. Продължете.
	— Ами, какво би било, ако има и други подобни митични неща, места и хора в света? Искам да кажа, какво би било, ако те не се основават на фантазия, а на факти — както панацеята? Ако са там, искам да ги намеря.
	— Късмет с това. Но какво общо има то с мен?
	— Всичко. Ще държа ушите си нащрек за истории, които могат да сочат към нещо такова. И когато то прозвучи обещаващо, ще изпратя вас и Рик да го разследвате.
	Нямаше начин това да се случи, но все пак трябваше да попита…
	— Защо аз?
	— Защото сте куражлия и…
	— „Куражлия“? Току-що „куражлия“ ли ме нарекохте?
	Той се ухили.
	— Харесвам това определение. И ви приляга. Куражлия сте и имате дух на учен. Рик има умението да прави така, че нещата да се получават. Двамата сте страхотен отбор — доказахте го. И ако нещо, което донесете, се окаже икономически изгодно от търговска гледна точка, всички ще си поделим облагата.
	Тя поклати глава.
	— Веднъж бизнесмен, винаги бизнесмен.
	— Предпочитам думата „предприемач“. Разбира се, ако е толкова устойчиво и не се поддава на анализ като панацеята…
	— Какво имате предвид?
	— Изпратих остатъка от флакона в търговска лаборатория за анализ. Не се е поддал на абсолютно никакъв тест, който са му приложили.
	— Хубав ден, господин Щелман — и този път затвори вратата.
	През вратата се чу:
	— Ще се обадя, ако имам нещо.
	— Не ни звънете вие, ние ще ви се обадим — промърмори тя, когато се отправи към Мариса. Куражлия… сериозно?


>>	2.


	Рик стоеше в сенките в задната част на двора — на същото място, където се справи с човека на 536 в нощта преди заминаването им — и я наблюдаваше през прозорците. Луната щеше да се покаже по-късно и той може би трябваше да намери нова гледна точка.
	Второто чудодейно изцеление в педиатричното отделение на „Стоуни Брук“ го притесняваше. Нямаше никакво съмнение какво се бе случило и кой бе отговорен. Той научи за това, когато по-рано отиде до болницата, за да види как се справя Мариса. Оказа се, че Лора вече я е отвела у дома, но болницата жужеше за случилите се чудеса.
	Това не беше добре.
	Той смяташе, че Файв е използвал електронния мониторинг на НСА за проследяване на чудодейни изцеления. Шефът му, Пикънс, можеше да направи същото, въпреки че Рик се съмняваше в това.
	Беше срещнал Пикънс преди много години. Мъжът имаше репутацията на нерисков човек. Без Нелсън той просто щеше да остави нещата да се изплъзнат.
	Братството обаче бе друг въпрос. Той не знаеше дали 536 има още хора с достъп до данните на НСА, затова реши да държи Лора под око за няколко дни, просто като застраховка. Или се самозалъгваше за това? Защото не можеше да измъкне тази целувка от ума си. Ако Клотилда не беше почукала на вратата…
	_И така, ето ме тук, не само шофирайки покрай къщата й като някакъв тийнейджър лунатик, но и спотайвайки се в задния й двор като перверзник._
	А ето и нея зад плъзгащите се стъклени врати, водещи към ниската задна веранда, почиствайки след вечерята, докато Мариса гледа бейзбол на телевизора. Половин чаша бяло вино седеше на плота. Наблюдаването на някого, който извършва всекидневните си рутинни задачи, предизвика необяснима болка в гърдите му. Защо? Защо е тази болка? По някаква причина чувстваше, че може да спре болката, като просто се присъедини към нея.
	Колко безумно е това? Той не принадлежи там, в светлината. Тук, в тъмнината, наблюдавайки, това беше неговото място. Защото тя заслужава някой по-добър, някого, който също така заслужава нея.
	Мариса се отдалечи от телевизора и влезе в кухнята. После застана пред плъзгащите се стъклени врати, погледна в посоката, в която се намираше той, и замръзна. След това се обърна към майка си и посочи към него.
	_Как, по дяволите, успя да го забележи?!_
	Можеше да се измъкне, но това само щеше да ги уплаши — последното нещо, което искаше. Затова остана на мястото си, докато Лора, от своя страна, бързо пристъпи към стената и натисна ключа.
	Дворът се изпълни със светлина.
	Той помаха и видя как напрежението се оттича от изражението на Лора. Тя отвори вратата.
	— Какво правиш там? — подвикна му.
	— Ами, аз…
	— Няма значение. Мога да предположа. Влез.
	— Не, аз…
	Тя тропна с крака си. Харесваше му, когато прави така.
	— Без извинения. Влез веднага тук.
	Той сви рамене, прекоси моравата, скочи на верандата и влезе в кухнята.
	— Мариса — каза Лора, — това е господин Хейдън. Той ме пазеше по време на пътуването.
	— Хейдън — като планетариума? — попита Мариса.
	Рик веднага я обикна.
	— Ти си доста умно хлапе, да знаеш. — Той протегна ръка. — Точно като майка ти.
	Малката й ръка се появи в неговата и двамата се здрависаха.
	— Харесваш ли бейзбол?
	Мразеше бейзбол.
	— Обожавам го.
	— Страхотно! Кой е любимият ти отбор?
	Понеже не можеше да се сети за нито едно име, каза:
	— Нямам фаворит. Просто обичам да гледам този, който играе в момента.
	_Колкото обичам да гледам как съхне боядисана стена…_
	— Искаш ли…?
	— По-късно може да си поговорите за бейзбол, сладката ми — каза Лора, насочвайки я обратно към телевизора. — Господин Хейдън и аз имаме да обсъдим някои неща за възрастни.
	Когато тя се върна на пода пред екрана на телевизора, Лора се обърна към него с угрижен вид и сниши гласа си:
	— Наистина ли мислиш, че е необходимо да играеш ролята на пазач?
	— Честно казано, не знам. Файв ни каза, че е запазил отбора си малък. Работя по въпроса с информацията за това. Ако е така, има възможност никой да не те свърже с тези две чудодейни изцеления.
	— Предполагам, че това беше глупав ход от моя страна — каза тя и извади чаша от шкафа. — Обикновено не съм толкова импулсивна, но бях изтощена и еуфорична след Мариса, видях това малко момче и аз… — Тя сви рамене. — Имам само бяло… без мехурчета.
	Той махна с ръка.
	— Няма проблем. Аз вероятно…
	Тя отвори хладилника.
	— … трябва да изпиеш чаша вино, да седнеш и да се отпуснеш. Можем да поговорим. След всичко, през което минахме, трябва да се опознаем малко по-добре, не е ли така? Искам да кажа, отвъд разговора за огромните, самоуверени и несимпатични интелекти и тем подобни.
	Той се опита да схване подтекста в това. Думите й говореха, че трябва да станат приятели, но какво всъщност казваше? Че иска да бъдат нещо повече?
	Никога нямаше да проработи…
	Но той каза:
	— Аз… също бих искал това.
	Тя наля две трети от чашата и освежи своята.
	— Добре. Приключвам с работата си на патолог, знаеш ли?
	— Не. Не знаех.
	— Реших го днес. Мисля, че е време да се върна при живите пациенти. Да се насоча към специализация в неврологията.
	— Ще бъдеш добра в това.
	— Не, аз съм много по-добра с мъртвите хора, но мога да се науча. Имам мотивация.
	Друг подтекст, който му се изплъзваше…
	— Няма да започнеш да отглеждаш особени растения, нали?
	Тя се засмя.
	— Не. Но някой ще ми изпраща по доза от време на време.
	— И ти ще я използваш?
	— Дяволски съм сигурна, че няма да я изхвърлям.
	— Ще трябва да бъдеш много внимателна.
	— Не се безпокой. Ами ти? Някакви планове?
	— Щелман иска да ме задържи. Винаги е носел по няколко дини под мишница и сега се завръща на пълни обороти. Предполагам, че ще правя обичайното — малко от това, малко от онова.
	_И най-вече да пазя гърба ти._
	— Спомена ли ти за идеята си?
	— За панацея-подобните неща и тяхното преследване? Луд е, нали?
	— Напълно. Но…
	Аха…
	— Но какво?
	— Помниш ли първата част от китайското проклятие, за което спомена?
	— „Дано живееш в интересни времена“?
	— Точно това. — Тя прикова синия си поглед в него. — Струва ми се, че невинаги трябва да бъде разглеждано като проклятие.
	— Не… не би трябвало.
	Никак даже.


>	Благодарности

	Обичайните заподозрени плюс един начинаещ: съпругата ми Мери; издателите ми Дейвид Хартъл, Дженифър Ганълс и Беки Мейнъс; Стивън Спрели, Елизабет Монтелеоне, Даниел Ромео, Ан Вос Питърсън и моят агент Алберт Зукерман.
	Благодаря на всички ви!
