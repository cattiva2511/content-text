P>
	В саркофази, ковчези, руини и урни,
	пантеони и гробове стене
	светлината и в нейните прашни контури
	оживяват отминали сенки.
	Тя трепти върху гладката морска повърхност
	на спокойния залив, където
	един малък делфин, от вълните изхвърлен,
	се поклаща с корем към небето.
	На таванчето беден и болен художник
	все така неподвижно се взира
	в една точка в стената и още не може
	да повярва, че бавно умира.
	Светлината той тихо в душата си носи
	и в живота си бил й е верен,
	над челото замислено сребърен косъм
	откроява се в кичура черен.
	С яснота, за която не е предполагал,
	той усеща сега, че се съмва
	и в очите му тая предателска влага
	е навярно от взиране в тъмното.
	И над амфори, фрески, витражи, колони,
	катедрали, платна, обелиски
	ненатраплив отблясък тъмата прогонва
	и денят над света се разискря.
P$
