P>
	Отшумя и последния влак и на малката гара
	аз останах да тъпча снега и да мисля
	за различни неща. А димът, суетнята и парите
	се разсейваха в хладния въздух и някак потискаха.
	Сякаш някой от влака забравил бе своята муза,
	грациозна и дребна, загърната в кожи персона.
	Тя пристъпи нататък, подобна на бяла илюзия,
	и преди да изчезне, я чух да врещи по перона.
	А стрелочникът свърна към душната тясна чакалня
	в светлината, която навън се цедеше дремливо,
	и остави големи следи в коловоза разкалян
	като тъмни неясни стремежи, които застиват.
	Не разбирах големия свят, но тогава до болка
	го усетих с това, че е нощ и че беше валяло.
	Беше в мен като мъж, като някой, на който се моля,
	и се сляхме в едно необятно и истинско цяло.
P$
