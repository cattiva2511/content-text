P>
	Гласът на сестра ми прониква през ситните капки,
	от някакъв спомен красив доверчиво изплува.
	Аз някъде горе откъслечни думи дочувам
	и в тоя изгубен в пространството глас се потапям.
	През няколко празни етажа до мене долита
	от много отдавна детинският глас на сестра ми.
	Той търси опора и близост, очаква защита,
	от нещо неясно и страшно отблъскван и мамен.
	Подобно врабче върху моето рамо се сгушва,
	за няколко мига намира закрила и завет.
	И аз под дъжда от балкона с тревога се вслушвам:
	гласът на сестра ми за нечия смърт съобщава.
P$
