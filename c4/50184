P>
	Излинели треви, заскрежени бодили и храсти
	и предутринно тъмно, в което не искам да бъда.
	Там боли от студа и нощта е напълно безстрастна,
	ако има любов, то и тя се оказва оскъдна.

	Там извират от мрака все нови заплахи и сенки
	на отишли си хора, без време и толкова близо.
	И се крие една непосилно огромна вселена,
	в умореното мое съзнание търсеща израз.

	Не намирам какво да й дам, нямам нищо
	освен своя живот с трайност някакви земни години
	и онази способност, когато вървя, да разнищвам
	ефимерния полет на няколко бегли снежинки.
P$
