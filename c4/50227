P>
	Пак сняг и пак в спокойно съвършенство
	дърветата приемат белотата.
	В откраднат миг от мигове броени
	се ровя из сумрака на душата си.
	Защо така е притъмняло в нея,
	когато цялото небе побира,
	снежинки се въртят и вихри веят,
	но старата си същност не намирам.
	Къде сгреших и как накриво стъпих,
	та се изгубих в зимната пустиня,
	успях да си запазя нещо скъпо,
	но част от мен завинаги загина.
	Не жаля за пожертваната есен
	и се усещам някак възвисена
	и даже ми се струва, че по-лесно
	се доближавам до небето в мене.
P$
