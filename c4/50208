P>
	Има някъде град, който с нещо небесно, въздушно
	непрестанно сред моите литнали мисли витае.
	Съществува единствено в мен, там в главата ми, сгушен
	в една малка кутийка и никой за него не знае.

	Той е целият в сняг и прилича на бяла дантела,
	прекосен е навред от канали с гондоли и лодки.
	И по тесните улички няколко часа в неделя,
	непозната за никого, с шала загърната, ходя.

	Влизам в ниски дюкянчета, срещам забързани хора,
	виждам често жени пред дома да прибират прането
	и когато чаршафите ледени мятат нагоре,
	да приличат на ангели, вдигнали сякаш крилете си.

	Колко пъти съм искала в белия град да остана,
	да си имам любим и снежец моя танц да поръси,
	да проникна навътре до най-съкровената тайна.
	Може би някой ден… Или някога нощем, в съня си.
P$
