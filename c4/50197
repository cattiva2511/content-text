P>
	Аз се връщам назад през камари от струпано време
	и си търся живота, ограбен отдавна по пътя.
	Колко малко за себе си някога исках да взема,
	колко много неща премълчах и успях да преглътна.

	Гледах вечно нагоре и в някакъв облак откривах
	онова, от което човек на света се нуждае,
	все нататък ме теглеше някаква муза щастлива
	и в небето безкрайно намирах родина накрая.

	Вече знам, ако иска земята да бъде родина,
	не достигат реките, макар да са толкова бистри,
	планините не стигат, макар да са толкова сини,
	и пръстта й не стига, макар да е толкова близко.

	И когато изсмуква от теб и последната сила,
	и на твоята обич синовна отвръща с омраза,
	шапка щом ти крои или готви отровното жило,
	и в безумни години да бъдеш вграден те наказва…

	За какво ти е? Бягай, където ти видят очите.
	Но стоиш с подкосени крака като стълб и не можеш.
	Няма даже кого с прималяло сърце да попиташ:
	За какво ми е тоя живот, за какво си ми, Боже?
P$
