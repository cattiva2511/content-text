P>
	Светът и аз не бяхме много близки
	и дълго се преструвах, че нехая,
	ала усещах как ме е притиснал,
	дори когато се заключвах в стаята.
	Проникваше тогава през пролуките,
	прокрадваше се откъдето свари
	и като влага в мене се просмукваше,
	превземаше ме алчно като старост.
	С набръчканите си лица мечтите ми
	разбягваха се, без да ме дочакат
	и чувствата ми, още неизпитани,
	пищяха като прилепи в сумрака.
	Защо сред тоя странен свят не смогнах,
	наместо неизменно да присъствам
	на цялото умиране убого,
	да се порадвам на едно възкръсване?!
P$
