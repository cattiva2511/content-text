P>
	Сама вървях по столичните плочи,
	изпълваха ме трепетни надежди,
	дори очаквах някой, вдигнал вежди,
	да бутне с лакът друг, да ме посочи…
	Но никой не разбра, че отминава
	една провинциална поетеса.
	А куфарчето взе да натежава
	и тъкмо нос замислено провесих,
	камбаните на „Александър Невски“
	задъхано и празнично забиха,
	и сякаш за да ме приветстват,
	прогониха далече всичко тихо.
	Там горе, в ореолите от злато,
	огледа се дъждът и се прекръсти,
	целуна пред краката ми земята
	почтително и се отдалечи на пръсти.
	Отде се взе над тоя град небето,
	прошарено от облаци и звуци?!
	Люлееха се златните кубета
	като огромни, стиснати юмруци.
P$
