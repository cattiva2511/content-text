>
#	Действащи лица

	__Дон Хуан__
	__Дон Луис__
	__Дон Фернандо__
	__Изабела__
	__Лукреция__
	__Жодле__, слуга на Дон Хуан
	__Етиен__, слуга на Дон Луис
	__Беатрис__, прислужница на Изабела

	_Действието се развива в Мадрид_


>	Първо действие

>>	Първа сцена

N	__Жодле__, __Дон Хуан__

	__ЖОДЛЕ__
	Аз мисля, че или ума си сте затрил,
	или Лукавия във вас се е вселил
	и има пълна власт над вашата особа.
	Да дойдете в тоз град в такава късна доба,
5	ни спал, ни пил, ни ял да тичате в нощта,
	изливайки си все връз мене яростта!

	__ДОН ХУАН__
	Млъкни, глупако! Виж таз къща — точно тая,
	която търсех аз.

	__ЖОДЛЕ__
				По-луд от вас не зная.
	Кого ще търсите сред тази тъмнина?
10	Май Дон Фернандо?

	__ДОН ХУАН__
					Не, без малко не позна!
	Аз тази нощ държа да видя Изабела.

	__ЖОДЛЕ__
	Кажете чавка ли акъла ви е взела,
	ако в главата ви е имало все пак?

	__ДОН ХУАН__
	Щом трябва, цяла нощ не ще подвиеш крак,
15	ще бдиш безспир, дорде от глад загубиш свяст.
	От тази улица не ще се махна аз:
	и да ме свари тук зората подранила,
	аз искам, аз държа да срещна мойта мила.

	__ЖОДЛЕ__
	О, смъртни, виж: един часът ще е наскоро.
20	Та Дон Фернандо спи и няма да отвори.
	От Бургос призори насам се устремихме,
	по пътя и коне, и мулета сменихме,
	цял ден препускахме безспирно, лудешката,
	че все женитбата ти беше във главата.
25	Не е ли лудост в таз небивала тъмница
	да кряскаш посред нощ подобно улулица?

	__ДОН ХУАН__
	О, смъртни, знай, че щом за тебе най е важен
	суратът ти, тогаз ти по` си глупав даже
	от скот и с право аз заключил бих сега,
30	че ти, Жодле, си скот във дрехи на слуга.

	__ЖОДЛЕ__
	Без този подбив зъл!

	__ДОН ХУАН__
						Без ругатни пиянски!
	__ЖОДЛЕ__
	Без ухажори с вид на плашила бостански!

	__ДОН ХУАН__
	Ах, чудо! Щом се взрях на Иза във портрета,
	усетих, че стрела прониза ми сърцето.

	__ЖОДЛЕ__
35	Но как така един портрет възпламенява
	душата ви дотам, че мира не ви дава?
	Ако художникът, като че се фехтува,
	размаха четката и образ нарисува
	пленителен, като на първа хубавица,
40	моделът би могъл да е била грозница.
	Кой би разбрал, че зад кораловите устни
	се крият не зъби, а криви кости гнусни?
	Портретът казва ли дали е с хубав стан,
	дали във тоз момент била е със фустан,
45	дали тя с кльощава снага ще се окаже,
	та за любов човек да не помисли даже,
	дали ребрата й не се така броят,
	че прелести, уви, изобщо не личат?
	Щом нейният портрет ума ви завъртя,
50	преди да сте разбрал каква е всъщност тя,
	във себе си тогаз ще търсите вината.

	__ДОН ХУАН__
	Ах, като слушам как дърдори ти устата,
	по-възмутителен от теб не виждам аз.

	__ЖОДЛЕ__
	От мен по-възмутен не виждам в този час,
55	щом трябва тук и там в тъмата да търча
	и с вас под тоз балкон залудо да клеча.

	__ДОН ХУАН__
	Жодле?

	__ЖОДЛЕ__
			Да, Дон Хуан?

	__ДОН ХУАН__
						Портретът, без съмнение,
	у Изабела е извикал възхищение.
	Тъй сполучлив бе той!

	__ЖОДЛЕ__
						Аз бих се усъмнил…

	__ДОН ХУАН__
60	Какво говориш?

	__ЖОДЛЕ__
				Май не я е възхитил.

	__ДОН ХУАН__
	Защо тъй мислиш?

	__ЖОДЛЕ__
				Как? Та аз прекрасно знам,
	че тъкмо моя лик изпратен беше там.

	__ДОН ХУАН__
	Изменник! Май че ти с мен правиш си шега,
	но знай, че аз ще те изкормя ей сега.

	__ЖОДЛЕ__
65	Жодле не би посмял нелепости да ръси,
	от страх сюртукът му от бой да не се скъса…

	__ДОН ХУАН__
	Е, хайде престани най-сетне със шегите!
	Как случи се? Кажи.

	__ЖОДЛЕ__
						Май вие се гневите?

	__ДОН ХУАН__
	Че как не? Даже бих от ярост побеснял.

	__ЖОДЛЕ__
70	Подир раздялата с Инфанта Кардинал
	нали потеглихме от Фландрия със вас…

	__ДОН ХУАН__
	Е, и?

	__ЖОДЛЕ__
		Недейте ме прекъсва час по час.
	… И във стремежа ви да стигнем в Бургос рано
	летяхме през гори и ниви разорани,
75	но щом пристигнахме, мъж местен ни разправи
	че брат ви бе убит, а след това сестра ви
	отвлечена. Защо? — туй никой не разбрал.
	От скръб изглеждахте като обезумял…

	__ДОН ХУАН__
	Защо със спомена за тези две беди
80	отваряш раната във моите гърди?
	Да, брат ми е убит, сестра ми — осквернена,
	но моята ръка така е закалена,
	че на злодеите прескъпо ще платя
	и гордо свойта чест със меч ще защитя.
85	Сега портретът мен…

	__ЖОДЛЕ__
						И мен… Треперя цял
	заради него, но какъв ответ бих дал,
	когато тъкмо аз устата си отворя
	в желанието си на вас да отговоря
	и мигом вие ме прекъсвате ужасно.

	__ДОН ХУАН__
90	Че говори със мен по-кратко и по-ясно!

	__ЖОДЛЕ__
	Как да говоря аз, когато друг приказва?
	При разговора ред ще трябва да се спазва…
	Та за портрета… Щях съвсем да го забравя.

	__ДОН ХУАН__
	Това дърдорене душата ми отравя.

	__ЖОДЛЕ__
95	В Кастилия едва дойдохме живи-здрави
	и свойта щерка Дон Фернандо обеща ви,
	а щом получихте портрета й във дар,
	във вас избухна плам по-силен от пожар.
	И двайсет хиляди за зестра ви предложи,
100	а вие на свой ред си казахте, че може
	девойката със ваш портрет да заплените —
	със него като със стрела да я раните.
	Каквото викнало, таквоз се отзовало.
	Горкичкото моме дали би се поддало
105	на номера на тоз любовник обигран?
	Небето, за беда, си имало друг план.

	__ДОН ХУАН__
	С историите си ще спреш ли този ден?

	__ЖОДЛЕ__
	Тоз спомен е добре да бъде възкресен
	и във момента аз си го възстановявам.

	__ДОН ХУАН__
110	И във момента ти съвсем досаден ставаш
	и сигурно ще ме изкараш из търпение.

	__ЖОДЛЕ__
	Нали художникът показа намерение
	и мене на портрет да нарисува.

	__ДОН ХУАН__
								Зная.

	__ЖОДЛЕ__
	И той не пожела да му платя накрая.
115	Сеньор, бях възхитен от тоз фламандец вещ.

	__ДОН ХУАН__
	С нелепостите си ти няма ли да спреш?
	Кажи портретът ми дали й е предаден,
	или е изгорен, или от теб изяден?

	__ЖОДЛЕ__
	Но позволете да говоря по-спокойно
120	и аз ще ви предам разбрано и обстойно
	как станаха нещата у вас през онзи ден.
	Понеже лесно е да бъда изкушен
	и с любопитство съм закърмен поначало,
	ще ви призная, че аз вгледах се, за жалост,
125	във своя собствен лик — какъвто ме представи
	художникът — нали безплатно бе направил
	за мен един портрет творецът талантлив.
	Реших да разбера кой по` е сполучлив
	и сложих с тази цел един до друг и двата.
130	Не знам кой дявол ме накара да изпратя
	не вашия портрет, а моя… След това
	от притеснение ме заболя глава.
	Но времето е цяр за всякакви беди
	и с мирни нощи то ме тъй възнагради,
135	че се освободих от всякакво смущение.
	Но моля ви сега все пак, без докачение,
	да ми простите за белята, дето сторих
	по невнимание. Не ще се туй повтори.
	Не бих си позволил лъжа…

	__ДОН ХУАН__
							А Изабела,
140	лика ти грубоват тя как ли е приела,
	харесала ли е, Жодле, носа ти крив?

	__ЖОДЛЕ__
	Изглежда, че не ви е взела за красив.
	Ако си съди сам човек за красотата,
	ще срещаме безброй красавци по земята
145	и всеки нос тогаз ще бъде съвършен.
	Но всъщност всеки нос от Бога е дарен.
	Ако от грешката се днес безпокоите,
	то утре сам ще й нещата изясните;
	та вие сте цял Феб — със чар ще я плените
150 и със признателност ще ми благодарите.


>>	Втора сцена

N	__Дон Хуан__, __Жодле__, __Етиен__

	__ДОН ХУАН__
	Шшт, виждам някой там… За дон Фернандо той
	би ни осведомил.

	__ЖОДЛЕ__
					Но господарю мой…

	__ДОН ХУАН__
	По-тихо говори.

	__ЖОДЛЕ__
					Той може да не знае.

	__ДОН ХУАН__
	Страхливец жалък, ти все още ли се маеш
155	или си търсиш бой?

	__ЖОДЛЕ__
					Пак бой ли? Хайде де…
N	На Етиен
	Сеньор.

	__ЕТИЕН__
		Но кой е там?

	__ЖОДЛЕ__
					Прощавайте, къде
	живее Дон Фернандо?

	__ЕТИЕН__
						Това му е домът.

	__ЖОДЛЕ__
	Да, моят господар прав беше този път.
N	На Дон Хуан
	Хей, зетко, тъстът ви живее в този дом.
160	Да чукаме тогаз.

	__ЕТИЕН__, _настрани_
					Какъв глупак съм, щом
	показах им дома, където току-що
	добрият господар се вмъкна! Ах защо
	тъй сторих? Той не ще се бави, но добре е
	да го предупредя.

	__ДОН ХУАН__
					Той значи тук живее?…

	__ЕТИЕН__
165	О, да, но болен е и не понася врява.
	Какво ви води тук?

	__ЖОДЛЕ__
					Нощта. Тя нам дарява
	приятелство — затуй във тъмното вървим,
	а пък от светлото ужасно се боим.
	Норвежци сме — от край, скован от студ и лед,
170	там всеки, който спи, от Бога е проклет.
	Аз никога не спя, а господаря ми
	не можеш го видя за миг да зажуми.

	__ЕТИЕН__
	Че гледа да краде… Я да стои далече
	от мен, че онзи ден на плана ми попречи!
175	И вие бяхте там — познавам ви чудесно.

	__ЖОДЛЕ__
	На лудост и на яд поддавате се лесно,
	човече. Ако те подействат и на нас,
	със удари безброй ще ви обсипя аз.
N	Изважда меча си.
	Ще ви се втикне тоз меч остър във гърдите
180	като във ножница, щом още тук стоите.
N	Към Дон Хуан:
	Ах, господарю мой, елате по-напред;
	като че губя мощ и ставам все по-блед.

	__ДОН ХУАН__
	Хей, дебелак, ела да те попревъзпитам.

	__ЕТИЕН__, _тихо_:
	Аз теб, негоднико, оттук ще те изритам.
N	Високо:
185	Ще се отдалеча на двеста крачки аз;
	последвате ли ме, ще има бой тогаз.

	__ДОН ХУАН__
	Какво пък, аз ще ви последвам.

N	Той тръгва след Етиен, който размахва меча си и избягва.


>>	Трета сцена

N	__Жодле__, __Дон Хуан__

	__ЖОДЛЕ__
							Как търчи!
	Уплаших се туй псе да не се разфучи.
	А иначе от раз строшавах му ребрата,
190	по дяволите щях тоз пъзливеца да пратя.
	Видяхте ли отде тоз дебелак изникна?


>>	Четвърта сцена

N	__Дон Луис__, __Жодле__, __Дон Хуан__

N	Дон Луис слиза от балкона

	__ДОН ЛУИС__
	Хей, Етиен.

	__ЖОДЛЕ__
			Натам!

	__ДОН ХУАН__
				Слугата си той викна,
	тоз, който току-що си духна на краката.

	__ДОН ЛУИС__
	Май някой в тоз момент следи ме дебнешката.
195	До Изабела чак би стигнала глъчта,
	но любовта ми е по-ценна от честта.
	Да бягам по-добре!
N	Оттегля се.


>>	Пета сцена

N	__Жодле__, __Дон Хуан__

	__ДОН ХУАН__
N	С меч в ръка Дон Хуан търси Дон Луис, но мечът му се удря в този на Жодле, който от страх пада по гръб на земята и се опитва да се предпази от ботушите на господаря си.
				Хей, ти, на място стой!
	Щом мръднеш ще умреш.

	__ЖОДЛЕ__
						Ах, как ме ритна той!

	__ДОН ХУАН__
	Кажи ми кой си ти или ще те убия!

	__ЖОДЛЕ__
200	Та аз съм Дон Жодле, роден съм в Сиговия.

	__ДОН ХУАН__
	А другият, къде се дяна той бе, гад?

	__ЖОДЛЕ__
	Изчезна на мига, като че бе крилат.
	Дордето тука аз разправях се със тоя
	страхливец, тичешком той скри се зад завоя.
205	А вие два пъти ме ритнахте в снагата
	тъй силно, че ми се преплетоха червата.
	Защо ли сте, сеньор, все тъй припрян на вид?
	Не е ли странно, че мъжете във Мадрид
	все през прозорците излизат?

	__ДОН ХУАН__
								Чу ли ти?

	__ЖОДЛЕ__
	О, да.

	__ДОН ХУАН__
			Учуден съм.

	__ЖОДЛЕ__
210					Та туй и мен смути.

	__ДОН ХУАН__
	Не бива нищо тук да правя бързешката.

	__ЖОДЛЕ__
	Като че малко смут обзема ви душата.

	__ДОН ХУАН__
	Да, вярно е, Жодле. Я нека да разсъдим
	защо се случва тъй.

	__ЖОДЛЕ__
						Добре. Дака да бъде!
215	Че и на мен се ще със вас да разсъждавам,
	но, господарю мой, открито си признавам,
	че със разсъдък аз не съм блестял, уви.
	Дано със вашия все пак ми провърви!

	__ДОН ХУАН__
	В градчето Бургос аз в род беден съм роден
220	и всеки в този род бил честен и почтен.

	__ЖОДЛЕ__
	Чудесно!

	__ДОН ХУАН__
			Ала две злини ме сполетяха,
	от фронта щом като под бащината стряха
	се върнах: моят брат убит бе, а сестра ми —
	отвлечена… Уви, безкрайна бе скръбта ми —
225	такава аз не бях изпитвал дотогаз.

	__ЖОДЛЕ__
	Да, лошо! От това не знам по-лошо аз.

	__ДОН ХУАН__
	Бащата мен избра за мъж на Изабела,
	а чрез портрета ти тя теб за мен бе взела.

	__ЖОДЛЕ__
	Не беше зле.

	__ДОН ХУАН__
				Това остава между нас.
230	Затуй във полунощ в Мадрид пристигнах аз.

	__ЖОДЛЕ__
	Не бе чак толкоз зле.

	__ДОН ХУАН__
						И виж как любовта
	доведе ме дотук.
	__ЖОДЛЕ__
					Прибързала е тя.

	__ДОН ХУАН__
	У Дон Фернандови попаднах на слуга,
	той тъй се скара с мен, че вдигнахме кавга
	и господарят му излезе.

	__ЖОДЛЕ__
235						Аз видях
	как той офейка.

	__ДОН ХУАН__
				Да, защото бе го страх,
	че ще се стигне тук до по-голям скандал.

	__ЖОДЛЕ__
	Как и защо в дома е влязъл тоз нахал?

	__ДОН ХУАН__
	Дошъл е, тъй като въздиша по момата.

	__ЖОДЛЕ__
	Да, лошо.

	__ДОН ХУАН__
240			Точно туй удари ме в главата.

	__ЖОДЛЕ__
	Да поразмислим пак.

	__ДОН ХУАН__
				Не, стига размишления!
	Не се нуждая от глупашки разсъждения.
	Понеже съм сега в позиция нелепа,
	от любовта съвет получих, а подкрепа
245	от теб очаквам аз: ще бъдеш отсега
	мой господар, пък аз ще стана твой слуга.
	Портретът ти комай тук всички запленява.
N	Жодле мърда с уши
	Какво ти става, че така с ушите шаваш?

	__ЖОДЛЕ__
	Предрешването ни май плаче за кривак.
250	Да поразсъдим: хич не си представям как
	на мен ще сте слуга, пък аз — ваш господар.
	Кажете ми тогаз къде ще търсим цяр,
	във случай че и аз се влюбя в Изабела?

	__ДОН ХУАН__
	Не се грижи за туй! Мен само би обзела
255	душевна мъка, но за да се справя с нея,
	съмненията си набързо ще разсея,
	а щом се уточним да съм Жодле, тогаз
	със другия слуга в контакт ще вляза аз
	и с цел да разбера от него важна тайна,
260	ще споделя, че съм във плен на страст случайна.
	А ти така ще си в туй време пил и ял,
	че по-щастлив ще си от перуански крал
	и няма въобще да чувстваш притеснение.

	__ЖОДЛЕ__
	Изглежда ми добро това ви предложение.

	__ДОН ХУАН__
265	У Дон Фернандо теб богато ще гощават,
	а мойте страхове не ще ми мира дават
	и завистлив към теб ще се покажа аз,
	и все ще съм злочест до сетния си час.

	__ЖОДЛЕ__
	Но на гърба ви аз не мога да се метна,
270	бидейки Дон Хуан, така че да ме сметнат
	за виден големец, тъй както някой път
	постъпвахте със мен.

	__ДОН ХУАН__
						Когато в някой кът
	окажем се сами, ще имаш тоз късмет.


>>	Шеста сцена

	__ЖОДЛЕ__
	Подбрани ястия — рагу, омлет, пастет,
275	кремсупи, сирена — ще ме поддържат сит…
	А ние днес на вас, придворни от Мадрид
	с добре зализан вид, достойни венценосци,
	ще ви покажем тук бургоски рогоносци.


>	Второ действие

>>	Първа сцена

N	__Изабела__, __Беатрис__

	__ИЗАБЕЛА__
	Е, хайде, Беатрис, най-сетне престани
280	с дърдоренето си, багажа си стегни
	и се махни оттук.

	__БЕАТРИС__, _на излизане_
					Все пак желала бих
	да зная със какво пред вас се провиних?

	__ИЗАБЕЛА__
	Нима ти не разбра?

	__БЕАТРИС__
					Ах, не! Какво да сторя,
	за да общувам пак с порядъчните хора?

	__ИЗАБЕЛА__
285	Напускай!

	__БЕАТРИС__
			Ех, дано духът ми издържи!
	На съвестта ми грях изобщо не тежи.
	Ако съм спрямо вас виновна, о, Небе,
	да пукна като ненадупчено шкембе.
	Предателска душа туй зло ми причинява,
290	вината ми е в туй, че аз ви уважавам
	премного… Май за вас по-ценен е сега
	ласкателят, а не послушният слуга.

	__ИЗАБЕЛА__
	Така е. Ти блестиш с невинност и със чест,
	такваз прислужница Мадрид не знае днес.
295	А не излезе ли ти вън нощес потайно,
	на бос крак да не би да вдигнеш шум случайно…
	__БЕАТРИС__
	Уви, аз вашата дантела на телта
	бях закачила и излязох през нощта,
	та вътре я прибрах — от кражба бе ме страх.

	__ИЗАБЕЛА__
300	А говор защо чух?

	__БЕАТРИС__
					Молитви си шептях.

	__ИЗАБЕЛА__
	Нима? На висок глас?

	__БЕАТРИС__
						Така до небесата
	ще стигнат и ще ми изпълни Бог молбата.

	__ИЗАБЕЛА__
	А от балкона ми дантелата ли скочи
	или бе мъж?

	__БЕАТРИС__
			Че кой клеветник ме нарочи?

	__ИЗАБЕЛА__
305	Аз лично го видях.

	__БЕАТРИС__
					Да, права сте, госпожо.
	Това бе Дон Луис.

	__ИЗАБЕЛА__
					Туй име ме пробожда.
	Нима бе Дон Луис?

	__БЕАТРИС__
					Да, братовчед ви беше.

	__ИЗАБЕЛА__
	И този хубавец какво чрез теб целеше?
	Ти пусна ли го тук, лъжкиньо нечестива?

	__БЕАТРИС__
310	Ако е грях, че бях към него милостива,
	тогава можете със право да крещите.
	Изслушате ли ме, не ще ме тъй вините.

	__ИЗАБЕЛА__
	Е, хайде говори. Дано ти вяра хвана.

	__БЕАТРИС__
	Държите ме встрани и затова тъй стана,
315	че истината скрих. Тук снощи в късен час
	добрият Дон Луис дойде за среща с вас.
	Понеже заваля, аз вкъщи го прибрах,
	макар че от скандал изпитвам адски страх.
	Но малко след като той прага ми прекрачи,
320	се чу, че някой вън на стъпалата храчи.
	Бе вашият баща — той тъй е гласовит,
	че като него май друг няма в цял Мадрид.
	И тъй като не бе затворена вратата
	към вашия балкон, навънка бързешката
325	излезе Дон Луис. Щом вие се прибрахте,
	с баща си май старспор подхванахте и бяхте
	увлечени дотам, че Дон Луис, горкият,
	със мъка издържа дъждовната стихия.
	От жалкия му вид ме заболя душата
330	и щом като видях, че вече сте в кревата,
	отворих му и той пак влезе и тогаз
	ми каза, че държи да поговори с вас.
	Отвърнах му със яд: „Веднага се махнете
	и си в друг някой дом любовница търсете!“
335	Но той се просълзи и аз си рекох: „Друга
	би му направила желаната услуга…“
	Ала щом той пет-шест пистоли ми остави
	в ръката и след туй похвали ми отправи,
	възкликвайки: „На вас, прекрасна Беатрис,
340	готов съм да даря халка със аметист!“
	ще си призная, че яд в мене заклокочи
	и че без малко щях връз него аз да скоча.
	Но в следващия миг пак сетих жал в душата,
	защото за добър приятел аз го смятам.
345	Кой повече от мен сега ви уважава?
	За други съм овца, за вас лъвица ставам.
	Щом Дон Луис видя, че аз не се шегувам,
	че силна ярост в мен започна да бушува,
	от вашия балкон той скочи на земята
350	и някакъв глух вик разнесе се в тъмата.
	Затуй ме гоните. Заслужена награда
	за мойта преданост… Това ли ми се пада?
	Най-радостна аз бих била от всички тук,
	ако ви свърже брак със подходящ съпруг.
355	Аз толкоз ви ценя и би било добре
	и Дон Хуан това сега да разбере.
	Той май пристигнал бил.

	__ИЗАБЕЛА__
							Какво? Пак Дон Хуан?
	След Дон Луис — друг мъж противен, нежелан.
	Та той ми вдъхва страх. Нима си ти представяш,
360	че удоволствие на мен с това доставяш?
	Махни се, чуваш ли? Отивай си без време!


>>	Втора сцена

	__БЕАТРИС__
	Тежко ти, Дон Луис! Дано те дявол вземе!
	Проклет да си навек, зяпачо вкочанен!
	Дано не видиш ти, любовнико, бял ден!
365	Ах, има ли от мен по-клета във Мадрид?


>>	Трета сцена

N	__Дон Фернандо__, __Беатрис__

	__ДОН ФЕРНАНДО__
	Защо сте, Беатрис, в такъв окаян вид?

	__БЕАТРИС__
	Защото току-що изгонена аз бях
	от вашта дъщеря, понеже й твърдях,
	че тя със Дон Хуан ще има брак щастлив,
370	че вие няма как да бъдете против.

	__ДОН ФЕРНАНДО__
	Това не е претекст тъй да постъпва с вас.
	Ще я разубедя… Кажете й тозчас
	да дойде тук при мен.

N	Беатрис излиза


>>	Четвърта сцена

	__ДОН ФЕРНАНДО__
				Начесто мойта Иза
	и тази Беатрис във разправии влизат
375	и то за глупости: за гребен, за гердан,
	за пудра, за бял прах, по пода разпилян,
	затуй че не била затворена вратата,
	за нищо… Ето че пристига дъщерята.


>>	Пета сцена

N	__Дон Фернандо__, __Изабела__

	__ДОН ФЕРНАНДО__
	Защо не мислиш ти за танци, за канцони,
380	а си се хванала слугинята да гониш?
	Днес аз очаквам Дон Хуан от Алварадо
	да дойде и това изпълва ме със радост.

	__ИЗАБЕЛА__
	Очаквайте си тоз съпруг, пък аз смъртта
	ще чакам — по-добра от вас ще бъде тя.

	__ДОН ФЕРНАНДО__
385	Нима и от смъртта аз по-жесток съм даже?
	Как таз нелепост ти се сети да ми кажеш?
	Ако умът ми се на ярост поддаде,
	муцуната ти як пердах ще изяде.
	Надменността ти аз ще скърша най-напред,
390	а след това ще те науча и на ред.
	Нима ти някой франт избрала би си лично,
	за да ти ближе той сопола методично,
	или драскач превзет на строфи с римни двойки
	или измамник на безхитростни девойки,
395	лентяй ли, знаещ как завързват се кордели,
	как правят се на клуп копринени дантели
	и как в каретата добре да се излегне!
	Най-хубаво ще е такъв да не избегне
	юмрука ми! Дали не вдигам празен шум?
400	Да не помислиш, че аз имам пачи ум?
N	Изабела се смее.
	Виж как се смее тя, пък аз да плаче искам…
	Какво ще ме възпре сега да се покискам?
	Смехът й няма как и мен да не прихване.
	Нали не чувам плач, та тъжно да ми стане.
N	Смее се и той.
405	Какъв глупак съм аз!

	__ИЗАБЕЛА__
						О, татко, според мен
	със основание сте много разгневен.
N	Показва му портрет.
	Та вижте тоз портрет. Нима не сте съгласен,
	че той представя ни лик толкова ужасен,
			че болката ми бе напълно справедлива.
410	Когато гледам таз муцуна уродлива,
	представям си какво реално е лицето.

	__ДОН ФЕРНАНДО__, _вземайки портрета_.
	Не бива за човек да съдиш по портрета,
	защото външността начесто е лъжовна.
	Понякога в джудже откриваш мощ духовна.
N	Вглежда се в портрета.
415	Не ще да е било на портретиста лесно
	да нарисува лик на истински обесник.
	Къде открих тоз зет противен, грозноват?
	Направих страшен гаф и много ме е яд.
	Изпърво мислех, че извадил бях късмет.
420	Как стана тъй? Нали ми казваха отвред,
	че този Дон Хуан бил много тачен в Двора.
N	Връща й портрета.
			Разбирам те съвсем и няма с теб да споря,
	но обещай, че ти ще се държиш прилично
	със него, а пък ще се заема лично
425	да търся изход, щом окаже се, че този
	досаден кандидат хем глупав е, хем грозен.
	Я виж — жена с воал към нас върви сега.
	Как може? Аз държа да видя кой слуга
	я пусна чак дотук без мое разрешение.
430	Кой върши в моя дом подобно престъпление.


>>	Шеста сцена

N	__Дон Фернандо__, __Изабела__, __Лукреция__ (забулена)

	__ДОН ФЕРНАНДО__, _на Лукреция_.
	Госпожо, не ви знам коя сте, но ще кажа,
	че помощ съм готов тозчас да ви окажа.

	__ЛУКРЕЦИЯ__, _на Дон Фернандо_.
	Това очаквах аз от мъж дотолкоз мил,
	че даже в своя дом днес би ме подслонил.
435	Но моля насаме със вас да поговоря.

	__ДОН ФЕРНАНДО__, _на Лукреция_:
	Добре.
N	На Изабела:
		Излез.

N	Изабела излиза.


>>	Седма сцена

N	__Дон Фернандо__, __Лукреция__

	__ЛУКРЕЦИЯ__, _настрани_:
			О, скръб, кажи какво да сторя,
	та мойте грехове да бъдат опростени
	и теготите ми да бъдат заглушени?
	Дано очите ми със сълзи на смирение
440	покажат, че платих за свойто провинение.
	Отново плам гори в очите ми неверни,
	тоз плам ми носи срам, честта ми той почерни,
	тез мои две очи с престъпния си грях
	въздишки раждат в мен и аз изчезвам в тях.
445	Очи, плачете де! Въздишай моя гръд.

	__ДОН ФЕРНАНДО__, _настрани_:
	Я глей, на таз жена красив й е видът.

	__ЛУКРЕЦИЯ__, _на Дон Фернандо, падайки на колене_:
	Ръце, тез колене в прегръдка обхванете.
	Сеньор, на моя вик за помощ откликнете!
	В противен случай аз така ще си остана.

	__ДОН ФЕРНАНДО__
450	О, браво! Явно сте прочела куп романи.
N	Вдига я.
	На мене _Амадис_ най-хубав ми изглежда,
	пък мойта Изабо романи не поглежда.
N	Лукреция вдига воала си.
	Та кой на вашата молба не би откликнал?
	А да отказвам аз изобщо не съм свикнал.
455	Повярвайте ми, че без капка двоумение
	ще отговоря днес на вашето тежнение.

	__ЛУКРЕЦИЯ__
	О, Дон Фернандо, аз не бих могла да скрия
	какви са моят род и мойта орисия.
	Ще кажа най-напред, че от баща си знам,
460	че някога във Рим се срещал с вас и там
	в достойнствата ви той се бързо убедил
	и заради това се с вас сприятелил.

	__ДОН ФЕРНАНДО__
	Аз зная наизуст таз строфа на Мере
	и тя за случая приляга тъй добре.
465	Голям поет е той. Такива трябват нам:
	да ги познаваме — престиж е туй голям.

	__ЛУКРЕЦИЯ__
	Ще кажа още, че във Бургос съм родена,
	че моята любов във този град начена,
	и тъкмо затова намразих го довека.
470	Та има ли съдба от мойта по-нелека!
	Умира майка ми след моето рождение,
	а зарад моето любовно увлечение
	и татко ми умря. О, спомен угнетяващ,
	защо ли мира ти на моя дух не даваш?
475	Диего д’Алварадо баща ми се зовеше,
	той с мене все добър и все грижовен беше,
	за бъдното на мен залагал бе, изглежда,
	но аз не оправдах таз негова надежда.
	Към братята ми той бе извънредно мил —
480	нали изпърво с тях Бог беше го дарил.
	И тъй, растях си аз щастлива и благата,
	обаче любовта ми промени съдбата:
	незнаен чужденец във Бургос се яви,
	във рицарски турнир се с храброст прояви
485	и среща пожела със мене след турнира.
	Бях поласкана аз от туй, че ме задиря,
	и скоро моят дух от него бе пленен.
	Щом той ми се закле, че влюбен е във мен,
	аз своето сърце дарих му без остатък…
490	Макар и през сълзи ще продължа нататък:
	за мой позор, уви, през тази нощ загина
	единият ми брат, баща ми се помина
	от мъка, а пък аз, без сълзи да пророня
	и без да чувствам срам, увлякох се по оня
495	неверник. Две лета очаквах го нахалост,
	ала във Бургос той не се вести, за жалост.
	И тъй като разбрах, че той ме е забравил,
	направо полудях, дома си изоставих;
	готова да умра, проклинайки таз страст,
500	поех насам дано да го открия аз.
	Нали ми се закле той във любов безмерна…
	Красивата жена, уви, е лековерна:
	щом нечие сърце държи да има, тя
	да не разчита само на свойта красота.
505	Аз, дон Фернандо, съм такава по начало:
	душата си, уви, отдала бях изцяло
	на този звяр, че той на мен под чуждо име
	представи ми се и набързо покори ме.
	Заставам днес пред вас съвсем обезумяла
510	и своята съдба проклинам на провала.
	Защо е срещу мен Небето разярено?
	Надеждата ми бе в туй име подменено.
	Разбрах, че ни един в града не го познава
	и се учудвам как не спрях да се надявам.
515	И все пак в този град той бил е настанен,
	нали с очите си видях го онзи ден.
	Неблагодарник! Все се чудя и се мая
	где да го търся, щом му името не зная.
	Ако от моя плач е Господ трогнат бил,
520	надявам се, че той на мен би го разкрил.
	И тъй като във вас човещина съзирам,
	то помогнете ми подлеца да издиря.
	Тук всички ви ценят и вашето давление
	ще му подейства — туй не буди в мен съмнение.
525	За моя мил баща не ще му споменавам,
	на вашия престиж се само уповавам.
	Ласкателни слова не казвайте за мен.

	__ДОН ФЕРНАНДО__
	Ще бъда верен ваш слуга от този ден,
	тъй както предан бях на вашия баща —
530	нали и той за брат ме считаше… Честта
	ще е за мен, ако въпросът се реши.
	А мойта дъщеря ще ви поутеши.


>>	Осма сцена

N	__Беатрис__, __Дон Фернандо__, __Лукреция__

	__БЕАТРИС__
	Сеньор, днес дон Луис ви моли най-горещо
			да поговори с вас за много важно нещо.

	__ДОН ФЕРНАНДО__, _на Лукреция_:
535	Госпожо, за момент ще бъда с друг зает.
	Идете, Беатрис във моя кабинет.
	А племенникът ми да дойде мигновено!

N		Лукреция и Беатрис излизат.


>>	Девета сцена

	__ДОН ФЕРНАНДО__
	Таз дама е сестра на зет ми, несъмнено,
	и ще ги срещна тук, щом братът е съгласен.
540	Но ще открия аз любовника опасен,
	та бързо случаят да бъде разрешен.


>>	Десета сцена

N	__Дон Луис__, __дон Фернандо__

	__ДОН ФЕРНАНДО__
	Е, дон Луис, какво ви води днес при мен?
	Какво могъл бих аз сега за вас да сторя?

	__ДОН ЛУИС__, _държейки писмо_:
	Един приятел мой вест прати ми наскоро,
545	че много важен спор ще трябва да реша.
	Въпрос на чест било и за да не сгреша,
	дойдох при вас да ви помоля за съвет,
	защото с мъдрост сте, сеньор, познат навред.

	__ДОН ФЕРНАНДО__
	Но щом въпрос на чест при мене ви довежда,
550	защо във свой другар не храните надежда?
	Аз мога друг да ви посоча за таз цел.
	Писмото ли е туй?

	__ДОН ЛУИС__
					Да, бих ви го прочел.

	__ДОН ФЕРНАНДО__
	Четете, де, че аз съм днес без очила,
	а буквите без тях са като във мъгла.

	__ДОН ЛУИС__, _чете писмото_:
555	Днес братът на мъжа, когото
	убихте заради любовно увлечение,
	потегля към града, защото
	желае среща с вас. С какво е намерение,
	това не бих могъл да знам.
560	Предупреждавам ви, че той отива там,
	та нещо лошо да не стане с вас.
	И мисля, че добре постъпвам аз.
				Дон Педро Озорио

	__ДОН ФЕРНАНДО__
	Къде се случи туй?

	__ДОН ЛУИС__
					Във Бургос.

	__ДОН ФЕРНАНДО__
							Кой бе той?

	__ДОН ЛУИС__
	Един приятел.

	__ДОН ФЕРНАНДО__
				Как? Убихте го в двубой?

	__ДОН ЛУИС__
565	По невнимание. Туй през нощта се случи.

	__ДОН ФЕРНАНДО__
	Бих искал повече детайли да науча.

	__ДОН ЛУИС__
	Точ в точ ще го предам.

	__ДОН ФЕРНАНДО__
							Пестете си словата!

	__ДОН ЛУИС__
	Нали си спомняте във Бургос тържествата,
	когато се роди на Изабела син*,
	[* Става дума за единствения син на Изабела Кастилска и Фернандо ІІ Арагонски. Б. пр.]
570	орисан един ден да стане властелин?
	Един приятел мой не даваше ми мира,
	дордето не приех да идем на турнира,
	за да покажем там безстрашие и мощ.
	Шест бика победих, преди да падне нощ,
575	пък и с борците аз не претърпях провал,
	а вечерта ведно отидохме на бал.
	Една красавица харесах, а и тя
	хареса ме и в миг в нас пламна любовта.
	Но щастието ни за дълго не било —
580	последвано бе то от ненадейно зло.
	Не питайте дали във нея влюбен бях:
	на следващия ден отидох аз у тях,
	от красотата й бях толкоз запленен,
	че сетих за пръв път, че съм ощастливен.
585	И както с нея бях в една прекрасна вечер,
	чух трясък на врата, веднага грабнах меча,
	обхваната от страх се разтрепери тя,
	взе свещника във транс и изгаси свещта.
	В миг някой с удар ми нанесе лека рана,
590	но как допуснал бих да мина във отбрана,
	веднага го сразих със смъртоносен удар
	и в нощната тъма, без много да се чудя,
	изчезнах. Ала щом разсъмна, се разбра,
	уви, че бях убил единия й брат.
595	Обаче със това не свършваше бедата:
	оказа се, че той бе онзи мой приятел,
	с когото бях дошъл, че моята любима
	е негова сестра, че тя във Бургос има
	роднини и била два месеца у тях.
600	Защо аз тез неща по-рано не узнах?
	Защо със свойта скръб сега ви отегчавам?
	Понеже в Бургос мен май друг не ме познава,
	незабелязано оттам изчезнах аз…
	Така съм притеснен! Единствено на вас
605	разчитам в тоз момент съвет да ми дадете.
	От състрадание към мен се проникнете,
	сеньор, кажете ми сега какво да правя,
	нима на сляпата съдба ще се оставя.
	Дошъл е братът тук и още този ден
610	ще ме открие — в туй съм твърдо убеден.
	Да му избягам ли? Това ще е нелепо.
	Да го убия ли? Постъпил бих свирепо.
	А как да го склоня да водим бой за чест!
	Мен ме очаква смърт или живот злочест.
615	Но някой тропа.

	__ДОН ФЕРНАНДО__
			Да. Защо тъй грубо чука?
	И кой е тоз нахал, какво той търси тука?


>>	Единадесета сцена

N	__Беатрис__, __дон Фернандо__, __дон Луис__

	__БЕАТРИС__, _на дон Фернандо_:
	Чудесна вест, сеньор, стотак ми се полага!
	Я вашта дъщеря повикайте веднага,
	че зет ви е дошъл — напудрен, строен, як,
620	а пък захилен е досущ като глупак.
	И с накити покрит като китайски крал.

	__ДОН ЛУИС__, _на дон Фернандо_:
	А, значи тези дни, без аз да съм разбрал,
	за братовчедка ми съпруг избрахте сгоден?

	__ДОН ФЕРНАНДО__
	О, да.

	__ДОН ЛУИС__
		Туй „да“ сега ме като нож прободе.

	__ДОН ФЕРНАНДО__
625	Кажи й, Беатрис, тозчас да е готова.

	__БЕАТРИС__
	Търча…

N	Тя излиза


>>	Дванадесета сцена

N	__Дон Фернандо__, __дон Луис__

	__ДОН ЛУИС__, _настрани_:
		Защо към мен съдбата е сурова?

	__ДОН ФЕРНАНДО__, _настрани_:
	Извадих, няма що, тоз път голям късмет
	със племенник злодей и със противен зет.
	Таз къща от беди как бих опазил аз?


>>	Тринадесета сцена

N	__Беатрис__, __дон Фернандо__, __дон Луис__, __Изабела__

	__ДОН ФЕРНАНДО__
630	О, дъще, тук ела.

	__ДОН ЛУИС__, _настрани_:
					Мен май ме хваща бяс.

	__ДОН ФЕРНАНДО__
	Да срещнем твоя мъж!

	__ИЗАБЕЛА__
						Не! По-добре смъртта!


>>	Четиринадесета сцена

	__Жодле__, __дон Хуан__, __Изабела__, __дон Фернандо__, __дон Луис__, __Беатрис__

	__ЖОДЛЕ__, _следван от дон Хуан_:
	Харесва ми тоз дом! Такава красота!

	__ИЗАБЕЛА__, _настрани_:
	Ах, как е разкрасен!

	__ДОН ХУАН__, _настрани_:
						Ах, как е разкрасена!

	__ЖОДЛЕ__, _който е с шпори, си удря краката един в друг_:
	Тез шпори! Пак ми е петата наранена.

	__ДОН ФЕРНАНДО__, _на Жодле_:
635	Добре сте ни дошъл, Монсеньор дон Хуан.

	__ДОН ХУАН__, _тихо на Жодле_:
	Отговори.

	__ЖОДЛЕ__, _тихо на Дон Хуан_:
			Тоз тъст е с мутра на глиган.
N	Повишавайки глас:
	Добре заварил.

	__ИЗАБЕЛА__, _настрани_:
				Ах, какъв приятен лик!

	__ЖОДЛЕ__, _на Дон Хуан_:
	Не ще е на добро! Та пак ли тоз старик?
	Не мога издържа. Тук съм като затворник.

	__ДОН ФЕРНАНДО__, _настрани_:
640	Тоз зет не е май в ред, щом през зъби говори.

	__ЖОДЛЕ__, _на дон Фернандо_:
	Защо все виждам вас наместо дъщеря ви?

	__ДОН ФЕРНАНДО__, _на Жодле_:
	Нещастнико, млъкни!

	__ДОН ЛУИС__
						Годеж ли ще се прави?

	__ЖОДЛЕ__
	Проклет досадник.

	__ИЗАБЕЛА__
					Но какво е туй сумтене?

	__ЖОДЛЕ__
	Та приближете се, чаровнице, към мене,
645	защото бих желал със взор да ви обгърна.
	Аз, дон Фернандо, тъй съм петимен да зърна
	я нейната ръка, я лакът или крак.

	__ДОН ФЕРНАНДО__, _настрани_:
	Със право казва тя, че зетят е глупак.

	__ЖОДЛЕ__
	Ех, Боже, в този град са скъпи на съпруги.
650	Пет-шест целувки бих получил аз от друга.
N	Той дръпва грубо дон Фернандо за ръката и застава между него и Изабела.
	О, ще я видя, пък каквото ще да става.

	__ДОН ФЕРНАНДО__
	Ах, как ме заболя!

	__ЖОДЛЕ__
					Безкрайно съжалявам.
	Добри ми тъсте, аз съм лудо влюбен в нея.
N	На Изабела:
	Най-сетне ви видях. Пред вас благоговея.
655	Държа и вие мен сега да уверите,
	че с външния си вид аз радвам ви очите.

	__ДОН ЛУИС__, _настрани_:
	Започва се добре.

	__ДОН ФЕРНАНДО__, _настрани_:
					Тоз зет, какъв нахал!

	__ЖОДЛЕ__
	Избухват всички в смях. С какво съм ги разсмял?
	Нима изложих се със думи неприлични?
N	Към дон Хуан
660	Жодле, при нас не са чак толкова тактични?
	Аз мога ред неща в тоз дух да наговоря.
	Хей, дон Фернандо, я да дойдат ваште хора.
	О, май че те за вас хич грижи не полагат…

	__ДОН ФЕРНАНДО__, _настрани_:
	Не спира моят зет. А толкоз се излага.
N	Високо:
665	Заръчай, Беатрис, тук стол да донесат.

N	Дон Фернандо, Жодле и Изабела сядат. Предлагат стол на дон Луис, но той не сяда.

	__ЖОДЛЕ__, _на Изабела_:
	А сложила ли сте подплънки този път,
	любезна господарке? Ако не сте, ще смятам,
	че вие в кръста сте като за мен излята.

	__ДОН ЛУИС__
	Чудесен комплимент.

	__ЖОДЛЕ__
					А този, слънце мое,
670	какъв е той на вас, пък и днес тук защо е?
	Голям зевзек ще е.

	__ИЗАБЕЛА__
					Мой първи братовчед.

	__ДОН ФЕРНАНДО__, _настрани_:
	Наистина голям глупак е моят зет.

	__ДОН ХУАН__
	Какъв ти братовчед! Аз нещо подозирам.

	__ЖОДЛЕ__
	А клечки за уши у вас да се намират?
675	Ухото ме сърби, а мойта се преби,
	дордето чистех аз днес своите зъби.
	Пак прихнахте. Защо?

	__ДОН ЛУИС__, _на Изабела_:
						Но, братовчедке, тоз
	натрапчив господин постави ви въпрос:
	той казва, че държи от вас да разбере
680	дали на външен вид изглежда ви добре.

	__ИЗАБЕЛА__, _на Дон Луис_:
	Не съм се срещала с такъв до днешен ден
	и той не би могъл да бъде с друг сравнен
	по външност и по ум.

	__ЖОДЛЕ__
						Май всички тук тъй съдят.
	А хилядарките нали във брой ще бъдат?
685	Ще трябва тоз въпрос сега да изясним.

	__ДОН ЛУИС__
	По сребролюбие сте просто несравним.

	__ЖОДЛЕ__
	Тез, дето мислят тъй, за мен са лицемери.
	У Алварадовци таквиз не ще намериш.

	__ДОН ХУАН__
	С двамина братя май е този род честит?

	__ЖОДЛЕ__
690	Единият умря — бе подло с меч убит.

	__ДОН ХУАН__, _на дон Луис_:
	Да знае дон Хуан кой тип го е с меч ръгнал,
	той от гърдите му сърцето би изтръгнал.
	Пък ако тоз злодей ми падне на ръцете,
	във някой пресен гроб тогава го търсете.
695	Ще мина през пожар, през урви и дерета
	и със зъби ще го разкъсам на парчета.
	Подлец го е убил и подло се е скрил.

	__ДОН ЛУИС__, _настрани_:
	Я гледай, тоз слуга голям безсрамник бил!
N	На Дон Хуан
	Обаче аз дочух…

	__ДОН ХУАН__
			Какво дочу, кажи?

	__ДОН ЛУИС__
700	Погрешка туй било.

	__ДОН ХУАН__
					Не, не. Туй са лъжи.
	Най-подло го убил.

	__ДОН ЛУИС__, _на дон Фернандо_:
					Та вижте дързостта му.

	__ИЗАБЕЛА__, _настрани_:
	Дано тоз страшен гняв да е на думи само!

	__ДОН ЛУИС__, _на дон Хуан_:
	Пределно дързък сте.

	__ЖОДЛЕ__, _на дон Луис_:
					Пък е и куражлия.

	__ДОН ЛУИС__
	Ще ви намеря аз.

	__ДОН ХУАН__
					Но аз не ще се крия.

	__ДОН ЛУИС__
705	Ако не бяхме тук, добре ще го науча.

	__ЖОДЛЕ__
	Слугата ми е смел и по` е зъл от куче.

	__ДОН ЛУИС__
	Ах, чичо, тоз слуга!…

	__ДОН ФЕРНАНДО__
						Тук за какво се спори?
	Годежът тъй почва ли?

	__ЖОДЛЕ__, _на Изабела_:
					Защо не побърборим
	с теб, грижа моя, пък онез да си се карат!
710	Или подрънкайте на своята китара…
	Да има веселба!

	__ДОН ФЕРНАНДО__, _на Жодле_:
				Това се иска днес.
	А буди ли във вас домът ми интерес?
	Сеньор, със щерка ми навсякъде минете.
N	Към дон Луис:
	И вие, дон Луис и Беатрис, вървете
715	със тях. Приятели, да тръгваме тозчас.

	__ЖОДЛЕ__, _предлагайки ръка на Изабела_:
	О, аз съм във захлас.

	__ДОН ФЕРНАНДО__, _на Жодле_:
						Това е чест за нас.

N	Всички излизат с изключение на Дон Хуан

	__ДОН ХУАН__
	В съмненията ми просветва може би.
	О, ще открия аз кой моя брат уби,
	и своята сестра, уви, със срам покрита,
720	и нейният лукав, коварен похитител.
	Но най-напред към дон Луис ще се насоча —
	нали той тази нощ на улицата скочи.
	Аз от слугата му подробностите зная
	и още ред неща ще разбера до края.
725	Но в случай че таз сган богата ме направи
	за смях, не ще сдържа аз свойте нерви здрави,
	с пелин ще им вгорча суетните наслади
	и не любов, а злост във мен ще се обади,
	ако усетя, о, прекрасна Изабела,
730	че вече глупостта в ума ви връх е взела.


>	Трето действие

>>	Първа сцена

N	__Дон Луис__, __Етиен__.

	__ДОН ЛУИС__
	Не ми пречи, недей, че вече хвърлих зара.

	__ЕТИЕН__
	Със дон Хуан добре нещата ти подкара:
	с меч брат му умъртви, подлъга му сестрата,
	остава ти да му отнемеш и жената.

	__ДОН ЛУИС__
735	Е, да, защото на мнозина се осланям:
	на теб, на Беатрис, пък и надежди храня
	във братовчедката, а също и в бащата,
	и в дон Хуан, но най разчитам на Съдбата.
	А, ето Беатрис.


>>	Втора сцена

N	__Беатрис__, __Етиен__, __дон Луис__

	__БЕАТРИС__
					Това сте вий, сеньор?

	__ЕТИЕН__
740	Не, Славният Могул.

	__БЕАТРИС__
					Я млък, Царю Фразьор!
	На господаря ви говоря.

	__ДОН ЛУИС__
							Зетят как е?

	__БЕАТРИС__
	Изслушай ме и сам признай, че дебелак е:
	на днешната софра тоз несравним юнак
	се тъпка като вол и разкопча се чак.
745	След туй в салона той върху рогозка мръсна
	излегна се в цял ръст и тъй си спа до късно.
	Едва потънал в сън, разхърка се така, че
	би заглушил дори мучене на даначе:
	прозорец задрънча, стъклото се пропука…
750	И още ред бели успя да свърши тука.

	__ДОН ЛУИС__
	Горката Беатрис!

	__БЕАТРИС__
					Горкият дон Луис!

	__ДОН ЛУИС__
	На вас дължа, че съм все още оптимист.

	__БЕАТРИС__
	Така е и при мен. Но тази перспектива,
	за съжаление, не прави ме щастлива.

	__ДОН ЛУИС__
755	Смъртта бих предпочел. Попитайте слугата
	дали не си държа златото под главата.
	И още куп пари след ден ще ми дадат.

	__БЕАТРИС__
	Добре, но чуйте как нещата днес стоят.
	Аз бързам, че от бяс е чичо ви обхванат
760	и много би желал враждите да престанат.
	И Изабела е с потиснато сърце
	и по главата с гняв тя удря се с ръце.
	Ще трябва в тоз момент да се направи нещо —
	желязо се кове, додето е горещо.
765	Щом риба в мътен вир не щете да ловите,
	не чакайте чрез мен от скръб да се спасите.
	Със Изабела днес се насаме срещнете,
	вречете се, че куп неща ще й дадете,
	служете си, сеньор, със най-изящна проза,
770	дарете й цветя — я лилия, я роза,
	кажете, че безспир по нея ще тъжите,
	въздишайте през плач, скубете си косите,
	качете се на кон и твърдо заявете,
	че като мъченик готов сте да умрете,
775	че дон Хуан не ще получи туй, което
	желае, че ще си сам метнете въжето.
	Нахалът и да пречи, на кротък се правете,
	смъртта и чумата на помощ призовете.
	Не бойте се, че туй ще вдигне шум голям,
780	и знайте, че беглецът погубва си се сам.
	И да пророните тогаз една сълзичка,
	спомнете си какво ви казва Беатричка.
	Подсмихвате се май на тез деминутиви,
	но ние служим си и със суперлативи.
785	Аз ходя някой път при мой книжар познат,
	с усмивка среща ме там спретнат автор млад
	и все таквиз слова ми казва… Твърде много
	аз този път със вас говорих. Хайде сбогом,
	че господарката със дон Фернандо иде.
790	Тук скрийте се, сеньор.
N	Дон Луис се скрива.
N	Беатрис на Етиен:
					Негоднико ехиден,
	изчезвайте!

	__ЕТИЕН__
				О, сбогом, пробит ръждив петак.

	__БЕАТРИС__
	Ще заиграе днес по теб дебел кривак.


>>	Трета сцена

N	__Дон Фернандо__, __Изабела__

	__ДОН ФЕРНАНДО__
	Бих предпочел смъртта, а не да се отмятам.

	__ИЗАБЕЛА__
	Но татко…

	__ДОН ФЕРНАНДО__
			Искаш май за луда да те смятам.
795	За брака ти аз бих приел по-късна дата,
	защото тези дни във моя дом нещата
	объркаха се тъй, че мира не ми дават.
	Ти само на туй би могла да се надяваш.
	Ядосан зетят бил… И мен ме яд обзема
800	на моя племенник… Какво да предприема?
	Кой обвинен да бъде и кой оневинен?
	И двамата сега са свързани със мен:
	единият — по кръв, а другият — по чест.
	И все пак аз не бих желал да съм злочест.

	__ИЗАБЕЛА__
805	Нима от дон Луис е бил погубен братът?

	__ДОН ФЕРНАНДО__
	Уви! Обаче и на дон Хуан сестрата
	презира дон Луис. Обърканост нелепа!
	Но как да я лиша от моята подкрепа?
	Днес дон Луис дойде при мен и най-достойно
810	и честно си призна, че бил обидил двойно
	един човек… И тоз човек е моят зет.
	Кого да подкрепя? И от кого съвет
	да искам? Въобще аз нямам и идея
	кой крив е и кой прав. Ах, май ще полудея!
815	Направо губя свяст. О, Боже, що да сторя?
	Ще трябва с дон Хуан за туй да поговоря.


>>	Четвърта сцена

	__ИЗАБЕЛА__, _сама_:
	Пък аз съдбата си проклета ще оплаквам…
	Какво от този груб натрапник да очаквам?
	Не стига ли, че бях от него отвратена,
820	та от нелепа страст да бъда огорчена?
	Небе, защо на таз неволя ме осъди?
	Защо сега държиш аз влюбена да бъда?
	От злоба ли тоз мъж ме караш да обичам?
	И името му аз не искам да изричам.
825	Щом той не е за мен, защо да го залюбя,
	а щом подхождам му, защо да го изгубя?
	Към тези две злини, защо ми трябва друга?
	На тебе, дон Луис, не ща да съм съпруга.
	Та как да те обикна, когато те презирам?
830	Ти страдаш, а пък аз, мерзавецо, примирам.
	Не си играй със мен, натрапнико проклет,
	За разлика от мен, ти си роден с късмет:
	на мен, горката, ти успя да отмъстиш,
	в любов ми се кълнеш и без да се червиш
835	разкриваш ми без свян любовния си пламък
	и хленчиш, сякаш че за теб утеха няма.
	Че утеши се де? Аз трижди се терзая,
	обичам, но не бих могла да го призная.
	Презирам ме и тоз гнет няма да престане,
840	че скоро дон Хуан съпруг щял да ми стане.
	Омраза, страх, любов във мене се преплитат.
	С тез чувства мога ли да бъда аз честита?
	От таз неволя кой ще ме освободи?


>>	Пета сцена

N	__Дон Луис__, __Изабела__

	__ДОН ЛУИС__, _излиза от скривалището си_:
	Аз, аз ще сложа край на вашите беди,
845	да, аз от дон Хуан ще ви предпазя, мила.
	И тъй като разбрах, че сте се променила
	към Дон Луис, от който се бяхте отвратила,
	че неговата обич сте вече споделила,
	ако ми повелите, ще си обагря меча
850	на дон Хуан в кръвта и вие след туй вече
	ще си признаете, чаровнице любима,
	че мойта любов е с друга несравнима.

	__ИЗАБЕЛА__
	Как идва ти на ум за туй злодейство днес?
	Нещастнико, тозчас от моя дом излез!
855	Аз в мен ще заглуша таз недостойна милост,
	която родството по кръв е породило.
	Кълнеш ми се в любов и чакаш одобрение,
	излагайки ми туй престъпно намерение.
	С коварната си страст не бива да се хвалиш,
860	защото в мен с това омраза ще разпалиш.
	Иди си в Бургос — там на подлост се отдай,
	иди си в Бургос — там трагедии играй,
	сестрата измами` и брат й умъртви,
	а мен злосторнико, на мира остави`.
865	Не ми ли стига туй неистово страдание,
	та искаш с теб ведно да върша злодеяние?

	__ДОН ЛУИС__
	Ако все пак…

	__ИЗАБЕЛА__
				Млъкни! Подлец си ти, мръсник.
	Млъкни, че ще надам тозчас ужасен вик.


>>	Шеста сцена

N	__Беатрис__, __дон Луис__, __Изабела__

	__БЕАТРИС__
	О, Боже мой, по-тихо! Под стълбите сега
870	е зетят с Дон Фернандо — ще чуят таз кавга.
	Не може Дон Луис оттук да си отиде
	незабелязано, защото ще го види
	слугата му — той е в преддверието тясно
	и там като че ли със пода се е сраснал.

	__ИЗАБЕЛА__
875	Какво да правим?

	__ДОН ЛУИС__
					Аз…

	__ИЗАБЕЛА__
						Ще млъкнеш ли най-сетне?

	__ДОН ЛУИС__
	Ах, тоз проклет слуга.

	__ИЗАБЕЛА__
						Но ти си го надметнал.
	Е, Беатрис?

	__БЕАТРИС__
			И аз не знам какво да сторя.
	Във спалнята ви ли сега да го затворя?

	__ИЗАБЕЛА__
	Води го дето щеш. Оттук да се пръждоса!

N	Беатрис отвежда дон Луис в спалнята на Изабела.


>>	Седма сцена

N	__Изабела__, __Беатрис__

	__БЕАТРИС__
880	Придайте си сега вид важен и ядосан
	и наречете ме нахална, нечестива.


>>	Осма сцена

N	__Дон Фернандо__, __Жодле__, __Изабела__, __Беатрис__, __дон Хуан__

	__ИЗАБЕЛА__, _тихо на Беатрис_:
	Добър бе тоз съвет. Ти тъй си предвидлива,
	а явно моят глас бе странен и висок.
N	Високо:
	Как смееш ти на мен да даваш днес урок?
885	Или си луда ти, или не съм аз свястна.
	Как позволи си таз обида тъй ужасна?
	Бил грозен дон Хуан и хич не те привличал,
	но аз какъвто е, такъв си го обичам.
	Ако баща ми бе чул твойто гнусно мнение,
890	глупачко?…

	__ДОН ФЕРНАНДО__, _приближава се до Изабела и й казва_:
			От какво е твойто възмущение?

	__ИЗАБЕЛА__
	О, заради едно изгубено бижу.

	__ЖОДЛЕ__
	На други го кажи. Аз лично всичко чух.
N	На Беатрис:
	Не ме обичаш ти, лъжкиньо несравнима,
	и подло ме срами пред моята любима.
895	Лисицо, кучко зла, маймуно, долна гад,
	дано си счупиш крак, ръка, коляно, врат,
	дано ти пес дръглив пикае на полите
	в теб Церберът дано забие си зъбите!
	И Церберът триглав, тоз страж на ада черен,
900	от тебе по-красив е и по-добронамерен.

	__ДОН ФЕРНАНДО__, _на Беатрис_:
	Веднага се махни оттук, глупачке злобна!

	__ЖОДЛЕ__
	Защо дължите таз хитруша долнопробна
	в дома си?

	__ДОН ФЕРНАНДО__, _настрани_:
			Боже мой, аз цял от страх треперя.
	Дано тоз грубиян сестра си не намери,
905	Той трябва с Изабел сега да се разправя.
N	На Жодле:
	Ще трябва за момент навън да се забавя,
	но свойта дъщеря оставям с вас нарочно.

	__ЖОДЛЕ__
	Добре, отивайте, сеньор!


>>	Девета сцена

N	__Дон Хуан__, __Жодле__ (седнал), __Изабела__ (седнала), __Беатрис__.

	__ЖОДЛЕ__, _на Изабела_:
							Ах, хубост сочна,
	напук на сродника ревнив, аз ви обичам
910	май повече	дори от милия ви чичо,
	но бих желал да знам как дон Хуан приет е
	във вашето сърце… Ах, моля ви, кажете.

	__ИЗАБЕЛА__
	Щом нужно е да съм напълно откровена,
	ще кажа, че едва днес аз бях покорена
915	от любовта към вас. Преди туй отвращение
	извиквахте у мен, за мое съжаление.
	Кълна ви се, че чак когато ви видях,
	изгарящия плам на любовта познах.
	Щом своята любов ми давате в ответ,
920	излишно би било да търся друг късмет.
	Уви, оказвам се пред мъчнотия крайна:
	за обич да платя със обич дълготрайна,
	но се оказва, че различна е цената.
	С безспорния си чар пленихте ми душата,
925	във вас намирам туй, което обожавам,
	и туй, което ме, изгоро, отвращава.

	__ЖОДЛЕ__
	Госпожо, току-що от вас чух реч прекрасна
	и най ме впечатли това, че тя е страстна.
	Туй философстване къде го усвоихте?

	__ИЗАБЕЛА__
930	Ще ви го обясня и никога не бихте
	се усъмнили в мен. Туй, дето ме привлича,
	е ваше — затова аз много го обичам.
	И взряна в тоз обект на моята любов,
	треперя и горя във своя порив нов,
935	треперейки от страх, изгаряйки от страст.
	Да, страдайки по вас, на вас се радвам аз.
	Нима се среща скръб по-остра, по-ужасна?
	Мълвейки тез слова, аз търся съпричастност,
	обаче мойта скръб от туй не намалява
940	и чувствам, че за мен все по-опасно става.
	Когато своя плам ни крия, ни показвам,
	а с маска се стремя духа си да предпазвам,
	таз маскировка хич не действа на съдбата —
	безименно тегло тежи ми на душата.

	__ЖОДЛЕ__
945	От туй, което чух, по-ясно не ми става…
N	Настрани:
	И все пак любовта към нас я приближава,
	защото гледаше към мене със внимание,
	като че ли в ответ на нашето желание.
N	Високо:
	Откакто ви видях, мой ангел покровител,
N	Настрани:
950	Но как да продължа, език мой, мой мъчител?
	Слуга, ела любов да срещнеш вместо мен,
	пък след това от мен ще бъдеш ти сменен.

	__ДОН ХУАН__
	Но, господине, аз…

	__ЖОДЛЕ__
					Подлец, прост измекяр,
	съвет ли даваш ти на своя господар?
955	Кой знае по-добре какво й аз желая,
	кой с думи по-добре от теб ще я обая?

	__ДОН ХУАН__
	Госпожо, действам днес тъй, както ми нареждат.

	__ЖОДЛЕ__
	От страх трепери той в слугинската одежда.
	Хей, по-учтив бъди, шеги не си прави,
960	умилквай се дори, тактичност прояви…
	В туй време трябва аз да ида до вратата,
	че щекотлив въпрос върти ми се в главата.

N	Дон Хуан и Изабела си говорят тихо.

	__БЕАТРИС__, _настрани_:
	Как да измъкна аз тоз дявол дон Луис
	от спалнята й? Тоз злосторник луд, нечист…

	__ЖОДЛЕ__, _настрани_:
965	Дали звездата й, като бурлив талаз,
	не тласка Изабел неистово към нас?
	Такъв голям късмет съдбата ми предлага,
	че аз ще съм глупак, не действам ли веднага.
	С туй господарят ми дано се примири,
970	а в случай че все пак не го той одобри,
	с риск да го разгневя, аз ще докосна с устни
	високия й кок. Аз няма да пропусна
	тила й олисял и гладък като слива.
	Туй кучешко лице какъв ли чар укрива,
975	очите на мъжа как може то да хване?
	Как бих я съблазнил, ако сами останем.
	Да, струва си все пак за туй да помечтаеш.
	Ехей, слугата ми, във кой свят ти витаеш,
	глупако, ти какво на дамата шушукаш?
980	Защо е тоз тих глас, да не си сгазил лука?

	__ДОН ХУАН__
	Говоря тихо аз, за да не ви смущавам.

	__ЖОДЛЕ__
	Високо говори, че малко ме съмняваш.

	__ДОН ХУАН__
	Добре, ще споделя с вас своето вълнение,
	аз върша ред неща като в съновидение,
985	не съм тоз, който днес би трябвало да бъда,
	по моя вид за мен не бива да се съди.
	Представя ли си в миг, девойко възжелана,
	тоз, който един ден съпруг на вас ще стане,
	усещам аз как гняв духа ми завладява
990	и как се моят взор от ревност замъглява.
	Навярно моята любов е прекалена,
	и аз не знам дали ще бъде споделена.

	__ЖОДЛЕ__
	Оттам се отстрани…
N	На Изабела:
					Ах, мен ме осени
	безценен замисъл. В душата ми вълни
995	от чувства вихрят се и чезнат, а тя стене
	и заедно със тях отделя се от мене.
	Та как да я спася, чаровнице чудата?
	Насладата аз сега ви гледам красотата,
	тя мъти мисълта, ума ми пресушава.
1000	Проклета Беатрис, май ти ми причиняваш
	бедите. И без теб ще минем тук сега.
N	На дон Хуан:
	Отивай си и ти, натрапчив мой слуга.

	__ИЗАБЕЛА__
	А хората какво ще си рекат тогаз?

	__ЖОДЛЕ__
	По-важно е това, което искам аз.

	__ИЗАБЕЛА__
1005	Но Беатрис поне…

	__ЖОДЛЕ__
						И дума да не става.
N	Той изгонва Беатрис.


>>	Десета сцена

N	__Дон Хуан__, __Жодле__, __Изабела__.


	__ЖОДЛЕ__, _на Изабела_:
	Кой би упрекнал вас, щом аз й повелявам?
	Я на балкона ви за малко да излезем
	на въздух — казват, че той много бил полезен.

	__ИЗАБЕЛА__
			Когато лек ветрец задуха вън най-вече.

	__ДОН ХУАН__, _настрани_:
1010	Какво ли пък цели туй подличко човече?
	Отблизо ще следя.
N	Оттегля се и се скрива.


>>	Единадесета сцена

N	__Жодле__, __Изабела__

	__ЖОДЛЕ__
					Е, да вървим тогаз,
	тревого моя!

	__ИЗАБЕЛА__
			Не, оттук не мръдвам аз.

	__ЖОДЛЕ__
	Не мръдвате ли? Хм, туй странно го намирам.
	А знаете ли, че, аз бързо се нервирам.
1015	Я тръгвайте след мен.
N	Иска да я принуди да го последва.

	__ИЗАБЕЛА__
						Какъв нахал! Как може
	той да ме дърпа тъй брутално, мили Боже,
	Дари ме с тежък дял ти, съдбо нечестива!
	Какво, че тоз деспот твърди, че съм красива!
			В смъртта ли трябва аз да търся утешение,
1020	за да избегна туй опасно положение?

	__ЖОДЛЕ__
	Кралице моя, милост!

	__ИЗАБЕЛА__
					Безочливо създание,
	ако не бяхме днес в туй странно състояние,
	изтръгнала бих ти сърцето и очите
	с ей тези две ръце.

	__ЖОДЛЕ__
						Защо не позволите
1025	да ги целуна?

	__ИЗАБЕЛА__
				Ах, май вече прекаляваш
	с тез обиди ти направо ме вбесяваш.
	Пусни ме бе, нахал!
N	Тя се отскубва от ръцете му и избягва.


>>	Дванадесета сцена

N	__Жодле__, __дон Хуан__

	__ДОН ХУАН__, _изненадва Жодле_:
					Натрапчив господар!
	Че и ръцете й взел да целува с жар!

	__ЖОДЛЕ__
	Започна първо тя.

	__ДОН ХУАН__
				Нахалнико убог!
1030	Не си играй със мен, обеснико жесток.
	Пияницо проклет, престъпнико, да знаеш,
	че за таз наглост ти горчиво ще се каеш.
N	Започва да го рита и да го бие с юмруци.

	__ЖОДЛЕ__
	Ах, господарю!

	__ДОН ХУАН__
				Ах, подлец!

	__ЖОДЛЕ__
							Не по корема!
	Не по лицето! Не!

	__ДОН ХУАН__
					Ако с тояга взема
1035	да те налагам, ти ще нададеш друг вряк.
N	Забелязвайки Изабела:
	Ах, Боже, туй е тя.


>>	Тринадесета сцена

N	__Изабела__, __Жодле__, __дон Хуан__

	__ЖОДЛЕ__, _нахвърля се на господаря си и почва да го бие_:
				Ах, хубостнико, как
	посмя ти таз мома пред мене да петниш?
	Красива не била! Това ли ти твърдиш?
	Дано ти вържат с връв краката и ръцете
1040	и на бесилото да те качат!

	__ИЗАБЕЛА__
								О, спрете!

	__ДОН ХУАН__
	Палач!

	__ЖОДЛЕ__
		Ще видиш как се крайници трошат.

	__ИЗАБЕЛА__
	Какво е сторил?

	__ЖОДЛЕ__
	Тъй му става някой път.
	Но вижте го. Подлец! Че той не заслужава,
	негодникът, дори вода да му се дава.
N	На дон Хуан
1045	Та значи, според теб, не е тя грозновата
	и че достатъчно ум има във главата?

	__ИЗАБЕЛА__, _настрани_:
	Ох, ще умра! Защо ме мрази тоз глупак?

	__ДОН ХУАН__, _настрани_:
	Ще се разкрия веч. Ще трябва, няма как.
N	Високо:
	Хей, знайте, че не съм…

	__ЖОДЛЕ__, _отблъсквайки го_:
						Негоднико, назад!
1050	Или ще те възпра с един кривак чепат.
N	На Изабела:
	Изгонвам го. Дори сюртука ще му взема.

	__ИЗАБЕЛА__
	Не! Произвол такъв не мога да приема.
N	Настрани:
	Изменник си е той, но да не го пръждосва.

	__ДОН ХУАН__, _настрани_:
	Как своя господар слугата ще ядосва!
1055	Мен ли тоз кучи син цели да предаде?

	__ЖОДЛЕ__
	О, ангел мой, за миг излизам.

N	Жодле излиза.


>>	Четиринадесета сцена

N	__Изабела__, __дон Хуан__

	__ИЗАБЕЛА__
								Но къде?
	__ДОН ХУАН__
	Госпожо.
	__ИЗАБЕЛА__, _настрани_:
			Ах, дано да не изгубя свяст.
N	На висок глас:
			За свой мъчител зъл до днес ви смятах аз,
	но ви обичах. Ах, как бях се заблудила!
1060	Към дон Хуан се бях духовно устремила.
	Тогаз за дон Хуан ви вземах, а сега сте
	слугата му Жодле.

	__ДОН ХУАН__
					Ах, ще умра от щастие!
	Ех, ще се сбъдне ли най-свидният ми блян
	законен ваш съпруг да стане Дон Хуан?

	__ИЗАБЕЛА__, _настрани_:
1065	Но той не ме е хич обичал…

	__ДОН ХУАН__
								Ще призная,
	че нищо друго аз тъй силно не желая.
	В това залагам днес честта си, свойта слава.

	__ИЗАБЕЛА__
	Стремлението ви и мен ме вдъхновява.
N	Оттегля се в дъното на сцената, за да говори с Беатрис.

	__ДОН ХУАН__, _настрани_:
	Как щях да съм щастлив, о, Изабела мила,
1070	да бяхте си на мен сърцето доверила.
	До отчаяние днес всичко ме докарва:
	аз вяра вдъхнах ви, но как на вас да вярвам?

N	Излиза.


>>	Петнадесета сцена

N	__Беатрис__, __Изабела__

	__БЕАТРИС__
	Май твоят ухажор отиде на далече,
	госпожо. Дон Луис сега ще може вече
1075	да си замине.

	__ИЗАБЕЛА__
				Да, по-бързо да си ходи!

	__БЕАТРИС__
	Не се косете!

	__ИЗАБЕЛА__
				Я иди да го проводиш.
	След туй в градината ела при мен.

N	Излиза.


>>	Шестнадесета сцена

N	__Беатрис__, __Лукреция__

	__БЕАТРИС__, _настрани_:
								Горката!
	Разплакана жена съзирам край вратата.
	Тоз призрак уродлив кого ли ще затрие?
1080 И нея, и мъжа дано ги Бог убие!

N	Излиза.


>>	Седемнадесета сцена

	__ЛУКРЕЦИЯ__, _забулена_:
	Мен ме учудва туй, което той направи,
	уж щял да бди над мен, а пък ме изостави,
	и уж при нужда щял във помощ да ми бъде.
	Прие ме с комплимент и сигурно отсъди,
1085	че след като за мен подслон осигурява,
	той би могъл в града да се позабавлява.
	Току-що хора чух сърдито да говорят,
	да се заплашват и на глас висок да спорят
	и чувствам, че добро не ми вещаят те.
1090	Да правя като тях на мен не ми се ще —
	за по-изискани обноски аз ратувам,
	затуй, на тръгване, със тях ще се сбогувам.
	Тук има стая… Тя е май на Изабела,
	ще вляза, че не съм си с нея сбогом взела.
1095	Но вътре виждам мъж. Това е той, о, Боже!
	Ще го избегна ли?


>>	Осемнадесета сцена

N	__Лукреция__, __дон Луис__

	__ДОН ЛУИС__, _настрани_:
					Но Беатрис не може
	да иска тука аз навеки да остана…
N	Обръща се към Лукреция, вземайки я за Изабела:
	О, мила Изабел, защо сте тъй припряна.
	Не ви преследвам, не, но знайте, че със вас
1100	горещо бих желал да поговоря аз.
	Уви, по вас безспир въздишам по цял ден
	и искам важна вест да чуете от мен.
	Отидох в Бургос аз, но там, за съжаление,
	извърших, без да ща, ужасно престъпление.
1105	Упреквахте ме, че по друга се увличам.
	Щом вас познавам, как аз друга ще обичам?
	Да, аз си дадох вид, че очарован бях
	там от една мома, с която се видях.
	Макар че грозна бе, все пак я съжалих
1110	и няколко слова със нея размених.
	За да ви уверя, тук още ще добавя,
	че с друго име аз реших да се представя.
	А след като оттам се върнах, интерес
	към нея въобще не проявих до днес.
1115	Кълна се, че сега такава грижа нямам.

	__ЛУКРЕЦИЯ___, сваляйки воала си_:
	Най-сетне хванах те, подлецо, във измама!
	Да, аз съм грозната девойка, над която
	ти уж си се смилил. Плени ми ти душата
	тогава, а след туй до болка ме засегна
1120	и ще те мразя чак додето в гроба легна,
	и все ще те коря, където и да ида.
	Кой право ти е дал да смяташ за обида
	туй, че на твоя плам не можех да отвърна?
	Ако в тоз случай ти на мен бе гръб обърнал,
1125	без да си даваш вид, че много ме обичаш,
	изменнико лукав, и без да ме наричаш
	„кралице“, „ангел мой“, аз щях да имам днес
	подкрепа от рода, свой дом, достойнство, чест…
	И братец — жив и здрав. Това не се прощава!
1130	На помощ! Дръжте го!

	__ДОН ЛУИС__
						Госпожо, клетва давам,
	че всичко ще е в ред…

	__ЛУКРЕЦИЯ__
						Ред в моя дух тревожен?



>>	Деветнадесета сцена

N	__Дон Хуан__, __Лукреция__, __дон Луис__

	__ДОН ХУАН__
	Какъв е този смут?

	__ЛУКРЕЦИЯ__, _разпознавайки своя брат_:
					Кого съзирам, Боже?

	__ДОН ХУАН__, _разпознавайки сестра си_:
	Я, моята сестра!

	__ЛУКРЕЦИЯ__
					Та туй е моят брат.

	__ДОН ХУАН__
	И двамата, уви, в мен предизвикват яд.

	__ДОН ЛУИС__
1135	Кому се сърди той?

	__ДОН ХУАН__, _настрани_:
						Сестра ми с поред мене
	май има си вина. Това предположение
	е допустимо, да, но фактите къде са?
N	Високо:
	Нещастнице!

	__ЛУКРЕЦИЯ__, _обръщайки се към дон Луис за помощ_:
			Сеньор!

	__ДОН ЛУИС__
					Аз тук ще се намеся,
	макар че тя цели да отмъсти на мен.
1140	С какво ли право ти…?

	__ДОН ХУАН__
						Та аз съм задължен.

	__ДОН ЛУИС__
	Но ти си прост слуга.

	__ДОН ХУАН__
						Заложил свойта чест
	за таз на дон Хуан.

	__ЛУКРЕЦИЯ__, _настрани_:
						Прикрива се той днес,
	ала с каква ли цел?

	__ДОН ЛУИС__
						Двукратно тоз слуга
	нахвърли се на мен!

N	Лукреция се готви да излезе.

	__ДОН ХУАН__, _задържайки я_:
				О, не, не! Аз сега
1145	не ще ви позволя навънка да вървите.
	Кажете ми защо неистово крещите
	и кой ви тук прие?

	__ЛУКРЕЦИЯ__
					Тозчас ще разберете.
	Потърсих Изабел във тази стая, дето
	най-често тя стои, и този мъж видях.
1150	Той изненадан бе, а мен ме хвана страх:
	Защо ли тук е скрит? Когато той понечи
	да бяга, закрещях със цел да му попреча.
	Ако не бяхте там, той щеше да избяга.

	__ДОН ХУАН__
	Достатъчно! Това честта ми днес засяга.
1155	Но нека таз врата затворя.

	__ЛУКРЕЦИЯ__, _настрани_:
								Ах, умирам…

	__ДОН ХУАН__, _вземайки меча си в ръка_:
	Да видим дон Луис какво ще демонстрира?

	__ДОН ЛУИС__, _вземайки меча си, на дон Хуан_:
	От тоз меч ще умреш.

	__ДОН ХУАН__
						Ще видим!

	__ЛУКРЕЦИЯ__
								Милост, Боже!

N	Чука се на вратата.

	__ДОН ЛУИС__
	Я, чука се…

	__ДОН ХУАН__
			Как тоз дуел ще се отложи?!


>>	Двадесета сцена

N	__Дон Фернандо__, __Лукреция__, __дон Хуан__, __дон Луис__, __Изабела__ и __Беатрис__, отвън.

	__ДОН ФЕРНАНДО__, _отвън_:
	Вратата да строшим!

	__ЛУКРЕЦИЯ__
						Дали да не отворя?
N	Насочва се към вратата.

	__ДОН ХУАН__, _говорейки тихо на сестра си_:
1160	Ще бъда разпознаят от сбралите се хора.

	__ЛУКРЕЦИЯ__, _викайки към дон Фернандо_:
	Елате тук, сеньор, и вижте какво правят!

	__ДОН ФЕРНАНДО__, _след като разбива вратата_:
	Я спрете тоз дуел, че аз ще се разправя
	с тоз, който не склони да си остави меча.
	О, Боже, още ли беди ще се изпречат?
N	Към Лукреция и дон Луис:
1165	Лукреция, как тъй сте тук със дон Луис?
N	Към дон Хуан:
	Сеньор, а вие как, по нечий ли каприз
	дойдохте в този дом да сеете раздори?

	__ДОН ЛУИС__
	Сега ще обясня.

	__ДОН ХУАН__, _прекъсвайки го_:
				Не, аз ще отговоря.
N	Към дон Фернандо:
	От него по-добре го знам. Но първо вие
1170	кажете дали тук Лукреция се крие
	и дали дон Луис е близък ваш роднина.

	__ДОН ФЕРНАНДО__
	О, да.

	__ДОН ХУАН__
		Не е ли туй достатъчна причина
	слуга да защити честта на господар,
	ако нападнат е от непочтена твар.

	__ДОН ФЕРНАНДО__
1175	Естествено.

	__ДОН ХУАН__
				Та виж как станаха нещата:
	Щом викове дочух, пристигнах тичешката;
	Разбрах, че дон Луис Лукреция заварва
	там, дето Изабел си нощите прекарва,
	и че след остър спор разплакала се тя.
1180	Той в тази стая май е бил от сутринта,
	защото никой друг мъж днеска не видях
	оттук да мине, пък аз все пред входа бях.

	__ДОН ЛУИС__, _нахвърляйки се срещу него_:
	Непоносим слуга! Той явно прекалява!

	__ДОН ХУАН__
	Не съм завършил аз. Тъй в крайна сметка става,
1185	че моят господар, на щерка ви мъжът
	обиден бе и то двустранно — един път
	заради Изабел, а втората обида
	зарад Лукреция. Та как да не се видя
	принуден с остър меч да браня нашта чест?
1190	Бях длъжен с дон Луис да свърша още днес.

	__ДОН ЛУИС__, _нахвърляйки се пак върху дон Хуан_:
	Ще свършиш, без да си започнал! Как така?

	__ДОН ФЕРНАНДО__, _разделяйки ги_:
	Нима сте полудял? Как на Жодле ръка
	ще вдигате. Жодле, кой дявол ви заплете
	във тази разпра?

	__ДОН ХУАН__
					Не, сеньор, не ще ме спрете.
1195	Убивам го.

	__ДОН ФЕРНАНДО__
				Жодле, бъдете разсъдлив
	и скрийте този меч.

	__ИЗАБЕЛА__, _настрани_:
						Показва се ревнив
	дори слугата му, за моя изненада.

	__ДОН ХУАН__
	Аз трябва да реша надлежно тази свада.
	Но от любов към вас желал бих да предложа
1200	веднага този спор нелеп да се отложи,
	при следния разчет: понеже ми е близка
	Лукреция, от вас, сеньор Фернандо, искам
	да кажете тозчас да предадат на брат й.
	На вас, сеньор Луис, да отсекат главата,
1205	но таз съдба и дон Хуан да сполети.

	__ДОН ЛУИС__
	Не съм съгласен. О, представяш ли си ти,
	пред хора като теб как бих поел обети?

	__ДОН ХУАН__
	Но дон Хуан съм аз — в туй сигурен бъдете.
	В противен случай той би ви убил завчас.
1210	Разбрахте ли, сеньор, че дон Хуан съм аз.

	__ДОН ФЕРНАНДО__
	Добре. Така да е, щом толкова държите.
N	На Дон Луис:
	Е, племеннико?

	__ДОН ЛУИС__
				Щом се вие съгласите,
	аз също бих приел.

	__ДОН ХУАН__, _на дон Фернандо_:
					Бъдете убеден,
	че дон Хуан, сеньор, не ще е против мен.

	__ДОН ЛУИС__
1215	Ще го намеря ли аз утре в този кът?

	__ДОН ХУАН__
	Разбира се. И без да биеш дълъг път.

	__ДОН ФЕРНАНДО__
	Ще го потърся днес.

	__ДОН ХУАН__
						Да бях ви придружил?

	__ДОН ФЕРНАНДО__
	Елате.

	__ДОН ХУАН__, _настрани_:
		Ха дано Жодле не е препил!


>	Четвърто действие

>>	Първа сцена

N	__Лукреция__, __Изабела__

	__ЛУКРЕЦИЯ__
	Любезният ви тон мен доста ме смущава,
1220	прекрасна Изабел… Аз вече заминавам.

	__ИЗАБЕЛА__
	Да ни напуснете, туй няма да е честно,
	а пък и старият не се подвежда лесно.
	Той всичко схваща в миг, надява се дори
	вас с брат ви още днес да може да сдобри
1225	без трудности… Дано не съм се заблудила.

	__ЛУКРЕЦИЯ__
	Единствено смъртта би моя брат склонила.
	От мен, нещастната, се бързо отървете,
	че на годежа яд ще има да берете.
	За дон Хуан сега ще отбележа само,
1230	че външният му вид не скрива същността му.

	__ИЗАБЕЛА__
	Той идва. Моля ви, тозчас се оттеглете,
	по този коридор в градината идете;
	и аз ще дойда там, щом се освободя,
	но първо дон Хуан оттук ще проследя.
N	Лукреция излиза, а Изабела се скрива.


>>	Втора сцена

	__ЖОДЛЕ__, _сам, чистейки си зъбите_:
1235	Честта ми, зъбки мои, изчистени ви иска,
	че ако ви загубя, голям ще бъде рискът.
	По принцип чесън аз бих предпочел пред лука.
	Ако изискан мъж случайно дойде тука
	и аз, преди това, съм доста чесън ял,
1240	той миризмата ми едва би изтърпял
	и, хващайки се за корема, намусен би си казал:
	„Това е непристойно! Съвсем съм отвратен.“
	О, Господи, бъди благословен,
	че с тоз недъг си ме белязал:
1245	заради чесъна пристойността зарязах.
	Честта ми, зъбки мои, изчистени ви иска,
	че ако ви загубя, голям ще бъде рискът.
	Съдбата е безспорен спец,
	щом е направила от мен такъв подлец,
1250	когото нищо нивга не обижда.
	И не случайно аз в един мерзавец виждам
	човек със по-голям късмет
	от този на църковния прелат
	или на принца в кралския палат.
1255	И да го хвърлите на смет,
	негодникът ще бъде разпознат.
	Честта ми, зъбки мои, изчистени ви иска,
	че ако ви загубя, голям ще бъде рискът.
	Щом дойде ми на ум, макар и за момент,
1260	че тялото ми е обречено на тлен,
	туй тяло, във което гордостта
	съжителства със мъдростта,
	от смъртен страх съм мигом вцепенен.
	Ако в лицето плеснат те с ръка
1265	нима обидата ще е такава,
	че на дуел да се със някого сражаваш?
	Ще сториш страшна глупост, постъпиш ли така.
	Честта ми, зъбки мои, изчистени ви иска,
	че ако ви загубя, голям ще бъде рискът.
1270	Ако бръснар лика ти с бръснача си допре
	(а той си е магаре, негодник и скубач —
	това от всеки знае се добре),
	та щом бръснар допре до твоя лик бръснач,
	човешкия ти вид съсипва той,
1275	но ти не почваш с него бой,
	пък от един плесник надаваш вой,
	припадаш и се разгневяваш.
	Нима __убит_ от _бит__ не различаваш?
	Честта ми, зъбки мои, изчистени ви иска,
1280	че ако ви загубя, голям ще бъде рискът.
	За мене по` не струва от хилаво добиче,
	тоз, който нищо друго не обича
	освен умело да върти рапира,
	със кон да галопира
1285	или със пистолет да се развлича.
	Та да прибягваме ли до дуел,
	когато някой с нещо ни засяга,
	след като знаем, че светът е счел,
	че може да решава тез спорове с тояга.
1290	Честта ми, зъбки мои, изчистени ви иска,
	че ако ви загубя, голям ще бъде рискът.
	О, лъвове ръмжащи, във вас гневът говори
	и изяснява щателно нещата
	и във града, и сред полята.
1295	Припомням ви, сеньори,
	че по-охотно се изяда
	един плесник, а не хиляда.
	Ако един плесник не е позор за вас,
	чест липсва ви. Е как ще знаете тогаз
1300	кои от мъртвите са в рая или в ада?
	Честта ми, зъбки мои, изчистени ви иска,
	че ако ви загубя, голям ще бъде рискът.


>>	Трета сцена

N	__Беатрис__, __Жодле__

	__БЕАТРИС__, _държейки ключ_:
	Любезни, Дон Хуан, търсиха ви навред.

	__ЖОДЛЕ__
	Та аз не съм се крил… Със нещо бях зает.
1305	Че кой ли търси мен?

	__БЕАТРИС__
						Май трима досега:
	и племенникът ви, и вашият слуга,
	и тъстът…

	__ЖОДЛЕ__
	Тъкмо бях с един готвач прочут
	и с него ядохме солен говежди бут
	със чесън — от сантал бе по-ароматичен.
1310	Какъв е този ключ.

	__БЕАТРИС__
					За стаята ви. Лично
	от Дон Фернандо бе за вас определена —
	широка е и е разкошно натъкмена.

	__ЖОДЛЕ__
	Защо така реши?

	__БЕАТРИС__
				От клюки се страхува.
	Че зет му засега не бива да нощува
1315	във близост с Изабел…

	__ЖОДЛЕ__
						Ах, скъпа Беатрис,
	обичам ви безкрай. Не е туй мой каприз,
	че във сърцето ми, откакто аз се знам,
	към Беатрисите гори любовен плам.

	__БЕАТРИС__
	По Донхуаните отдавна аз си падам,
1320	щом тук пристигнахте, по вас аз взех да страдам.

	__ЖОДЛЕ__
	Дано е Господ с мен!

	__БЕАТРИС__, _подавайки му ключа_:
						Но ключа си вземете.

	__ЖОДЛЕ__
	Ами защо дотам да не ме заведете?

	__БЕАТРИС__
	Е, хайде, че натам поемам аз веднага.

	__ЖОДЛЕ__, _задържайки я_:
	Ах, изкусителко, не можеш ми избяга.
N	Беатрис се освобождава от него и се втурва навън.


>>	Четвърта сцена

	__ЖОДЛЕ__, _на Беатрис, която изчезва_:
1325	Но стига. Трябва ли по вас да пламенея,
	щом вие сте за мен неуловима фея?


>>	Пета сцена

N	__Изабела__, __Жодле__

	__ИЗАБЕЛА__
	Я гледай, Дон Хуан след Беатрис как тича!

	__ЖОДЛЕ__
	Аз просто с туй целя ума си да развличам.

	__ИЗАБЕЛА__
	Пък аз ви смятах за сърцат, за куражлия.

	__ЖОДЛЕ__
1330	Минава с възрастта таз детска заплесия.

	__ИЗАБЕЛА__
	Не ми се ще да съм със лошо впечатление
	от вас и с нещо в мен да будите съмнение.

	__ЖОДЛЕ__
	Щом трябва ти съпруг, търси си друга сгода,
	по-важна е за мен днес госпожа Природа
1335	Обрекъл съм й аз душата си отколе,
	какво, че някой бил от нея недоволен.

	__ИЗАБЕЛА__
	За да не ви гневя, оттеглям се тозчас.

	__ЖОДЛЕ__
	Красавице, това очаква се от вас.

N	Изабела излиза.


>>	Шеста сцена

	__ЖОДЛЕ__
	Постъпих зле. Нали бе видно отнапред,
1340	че нейното сърце не е от бучка лед.
	От Аристотел знам, че нивга на жената
	не моли се мъжът, че трябва за косата
	той да я улови, врата й да извие,
	а щом наложи се, шамар да й зашие;
1345	не стига ли шамар, с юмрук си послужи,
	юмрукът щом е слаб, тояга приложи.
	Висш дълг е на мъжа жена си да притиска
	тъй, че да прави тя каквото той поиска.
	Но… идва цензор лош — по-лош от всеки друг.


>>	Седма сцена

N	__Дон Фернандо__, __Жодле__

	__ДОН ФЕРНАНДО__
1350	Навсъде, дон Хуан, ви търсих.

	__ЖОДЛЕ__
									Аз съм тук,
	любезни, дон Фернандо, готов да служа вам.

	__ДОН ФЕРНАНДО__
	Ами къде ли е Жодле?

	__ЖОДЛЕ__
						Сега не знам,
	но ще го доведа до края на тоз ден.

	__ДОН ФЕРНАНДО__
	Ще ви предложа план, макар и убеден,
1355	че много труден е.

	__ЖОДЛЕ__
						Какъв е той?

	__ДОН ФЕРНАНДО__
						Веднага
	би трябвало, уви…

	__ЖОДЛЕ__
					Щом толкоз се налага…

	__ДОН ФЕРНАНДО__
	… да сте извън града.

	__ЖОДЛЕ__
						На мен ми туй не пречи.

	__ДОН ФЕРНАНДО__
	Дуел ви чака там.

	__ЖОДЛЕ__
					Това е лошо вече…
	Опасно е за мен, обаче бих склонил,
1360	ако със туй на вас полезен бих ви бил.

	__ДОН ФЕРНАНДО__
	Нанесена ви е обида непростима.

	__ЖОДЛЕ__
	Как може дон Фернандо в главата ум да има,
	а да говори с мен като обезумял.

	__ДОН ФЕРНАНДО__
	Спокойно, дон Хуан. Как впрочем сте разбрал,
1365	че съм лишен от ум във този случай аз?

	__ЖОДЛЕ__
	Та за обиди ли в такъв напрегнат час
	ще ми говорите!… И пет пари не давам…

	__ДОН ФЕРНАНДО__
	Напомням ви, че аз дълга си изпълнявам.
	И вие ако тъй на вашия държите,
1370	избягвайте на друг това да доверите,
	а още днеска меч в ръката си стиснете
	и със убиеца на брат си се срещнете.
	Неволно или не, той брат ви е убил
	в една нощ тъмна… Кой друг би му отмъстил?

	__ЖОДЛЕ__
1375	Туй става нощем?

	__ДОН ФЕРНАНДО__
						Да.

	__ЖОДЛЕ__
							Друг нека отмъсти!
	Щом сръчно през нощта той остър меч върти,
	то с мене през деня ще свърши триж по-лесно.
	Ще трябва, дон Фернандо, да си признаем честно,
	че тоз престъпник е дотолкова умел
1380	и толкоз е дързък е, че може на дуел
	мнозина моя род да повали завчас.

	__ДОН ФЕРНАНДО__
	Аз мисля, че кураж не липсва днес на вас?

	__ЖОДЛЕ__
	О, да, във тоз момент се чувствам куражлия,
	ала кажете ми къде да го открия.
1385	Дали е нейде тук или пък е на път?
	И как се казва той? Къде му е домът?

	__ДОН ФЕРНАНДО__
	На дон Луис ли?

	__ЖОДЛЕ__
					Не, и дума да не става!
	Със племенника ви не ще се аз сражавам.
	Родът ви е прочут, от всички е ценен
1390	и тъй като респект извиква и у мен,
	пред дон Луис днес бих желал да коленича
	от уважение и бих го заобичал.

	__ДОН ФЕРНАНДО__
	Той вам е причинил и друго огорчение,
	а според мен и то изисква отмъщение —
1395	оплака ми се днес от него и сестра ви.

	__ЖОДЛЕ__
	Той и на нея зло навярно е направил,
	обаче аз пред Бог съм твърда клетва дал,
	че заради жени не влизам във скандал.

	__ДОН ФЕРНАНДО__
	Вас явно ви е страх — това не ви приляга.

	__ЖОДЛЕ__
1400	И тъй да е, нима туй тъста ми засяга?

	__ДОН ФЕРНАНДО__
	Напротив, лично мен засяга ме то много.

	__ЖОДЛЕ__
	Тъст злобен и свадлив, тъст, който съди строго,
	тъст, зажаднял за кръв, за ядно отмъщение,
	тъст, който тика ме да върша престъпление.
1405	Нещастният ви зет, какво ви е той сторил,
	че неговата кръв да се пролее скоро?
	Дали пък Велзевул не ви вас подстрекава
	да будите в мен мъст? Дано ви мир не дава!
	Не просто тласкате към човекоубийство,
1410	днес вашите сплетни целят зетоубийство,
	целят да стане то сега, преди софрата.
	Сеньор, не е ли туй върхът на лошотата?

	__ДОН ФЕРНАНДО__
	Но вашият слуга се врече току-що
	заради вас във бой да влезе.

	__ЖОДЛЕ__
								Че защо
1415	да не го стори той? Аз бих го поощрил.

	__ДОН ФЕРНАНДО__
	Зарад сестра и брат не бихте ли се бил?


	__ЖОДЛЕ__
	За да участваш в бой е нужно настървение,
	а то ми липсва днес — не съм във настроение.

	__ДОН ФЕРНАНДО__
	Аз мислех, че сте смел, но явно съм се лъгал.

	__ЖОДЛЕ__
1420	Когато с остър меч врагът ми ме наръга,
	дали ще са добре сестра ми, моят брат?
	Хей, тъст, човек, маймун, спри, че ме хваща яд!

	__ДОН ФЕРНАНДО__
	Я другаде в Мадрид жена си потърсете.

	__ЖОДЛЕ__
	А вие някой Сид тогаз предпочетете,
1425	хем с меч да ви срази, хем да ви стане зет.

	__ДОН ФЕРНАНДО__
	Очаквайте от мен омраза занапред,
	пъзливецо! Такъв друг няма в този свят.

	__ЖОДЛЕ__
	О, Дон Фернандо, аз, макар че сте зъбат,
	на лютия ви нрав ще съм заклет слуга,
1430	такъв и с щерка ви ще бъда отсега.

	__ДОН ФЕРНАНДО__
	Но не и аз! Държа тозчас да си вървиш
	и знай, че скъпо ти на мене ще платиш.


>>	Осма сцена

N	__Дон Хуан__, __дон Фернандо__, __Жодле__

	__ДОН ХУАН__
	Ядосан сте, сеньор. Защо, уви, такъв сте?

	__ДОН ФЕРНАНДО__
	Тоз неудачен зет!

	__ЖОДЛЕ__
					Я по-учтиво, тъсте!

N	Дон Фернандо заплашва Жодле, който излиза.


>>	Девета сцена

N	__Дон Хуан__, __дон Фернандо__

	__ДОН ФЕРНАНДО__
1435	Ще трябва да държим тоз зет от нас далече.
	Безспирно спори с мен… Току-що той ми рече,
	че за обидата не търсел отмъщение
	и че по-склонен бил да има помирение.
	Като добър слуга на господар плашлив,
1440	внушете му да е по-малко отстъпчив,
	да бъде убеден, че трябва като мъж
	да действа в случая, да е поне веднъж
	корав, непримирим, да се държи достойно,
	понеже дон Луис обидил го е двойно.
1445	Противникът му е със мощ неоспорима,
	но пък обидата нима е поносима?
			Към господаря си грижлив се покажете,
	Жодле, и мъжество в душата му вдъхнете.
	Аз знам добре кога и как да реагирам,
1450	обаче родов дълг в тоз случай ме възпира.
	Но дон Фернандо днес постъпил би различно,
	ако от дон Луис обиден беше лично.
	Юначност трябва той да прояви тоз път!
	Врагът му чака го на онзи кръстопът
1455	и май си е втълпил, че му внушава страх.
	Ще го предупредя.

	__ДОН ХУАН__.
					Уви, аз не разбрах
	той точно за какво да търси отмъщение.

	__ДОН ФЕРНАНДО__
	Той идва. Вие сам от него обяснение
	ще чуете.

N	Излиза.


>>	Десета сцена

N	__Жодле__, __дон Хуан__

	__ДОН ХУАН__
			Жодле, Държа да уточним
1460	днес още за какво ще трябва да мъстим.

	__ЖОДЛЕ__
	Отиде ли си?

	__ДОН ХУАН__
				Да, замина си.

	__ЖОДЛЕ__
							Прекрасно!
	Преди минути той ядоса ме ужасно.
	Сеньор, аз мисля, че достатъчно се крихме.
	Да спрем! Не бих желал да ставаме за присмех,
1465	че дон Луис със нас би се погаврил даже.
	Подсторвахте ли го?

	__ДОН ХУАН__
						О, да, но без да кажа,
	че аз съм дон Хуан. От тебе не бих скрил,
	Жодле, че тези дни съвсем си бях втълпил,
	че този ухажор задиря Изабела,
1470	щом във салона си тя беше го приела.
	Признавам си, че бях дотолкова ядосан,
	че вече бях готов меч с него да кръстосам.
	И ако тоз дуел склоних да се отложи,
	то беше, тъй като сам прецених, че може
1475	да стане нещо тук, което засега
	в ума ми се върти, и питам се кога
	ще разбера дали то мен ще наскърби
	или пък разгневи. Кой знае? Да не би
	това от Беатрис да дойде? Вярвам само,
1480	че Изабела в тез истории пръст няма.

	__ЖОДЛЕ__
	Дали единствено за ревност се касае,
	сеньор? От друго май умът ви се терзае,
	освен туй дон Луис посегна на честта ви.
	Аз ясно тез неща не мога ви представи,
1485	че всеки с нещо все ги преувеличава
	и затова, уви, се трудно проумяват.

	__ДОН ХУАН__
	Не си прави труда. Аз вече вниквам в тях.
	Сполитат ме беди, но мен не ме е страх —
	тъй става тези дни, тъй бе и преди време.
1490	Кой е в течение?

	__ЖОДЛЕ__
					Май всеки.

	__ДОН ХУАН__
							Яд обзе ме!
	Така съм разгневен. Осланям се на вас.
	А дон Фернандо, той дали е против нас?

	__ЖОДЛЕ__
	Със дон Луис кръвта го свързва, ала той
	държи се спрямо вас съвсем като със свой
1495	и иска дон Луис днес удовлетворение
	да ви даде. И той ме чака с нетърпение,
	уж аз съм дон Хуан.

	__ДОН ХУАН__
					Ще го сразя от раз.
	Но уличен дуел не ще приема аз.
	Играчка е за мен двубоят на паважа,
1500	там аз не бих се бил и искам да ти кажа,
	че ако търся мъст, държа това да стане
	извън града — нали тъй става във Испания.
	В противното не ща да бъда убеждаван,
	по принцип аз такъв двубой не одобрявам,
1505	но ако в някой дом възможност ни дадат…

	__ЖОДЛЕ__
	Почакайте, аз знам един удобен кът —
	във джоба имам ключ за стаята, където
	ще трябва да преспим. Във нея се срещнете.
	И Изабела би могла да наблюдава
1510	с баща си тоз дуел, без друг да ви смущава.

	__ДОН ХУАН__
	Добре, Жодле! Тоз кът чудесно е избран.
	Извикай го тозчас.

	__ЖОДЛЕ__
					Не! Вие, дон Хуан,
	вървете. Време е да знаят кой сте вие.
	Как господарят ми безкрайно ще се крие
1515	под външност на слуга, как той ще сключва брак
	и как ще отмъсти на своя пъклен враг?

	__ДОН ХУАН__
	Ако по мой каприз, ако от ревност мнима
	преди това склоних да взема твойто име,
	зарад обидата не карай ме, ей Богу,
1520	да ида на дуел… Челото ми най-много
	да се поизчерви. Я по-добър бъди
	и в мен желание за мъст недей буди.
	Нали не ти тежи, че мойто име носиш?
	Така ще продължим! Без повече въпроси!

	__ЖОДЛЕ__
1525	Туй заповед ли е?

	__ДОН ХУАН__
					Дори е заклинание.

	__ЖОДЛЕ__
	Ще ви послушам, но… ако той под влияние
	неведомо със меч пред мене се изправи,
	със кроткия си нрав Жодле какво ще прави?
	Отдавна мразя аз от дън душа войната
1530	и предпочитам мир да има на земята.

	__ДОН ХУАН__
	Ще трябва отдалеч да му направиш знак
	да дойде, след това и двамата във крак
	идете в стаята и влезте във двубой.

	__ЖОДЛЕ__
	Ами ако със вид зловещ ме срещне той,
1535	това ще ме смути.

	__ДОН ХУАН__
					Я най-накрая спри
	със свойте страхове. Иди го намери!

	__ЖОДЛЕ__
	Таз заповед, сеньор, смущава ме ужасно…
	Най-важно е за вас да различите ясно
	кой е Жодле и кой е дон Луис. Понеже
1540	ако внезапен гняв очите ви замрежи
	и пръв аз вляза там, а вие мен, без време
	и без да щете, с меч ме мушнете в корема
	със думите: „Жодле, безкрайно съжалявам!“,
	доволен ще съм аз, че с туй се отървавам.


>	Пето действие

>>	Първа сцена

N	__Беатрис__ влиза през малка врата със свещ в ръка

N	Сцената представлява спалня с алков

	__БЕАТРИС__
1545	Очи, плачете! С плач спасете мойта чест,
	част от сълзите си дарете ми и днес.
	Запалих току-що свещта.
	Нощта припада, притъмнява.
	Все пак е грациозна тя —
1550	не бях я виждала такава.
	Звездите, нейните придворни,
	в селенията й просторни
	трептят и леят своя зрак.
	Щастливи са тез деви мили,
1555	затуй че на слуга хъшлак
	сърцата си не са дарили.
	Очи, плачете! С плач спасете мойта чест,
	част от сълзите си дарете ми и днес.
	Звездици със светлик чудесен,
1560	ако любов във вас гори,
	макар че сте със ранг небесен,
	неспирен гняв ще ви мори.
	Един нахалник от Гренада,
	с когото споделих, че страдам
1565	от пламнала по него страст,
	ми рече: „И петак не давам
	за теб — ще те изритам аз,
	ако не спреш да ми додяваш!“
	Очи, плачете! С плач спасете мойта чест,
1570	част от сълзите си дарете ми и днес.
	Пред него своите дукати
	изсипах — бяха те цял куп.
	А за дара, като отплата
	тоз дървеняк безчувствен, груб,
1575	тоз безподобен пиперлия
	издърпа моята кесия
	и тъй ме прасна по главата,
	че на земята се видях.
	О, Боже, тъй ли полудях,
1580	та си на луд дарих душата?
	Очи, плачете! С плач спасете мойта чест,
	част от сълзите си дарете ми и днес.
	Дали ще отреди съдбата
	той, правейки ми на инат,
1585	да предизвиква в мене яд
	и да търпя все аз бедата?
	Тя стана май непоносима…
	За злата круша зъл прът има.
	Нима с това ще се тешим?
1590	През смях ще ми се подиграва
	тоз звяр, тъй както наблюдавал
	през смях Нерон пожара в Рим.
	Очи, плачете! С плач спасете мойта чест,
	част от сълзите си дарете ми и днес.
1595	Скръб е душата ми обзела.
	Но някой слиза. Туй е тя,
	красавицата Изабела.
	Я да запаля аз свещта,
	та никой да не се съмнява
1600	кой тази песен днес припява.
	Знай: всеки автор тайни може
	с теб да споделя, затова
	на мене монолог възложи
	и аз издумах тез слова.
1605	Очи, плачете! С плач спасете мойта чест,
	част от сълзите си дарете ми и днес.


>>	Втора сцена

N	__Изабела__, __Беатрис__, __Лукреция__

	__ИЗАБЕЛА__
	Госпожо Беатрис, какво ви занимава?

	__БЕАТРИС__
	За годеника ви леглото натъкмявам.
	Ами пък вас какво ви води тук, госпожи?

	__ИЗАБЕЛА__
1610	Един голям въпрос мен много ме тревожи.

	__ЛУКРЕЦИЯ__
	Госпожо, втори път ви казвам: разберете,
	че ако трябваше сама да изберете
	между кастилците мъж свестен и пристоен,
	то дон Хуан за вас ще бъде най-достоен.
1615	Съпруг по-подходящ от дон Хуан едва ли
	ще си намерите. Дано да сте разбрали,
	че аз съм искрена.

	__ИЗАБЕЛА__
					На мене ми се струва,
	че някоя от нас в момента сън сънува.
	Като ви слушам как представяте чертите
1620	на своя брат рожден, аз питам се дали те
	такива са, дали аз сляпа съм за тях.
	С постъпките си той във мене буди смях.
	По навик ли или неволно и случайно
	туй, дето прави той, е все необичайно.
1625	И сякаш се стреми да гъгне и нарочно
	говори някак си престорено, неточно,
	изпълва си речта със паразитни думи
	и непрекъснато от него чувам глуми.
	Та има ли от мен по клета? Аз, горкана,
1630	по-скоро ще склоня калугерка да стана.
	Но и от църквата изпитвам отвращение,
	и от такъв съпруг, за мое съжаление…

	__БЕАТРИС__
	Я спрете този хленч и вайкането жалко,
	ами елате с мен на стълбите за малко.
1635	Но някой идва… Ах, в тоз вид ли ще ви свари.
	Да тръгваме тозчас — дано го изпреварим.

N	Излизат


>>	Трета сцена

	__ДОН ХУАН__ (_отваря вратата и взема ключа_):

	Вратата да стои отворена, пък аз
	във нишата ще съм. Май че дочувам глас.


>>	Четвърта сцена

	__ЖОДЛЕ__ (_със свещник във ръка_):
	Я, моят господар тъй бързо изфирясал!
1640	Какъв ужасен студ, съвсем съм вкочанясал.
	Отекват стъпки.


>>	Пета сцена

	__ЖОДЛЕ__ (_вижда, че дон Луис влиза и затваря вратата_):
				Тюх, вратата той затвори.
N	Оставя свещника на земята.
	Какво ще стане с мен?

	__ДОН ЛУИС__
						Да почнем миг по-скоро
	дуела! Но нали не ви е страх все пак?

	__ЖОДЛЕ__
	Простете ми, че днес ми мина тоз мерак.

	__ДОН ЛУИС__
1645	Та да отложим ли тоз акт на отмъщение?
	Ако не е от страх, не виждам обяснение.
	Мълчите. Но защо? Ако аз бях засегнат,
	от мойта мъст, сеньор, не можете убегна.
	Кажете ми защо е нужно да се бавим?

	__ЖОДЛЕ__, _настрани, търсейки дон Хуан_:
1650	Ах, моят господар съвсем ме изостави.

	__ДОН ЛУИС__
	Какво се питате, сеньор?

	__ЖОДЛЕ__
							Какво ли струвам…

	__ДОН ЛУИС__
	Доскоро мислех, че кръвта във вас бушува,
	а виждам, че сега сте доста охладнял.
	За да загреете, лек хубав бих ви дал…
N	Хваща меча си.

	__ЖОДЛЕ__
1655	Ах, колко дълъг, как наточен този меч е!
	Като го гледам, цял от страх треперя вече.

	__ДОН ЛУИС__
	Страхлив е дон Хуан или пък вид си дава.

	__ЖОДЛЕ__, _настрани_:
	Я, господарят ми насам се приближава.
	Това подтиква ме врага си да ударя.
N	Високо:
1660	Усещам как гневът в гръдта ми се разгаря
	и вие сам ще се в тез думи уверите.
N	Тихо на дон Хуан:
	Сеньор, излезте де! Нали не се боите?

	__ДОН ХУАН__, _тихо на Жодле_:
	Върви! И уж се бий, отстъпвайки назад.

	__ЖОДЛЕ__ _нанася несполучлив удар с меч_.
	Дано е Господ с нас!

	__ДОН ЛУИС__
						О, много сте сърцат.
1665	Нападате добре.

	__ЖОДЛЕ__, _настрани_:
					Наместо да се бия,
	да можех аз да си послужа със магия!
N	Високо:
	Стой!
N	На дон Хуан:
		Господарю мой!
N	На дон Луис:
					Я спрете за момент!
	Та как да продължа със този меч строшен.
	А вие моя брат убихте в нощен час.

	__ДОН ЛУИС__
1670	Е, да.

	__ЖОДЛЕ__
		Но знайте, че не ме е страх от вас.
	Предимство аз не ща да имам при дуела,
	бих предпочел в тъма със як бой да ви смеля.
N	Изгасвайки свещта:
	Свещице, изгасни, на тъмно ще се бием.
N	Тихо на дон Хуан:
	С тез тягостни игри не ще ли спрете вие?
N	Настрани:
1675	Щом в нещо се врека, бих предпочел въжето,
	нежели сам да се откажа от обета.

N	Жодле влиза в алкова, а дон Хуан заема неговото място и се бие с дон Луис.

	__ДОН ЛУИС__
	Без свещ май по-добре боравите със меча;
	Тоз мрак като че ли изобщо не ви пречи,
	ранихте ме дори, но чака ви разплата.


>>	Шеста сцена

N	__Дон Фернандо__, __дон Луис__, __дон Хуан__, __Жодле__ (в алкова)

	__ДОН ФЕРНАНДО__ _е все още извън сцената и вика_:
1680	Хей, Беатрис.

	__ДОН ХУАН__, _на Жодле, който е в алкова_:
				Излез, че счупвам ти главата.

N	Жодле излиза от алкова, а на неговото място остава дон Хуан.


>>	Седма сцена

N	__Жодле__, __дон Фернандо__, __дон Луис__, __Беатрис__ (влиза със свещ в ръка), __дон Хуан__ (в алкова)

	__ДОН ФЕРНАНДО__, _след като е влязъл_:
	Какво тук става?

	__ЖОДЛЕ__
					Аз ще търся отмъщение.

	__ДОН ЛУИС__
	И аз. За мъст зове това кръвотечение.

	__ДОН ФЕРНАНДО__
	Дали е от кинжал или от меч двуостър?

	__ЖОДЛЕ__
	И двата за тоз тип хич няма да са доста.

	__ДОН ФЕРНАНДО__ (_взема свещта от земята и поставя при горящата свещ на Беатрис_):
1685	Я виж! Дланта ви е със лека рана веч.

	__ЖОДЛЕ__, _настрани_:
	Ах, как ми става зле, когато гледам меч.

	__ДОН ФЕРНАНДО__
	Кураж, приятели! На бой ожесточен!

N	Беатрис излиза, надавайки ужасяващи викове.


>>	Осма сцена

N	__Жодле__, __дон Фернандо__, __дон Луис__, __дон Хуан__ (който е в алкова)

	__ДОН ФЕРНАНДО__
	И призиви за мир не чакайте от мен.
	Та щом на моя зет честта е опетнена,
1690	а племенникът ми е с длан окървавена,
	тогава бийте се. Не ще ви разтървавам,
	напротив, всячески ще ви окуражавам.

	__ДОН ЛУИС__
	Та как съвет на мъж със доблест всепризната
	да не последвам аз?

	__ЖОДЛЕ__
						Гняв ври ми във душата,
1695	когато към дуел зове ме тоз старчок.

	__ДОН ЛУИС__
	Ядът ме прави днес по-дързък, по-жесток.
	Сестра ви поругах, а брат ви с меч убих.
	Но щом налага се, изобщо аз не бих
	се колебал и миг да умъртвя и вас.

	__ДОН ХУАН__, _излизайки от алкова, се обръща към дон Луис:_
1700	Известно ли ви е, че дон Хуан съм аз?
	Убихте моя брат, излъгахте сестра ми,
	обаче дон Хуан тъй лесно не се мами.
	Сега за тез злини, за двойната обида
	ще ми платите — тук днес мъртъв ще ви видя.

	__ДОН ЛУИС__
1705	Та кой е дон Хуан?

	__ДОН ХУАН__
					Аз. Кой друг, мили Боже?

	__ДОН ЛУИС__, _посочвайки Жодле_:
	А той?

	__ЖОДЛЕ__
		И аз, ако моментът го наложи.

	__ДОН ХУАН__
	Да, аз съм дон Хуан, аз лично ви раних
	във тъмното, макар че трудно се реших
	Да вляза в тоз дуел. Презирам всеки бой.
1710	За стореното зло аз вече зная кой
	виновен е, ала преди туй се съмнявах
	и затова на пряк двубой не се решавах.
	Под външност на слуга туй тежко оскърбление
	изстрадах и безспир горях за отмъщение.
1715	А вие бяхте май дълбоко убеден,
	че аз ще понеса позора примирен.
	Усилия и такт приложих, за да бъда
	уверен… Аз не щях безпринципно да съдя.
	Понеже зная кой засегна мойта чест,
1720	без колебание, със подобаващ жест
	отвърнах: кръв за кръв. Тук важен повод има
	и мене той към мъст зове неотменимо.
	Как аз бих бил щастлив, ако не ви убия?
	Туй бе причината пред вас да се разкрия.
1725	Да, аз съм дон Хуан. Достатъчно бях ясен.

	__ДОН ЛУИС__
	А смятате ли се с туй име по-опасен?

	__ДОН ХУАН__
	Та как на мене смърт ще причините, щом
	по принцип вършите убийства крадешком.
	А аз ще вляза в бой със вас съвсем открито
1730	и не очаквайте от никого защита.
	Дори и всеки тук да е мой враг заклет,
	за мен най-важен е поетият обет.
	Аз към сестра си съм поел обет свещен
	и той чрез вашта смърт ще бъде издължен.
1735	Дали съм господар или слуга, аз зная,
	че трябва да държа на туй, що обещая.
	Обета си, сеньор Фернандо, изпълнете
	и тук при нас сега сестра ми доведете,
	А вие, дон Луис, най-смъртният ми враг,
1740	стиснете меча си и бой да почнем пак!

	__ДОН ФЕРНАНДО__
	Приканвам ви, сеньор, към повече търпение.

	__ДОН ХУАН__
	Търпях, но моят дълг зове за отмъщение.

	__ДОН ФЕРНАНДО__
	Защо като слуга явихте се при нас?

	__ДОН ХУАН__
	Ревнувах.

	__ДОН ФЕРНАНДО__
			От кого?

	__ДОН ХУАН__
					От тоз.

	__ДОН ЛУИС__
						От мен?

	__ДОН ХУАН__
							От вас.
1745	Нали разбрах, че сте при Изабела бил.

	__ДОН ЛУИС__
	Видяхте ли ме?

	__ДОН ХУАН__
				Да. След туй се бяхте скрил
	във стаята й… Но ледът на ревността
	не смогна да смрази във мене любовта.
	Напротив, силен плам в сърцето ми гореше,
1750	но аз си замълчах, реших да се предреша
	и не след много дни, уви, във вас открих
	съперник и в това се лесно убедих.
	Изпърво спрямо вас изпитвах просто яд,
	туй бе преди да знам, че моят свиден брат
1755	от вашата ръка коварно е загинал,
	че по жестокост сте направо ненадминат.
	Това за мене бе такова оскърбление,
	че само за едно — за кръвно отмъщение
	си мисля оттогаз… Разбрах, че и сестра ми
1760	след туй най-подло сте отвлякъл и измамил.
	И моята душа от ярост срещу вас
	обзета бе дотам, че аз реших тозчас
	да жертвам любовта заради свойта чест
	и да ви умъртвя, дай Боже, още днес.
1765	Когато тежко е засегната честта,
	каква утеха би донесла любовта?
	Щом вие моя брат убихте с меч измамно,
	а за смъртта му мен вините най-безсрамно,
	от моята ръка ще трябва да умрете,
1770	дори да има риск земята и небето
	безмилостна война на мен да обявят
	и да ме прокълне безжалостно светът.

	__ДОН ЛУИС__
	Съчувствам ви, сеньор. Не страх ме мен застави
	във тоз критичен ден да споделя скръбта ви.
1775	Упреквате ме за смъртта на своя брат.
	И с право. Аз съм май за всичко виноват.
	Убийство сторих, но не кръвно отмъщение
	заслужих с този акт, а просто съжаление.
	Уви, убих го. Да. Защо и как? Не зная.
1780	Но оттогаз безспир за него аз ридая.
	На мене връхлетя незнаен нападател,
	аз бях доволен, че наказах тоз предател,
	и чак след туй разбрах, че в нощния гъст мрак
	неволно бях убил един приятел драг.
1785	Добър и мил бе той, ценях го много аз
	и бих си дал кръвта, за да спечеля вас
	за свой другар. Това ви казвам не от страх,
	а тъй като и аз, сеньор, покрусен бях.

	__ДОН ХУАН__
	Туй извинение изглежда приемливо
1790	и моето сърце, добро и милостиво,
	могло би да прости. Безкрайно ми е болно,
	но бих приел, че сте го сторили неволно.
	Не всичко свършва тук, защото и сестра ми
	е жертва, дон Луис, на вашите измами
1795	и сте засегнали с това и мойта чест.
	Как с опетнена чест живял бих аз от днес
	нататък? Щом честта на другите отнимаш,
	ти право на живот не би могъл да имаш?

	__ДОН ЛУИС__
	Но ако за жена аз взема днес сестра ви,
1800	ще върна вашта чест, тоз брак ще я направи
	щастлива, при това аз толкоз ще ликувам,
	че глупост би било тогаз да ви ревнувам,
	макар че тръгва с вас таз, дето аз обичах,
	и страдах, че към мен тя беше безразлична.
1805	Да, Изабела, туй отнася се за вас,
	във вашето сърце откривах само мраз.
	Та драги, дон Хуан, от ревност се пазете,
	с любовния си плам леда й разтопете,
	пазете си духа от буйствата далече
1810	и ревността към мен да не ви мъчи вече.
	Посредством Беатрис във стаята й бях
	за малко един ден, освен туй постоях
	на нейния балкон една нощ. То се случи
	без нейно знание, но щом като научи,
1815	че Беатрис ме е въвела, толкоз много
	ядоса й се тя и смъмри я най-строго.

	__ДОН ФЕРНАНДО__
	Да, племенникът ми току-що ви представи
	самата истина. Аз вярвам, че това ви
	успокои духа, мой скъпи дон Хуан,
1820	пък и във моя дом раздор не е желан.
	Сега тук веселби и сватби предстоят.
N	Нарежда на висок глас:
	Лукреция тозчас при нас да доведат
	и мойта дъщеря. А, ето ги и двете.


>>	Девета сцена

N	__Жодле__, __дон Хуан__, __Лукреция__, __Изабела__, __дон Фернандо__, __дон Луис__, __Беатрис__

	__ДОН ФЕРНАНДО__
	Елате всички тук при мен, не се бавете,
1825	за да възславим Бог, че той със добрина
	дари ни и възпря таз вътрешна война.
N	Обръщайки се към дон Хуан и дон Луис:
	Ах, как доволен съм! А вие, мои мили
	деца, как бихте ни сега ощастливили,
	ако в приятелска прегръдка се сближите
1830	и в мир живота си щастливо продължите.

	__ДОН ХУАН__
	О, със готовност аз бих следвал тоз съвет.

	__ДОН ЛУИС__
	Със радост все така живял бих занапред.

	__ЛУКРЕЦИЯ__
	Ах, мила Изабел!

	__ИЗАБЕЛА__
					Лукреция, о, драга
	приятелко!

	__ЛУКРЕЦИЯ__
			Сега животът ни предлага
1835	такова щастие! Ах, как се заблуждавах,
	когато ви винях и ви разубеждавах!

	__ЖОДЛЕ__
	Не съм аз дон Хуан и ще оставя тук
	на моя господар прекрасния сюртук.

	__ДОН ХУАН__
	Не, не, задръжте го, приятелю Жодле,
1840	макар че не е ваш, не ви стои той зле.

	__ДОН ЛУИС__
	О, вие, който мой приятел се зовете,
	на братовчедка ми ръката приемете.

	__ДОН ХУАН__
	Сестра ми, дон Луис, вземете за жена
	и предан ще съм ви за вечни времена.

	__ДОН ФЕРНАНДО__
1845	Ах, мили ми деца, след този мирен пакт
	предлагам този ден да свърши с двоен брак.

	__ЖОДЛЕ__
	За Бога, от сърце подкрепям вашто мнение,
	но някои неща изискват уточнение.
	На Изабела бе изпратен преди време
1850	един портрет и аз държа да си го взема.
	Не ще й трябва той, щом тя с оригинала
	разделя се — нали друг вече е избрала.
	Върнете ми го, че сегашната комедия
	впоследствие за мен би станала трагедия.
1855	Въпросния портрет на мойта Беатрис
	ще дам — за нея той ще е голям сюрприз.
