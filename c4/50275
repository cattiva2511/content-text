P>
	Потъва корабът, потъва,
	потъва белият ми кораб.
	И за секунда си помислям
	като обезумяла мишка
	да грабна слънчев лъч, нагоре
	по него да се изкатеря
	и от високото да гледам
	петното бяло над вълните,
	да се залъгвам, че е гларус,
	да гледам и да почернявам.
	Потъва корабът, потъва,
	потъва белият ми кораб
	и аз се мъча да изгребвам
	водата побесняла с шепи
	и знам, че нещо наближава
	и знам, че наближава вярност.
P$
