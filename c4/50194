P>
	В летния ден, връхлетени от хладния вятър,
	се приютихме в една изоставена къща
	и наблюдавахме бурята как над водата
	сила набира и вече деня преобръща.

	Полета плавен на гларуса рязко помете,
	взе мекотата му и го направи тревожен,
	и заличи всеки цвят, стана мътно морето
	като облечено в чужда, набръчкана кожа.

	Вярно, че бяхме на сухо и бяхме под покрив,
	ала усещахме всичко, което се случва,
	сякаш изчезна небето, а силният порив
	облаци бързи довлече, над фара ги скупчи.

	Неописуемо бе да се сливаш с простора,
	като насън да се спускаш и да се изкачваш,
	и да се носиш в ехтящия въздух нагоре,
	докато бурята тебе самия те сграбчва.

	Брулеше вятърът двете смокини отсреща,
	вееше дъжд и го удряше косо в стъклото,
	и със свистене из целия залив летеше.
	После отвя старостта и ни върна живота.
P$
