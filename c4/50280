P>
	Съблякох си страха по новолуние,
	захвърлих го при делничната кроткост.
	Тя устните ми сушави целуна
	и в ъгъла отчайващо и просто
	на пещерите огъня запали.
	Коси разпуснах и пристъпих тихо,
	под ниския таван окаменяла.
	И втурна се карминово сияние,
	в зениците ми втренчени пролази,
	ръцете ми протегнати пречупи,
	посегна към въжето на камбана,
	в гърдите ми нахлу и прекатури
	безкрайния ми глад и се разпадна.
	И стана бяло, бяло на очите
	и на стените побеляло бяло,
	на дланите, на гълъб препариран…
	И ние като статуи събрахме
	парчетата на счупения мрамор,
	лицата си изящно подредихме
	и срещнахме проблесналия изгрев.
P$
