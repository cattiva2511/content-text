P>
	В Железнице рано се стъмва и стъпките чаткат
	по празните улици с мирис на есенен дим.
	Часовникът бие от кулата, сякаш очаква
	дъждът досаден за малко да спре да ръми.
	И къщите хвърлят по пътя изострени сенки,
	със строгите покриви зорко над времето бдят,
	навярно във всяка от тях се таи напластена
	отдавнашна мъдрост и всяка е някакъв път.
	В градинката улична лампа спокойно сияе,
	високо сред мрежа от клони блести ореол
	и „Аве Мария“ във въздуха звънко извайват
	дъждовните капки, а колко е тъмно надолу.
	Зад ъгъла бавно и тежко изплува от мрака
	барокова черква и с каменно тих силует
	загатва за нещо, настойчиво тегли нататък,
	където се чува дори как тревата расте.
	Там високо е просто и всяка вина е простена.
	Самотните статуи пазят покоя от век.
	И някоя вечер в дъжда, ако някой простене,
	то той ще е само човек, жив човек.
P$
