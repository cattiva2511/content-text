P>
	Да лежиш под огромен и бял ослепителен облак,
	на места изтънял и прокъсан ефирно нагоре,
	да съзираш един постоянно променящ се образ,
	който с музика сякаш изпълва полека простора.
	И сред ясния ден, натежал от лъчи и омара,
	да следиш как лети с неподвижни криле и се рее
	из прозрачния въздух спокойно и царствено гларус,
	докато неусетно висока вълна те залее.
	И навлезеш ли после в морето прохладно навътре,
	да потънеш без памет в дълбоката синкава купел
	и да станеш самата вода, тя да вземе дъха ти,
	миг преди да проблесне самотно небесният купол.
P$
