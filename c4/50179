P>
	Днес е мрачно, ръми, няма вятър и времето сякаш
	се е спряло, преди да притисне отново с петата
	и смаления град, и дома на първата пряка
	от широкия път, който води към мене самата.

	Как така се разминахме с пътя и той се оттече
	като вечна река, безучастна към моите драми,
	и с водите си бистри някъде властно повлече
	всеки помисъл, всяка мечта и дори същността ми.

	Не успях до заветния път, своя път да достигна,
	да изпробвам крилете си в полет и просто да бъда,
	но го виждам сега през решетките тънки на миглите,
	както вижда навън свободата си някой осъден.

	Не поисках по-друга съдба на света да намеря,
	по-друг свят вместо този, от днешното време прегазен.
	Ако знаех поне, че е смислена моята жертва
	и не съм цял човешки живот пропиляла напразно.
P$
