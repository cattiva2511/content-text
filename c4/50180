P>
	Понякога искам да седна в ъгъла,
	да проследя някоя мисъл мъглява,
	да се почувствам по-малко излъгана
	от това, че нататък почти не остава.

	Да седна в ъгъла като бездомник,
	който в свойта несрета отново се взира,
	и ония хлъзгави риби на спомена
	да ловя във водите сънливи на вира.

	С поглед, втренчен в стъклото, да осъзная,
	че тъмното не е само отвън.
	Да си поискам и младостта накрая,
	преди тежкия, непрогледен сън.

	И както дремя сковано на стола,
	да съхраня в дъха си недоловимо,
	като останал след полета полъх,
	тихата радост да знам, че ме има.
P$
