P>
	Безмълвно следва своя път детето,
	което влиза в тъмната си стая
	и там попада в плен на часовете
	и в свят за другите непроницаем.

	Одеве то премина в коридора
	без поздрав и без поглед като сянка.
	Това, че с никого не си говори
	и няма смях в очите му, е странно.

	Къде се лута винаги, къде ли
	потъва сам-само и пребледняло.
	Какво е в крайна сметка то, дете ли,
	или е само образ в огледало.

	Безсилни сме сега. Да ни изпитат
	поискали са горе боговете.
	И чак до безприютността на дните
	ни водят по следите на детето.
P$
