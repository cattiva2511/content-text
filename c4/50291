P>
	Навън снежецът бавно просветлява,
	а аз в гореща топка съм се свила.
	Скимтя и стена, бързо отмалявам,
	задъхвам се и търся, търся сили
	да те прогоня в тоя свят настръхнал.
	И като изоставена коруба,
	олекнала и зла да си отдъхна.
	Аз бях ти дом без въздух и без грубост,
	подобно сляп творец те нарисувах.
	Но нека твоят вик отекне остро!
	Животът ми какво без теб ще струва,
	дори и да виси сега на косъм.
	На болките понесена в галопа
	земята се върти и вече вярвам:
	ще има кой очите ми да склопи
	с една сълза след дълга грозна старост.
P$
