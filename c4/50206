P>
	Тя не искаше нищо, а просто така да вървят
	и не можеше нищичко в снежната нощ да му каже.
	Острие под краката й бе заледеният път,
	а пък стъпките — леки, дъхът й — прозрачен и влажен.

	Може би някой друг би разбрал, че тя нищо не иска,
	ала той с колебание следваше нейния порив.
	И внезапно почувствал се някак унил и потиснат,
	като странно оръжие рязко чадъра разтвори.

	Не намираше смисъла с тая жена да премине
	през града, да се прави на весел, да слуша смеха й,
	по лицето, премрежено с палави мокри снежинки,
	да съзре крадешком, че тя чувства това и го знае.

	А пък тя не му каза, че нищичко друго не иска,
	само леко да стъпва до него с очи просветлени
	и за няколко мига светът да изглежда измислен,
	и сред този ефирен покой да намери спасение.

	Те не можеха просто да тръгнат в различни посоки,
	нито някога щяха нататък в нощта да се срещнат.
	А над тях в светлината на лампите горе високо
	се зараждаше шеметен сняг и неспирно валеше.
P$
