P>
	Безсмислицата става по-коварна
	от пряспата, която те приспива.
	Каква ли зима ще ни се стовари
	и как ли времето ще ни убива.
	Отдавна спряха градските часовници
	и стъпките пред кой ли хорски праг
	се бавят вече в някаква готовност
	да ги засипе бял и пухкав сняг.
	Досущ като мазилката от сградите
	изрониха се нашите заблуди.
	Навярно зад стената някой страда,
	ала наоколо сковал е студ.
	Часовниците мръзнат и стрелките
	протягат безучастни пипалца
	и сочат часове без ред и ритъм
	и късно, много късно е за цяр.
	Сега е тържеството на абсурда
	и всеки миг продажно е застинал.
	Пред черквата един окаян урод
	посреща с устни първата снежинка.
P$
