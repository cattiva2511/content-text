P>
	Колко бавно и трудно изкачвам ръбатия склон,
	ала стигна ли горе, пропадам стремглаво надолу.
	Тук е тихо и мрачно и вечно така е било —
	неприветлива дупка, в която мирише на болест.
	Има плесен по хладния зид и гадинки пълзят,
	страх и ужас кънтят из задушното жалко пространство,
	няма място дори за една разгневена сълза,
	няма никакво място дори за едно покаяние.
	Тук се свивам, попарена сякаш с гореща вода,
	с благодарност усещам как глъхне край мен самотата
	и безкрайната болка е някакъв вид свобода,
	без която не мога отново да тръгна нататък.
P$
