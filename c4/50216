P>
	Тя беше някак сива между златото
	на ярките картини по стените.
	Оставило бе времето следата си,
	но бяха недокоснати очите й.
	Живяла беше незабележимо
	с отблясъците на една палитра
	и в нея бе намерила обител,
	без да е сътворила нищо зримо.
	И в участта, съзнателно избрана,
	стояла бе далече от света.
	Пред някаква измамлива промяна
	бе предпочела неизменността.
	Изглеждаше самотна и особена
	в сумрака на опразнената къща
	и някъде в дълбоката си същност
	смутено се надяваше на обич.
	Навярно е било напролет. Влезе
	след мен, покани ме да седна.
	Занесох й цветя-букетче фрезии.
	Не знаех, че било е за последно.
P$
