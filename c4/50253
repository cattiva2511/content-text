P>
	Притихна бавно уличната глъчка,
	не помня вече колко време мина,
	но още продължавах да се мъча
	в едно ателие над буца глина.
	Посвикнах с непривичния й допир,
	докоснах се до същества мъгляви,
	а глината бе гъвкава и топла
	и постепенно взе да оживява.
	В оскъдната вечерна светлина
	като в светилище на древно племе
	се очерта извивка на жена,
	приведена от непосилно бреме.
	Лицето й се сля с дрезгавината,
	обятието нежно се заобли
	към скута. Там натегнало в съня си
	детето бе убежище за обич.
	Седеше тя направо върху пода,
	а и къде ли можеше да иде,
	главата й, застинала и горда,
	напомняше на първобитен идол.
	Тя бдеше неподвижно, бе готова
	отгоре й да се стовари храма.
	За да се види нейната суровост
	не беше нужна култовата лампа.
	И като тайнствен обред чак до тъмно
	останах край готовата творба.
	На тръгване грижливо я загърнах,
	замислена за своята съдба.
P$
