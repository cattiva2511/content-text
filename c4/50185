P>
	Сънувах, че летя, и над света
	издигах се във въздуха спокоен,
	и беше ми привично да съм там
	с една сълза, натегнала в окото.

	Харесваше ми да летя така
	и със завидна лекота го правех,
	забравях, че е тялото от кал,
	и ужаса на будните забравях.

	Не ползвах тайни думи и крила,
	не се усещах с нищо по-различна,
	отколкото по принцип съм била,
	и, въпреки това, летях над всичко.

	Позната беше тая тишина
	наоколо, дърветата и дворът…
	И този път при любовта ми, знам,
	влетях през свода на един прозорец.
P$
