>
#	Действащи лица:

	__Тит__ — император на Рим
	__Береника__ — царица на Палестина
	__Антиох__ — цар на Комагена
	__Полин__ — довереник на Тит
	__Арсак__ — довереник на Антиох
	__Феника__ — довереница на Береника
	__Рутил__ — римлянин
	__Свитата на Тит__

	_Действието се развива в Рим в помещение между покоите на Тит и тези на Береника._


>	Първо действие

>>	Първа сцена

N	__Антиох__, __Арсак__

	__АНТИОХ__
	Арсак, да спрем за миг. По твоя вид личи,
	че този лукс е нов за твоите очи.
	Какъв спокоен кът, какъв декор чудесен —
	на тайните на Тит свидетел безсловесен.
5	Щом той свободен е, оттегля се тук сам
	и пред царицата разкрива своя плам.
	Покоите на Тит са от портала вляво,
	а вдясно — нейните. Отивай там направо
	и й предай, че бих желал да ме приеме,
10	дори тя мене за досаден да ме вземе.

	__АРСАК__
	Чак за досаден ли? Във Рим кой друг тогава
	към нея имал би привързаност такава?
	Как тъй прочутият във Ориента цар,
	как влюбеният мъж със покоряващ чар
15	се плаши, че на брак със Тит тя би склонила
	и би се след това от вас отдалечила!

	__АНТИОХ__
	Спри най-подир! Държа при нея да вървиш
	и тайна среща днес за мен да уредиш.


>>	Втора сцена

	__АНТИОХ__, _сам_.
	Ах, как да изрека с уверен, ласкав глас
20	„Обичам ви“? Защо се разтреперих аз?
	Защо сърцето ми се толкова вълнува,
	от тоз момент желан защо се то страхува?
	Дотам отнела бе надеждите ми тя,
	че турила бе ключ на моята уста,
25	и пет години аз, осъден на мълчание,
	прикривах любовта с приятелско държание.
	Ако тя в Рим при Тит ще има нов статут,
	дали пък по-добре тогаз ще бъда чут?
	Ще следва брак… Нима дочаках този час,
30	за да изкажа пак пред нея свойта страст?
	Какво спечелил бих с туй дързостно признание?
	Ще предизвикам ли в ответ негодувание?
	Не е ли по-добре далеч от този кът
	да бягам — и без туй днес предстои ми път.
35	Забрава или смърт! Но мен ще ме терзае
	туй чувство, ще скърбя все тъй, без тя да знае.
	Страхувам се сега, че бих я разгневил.
	Царице, но с какво ли бих ви уязвил?
	Аз вече не държа, щом случаят решен е,
40	да ме обикнете, да тръгнете със мене.
	Да, Тит всесилен е. А мислех си все пак,
	че нещо ще възпре планирания брак.
	Уви! Аз цели пет години ви обичах
	и на химери сам сърцето си обричах.
45	Днес се разделя с вас обезверен човек,
	но ще ви носи той в сърцето си вовек.
	Ще се обиди ли или пък съжаление
	ще сети тя към мен — това е без значение.
	Какво заплашва мъж с несбъдната любов,
50	щом за раздялата той вече е готов?


>>	Трета сцена

N	__Антиох__, __Арсак__

	__АНТИОХ__
	Да влезем ли?

	__АРСАК__
			Царю, наскоро Береника
	чрез новия си сан ще стане тъй велика,
	че куп народ се е събрал. Аз я видях,
	но през тълпата с труд до нея се добрах.
55	Уви, Веспасиан на оня свят е вече,
	покрусен беше Тит, но траурът изтече;
	след осем дни на скръб и той ще си отвори
	сърцето за любов. Във двора се говори
	със убеденост, че щастливата царица,
60	преди да падне нощ, ще е императрица.

	__АНТИОХ__
	Уви!

	__АРСАК__
	Царю, защо изглеждате смутен?

	__АНТИОХ__
	Ще ме приеме ли? Така съм притеснен.

	__АРСАК__
	Но аз предадох й току-що, че държите
	тук нещо насаме сега да споделите.
65	Царицата, в ответ, ме с поглед увери,
	че вашата молба ще удовлетвори,
	но подходящ момент ще чака — Береника
	не иска в този двор сплетни да предизвика.

	__АНТИОХ__
	Да се надявам, че добре си доловил
70	това, което аз ти бях разпоредил.

	__АРСАК__
	Нима съм повод дал за някакво съмнение?
	Пристанищният флот е в пълно снаряжение
	и котва е готов да вдигне всеки час,
	ала очакваме нареждане от вас.
75	Кога предвиждате тоз курс към Комагена?

	__АНТИОХ__
	След срещата — подир най-много два три-дена.

	__АРСАК__
	Кой ще пътува?

	__АНТИОХ__
				Аз.

	__АРСАК__
					Защо?

	__АНТИОХ__
						Напускам Рим
	завинаги — за мен тоз двор е нетърпим.

	__АРСАК__
	Учудвам се. Нали царицата отдавна
80	така привлече ви със свойта прелест явна,
	че си напуснахте подвластните страни.
	От три години тя във Рим се настани,
	наложи се със чар във тоз двор всеизвестен,
	ще призове и вас на празник най-тържествен
85	да видите сам как щастливият съпруг
	безпримерен разкош ще й предложи тук.

	__АНТИОХ__
	Да си се радва тя на блясък и на слава…
	Да спрем тоз разговор, че вече ми додява.

	__АРСАК__
	Разбирам ви, царю. Зарад помпозността
90	към вас показва се неблагодарна тя.
	Омраза идва, щом се близостта изгуби.

	__АНТИОХ__
	Арсак, дори сега аз все така я любя.

	__АРСАК__
	Нима е Тит дотам опиянен от власт,
	че със презрение отнася се към вас?
95	Показвал ли се е суров и безсърдечен,
	та искате от Рим да бягате далече?

	__АНТИОХ__
	Тит нивга спрямо мен не се е провинил.
	Не го упреквам.

	__АРСАК__
					Да, обаче сте решил
	да тръгвате. Защо? От чист каприз ли гонен?
100	Та император Тит към вас е благосклонен,
	видя ви как с кураж участвате във бой,
	на подвизите ви свидетел беше той,
	чрез вас осъществи и своята идея
	със огън и със меч да покори Юдея.
105	Зад тройните стени, успокоен, врагът
	ни наблюдаваше как всуе всеки път
	нападахме. Уви, безсилен бе таранът.
	Качен на стълбата, въз крепостта опряна,
	започнахте със меч да сеете смърт там.
110	От явна гибел се избавихте едвам,
	Тит взе ви за умрял, прегърна ви прощално
	и станът през сълзи с вас взе си сбогом жално.
	Тъй ще запомним тоз велик, но тежък ден,
	във който в славен бой врагът бе победен.
115	Сега ви чака тук реколта пребогата
	от топла вража кръв, със меч от вас пролята.
	А вие сте, царю, от всичко отегчен
	и към страната си сте вече устремен.
	Нима ще стигнете безславно до Ефрата?
120	Изчакайте, та Тит сам там да ви изпрати
	като велик герой, с престиж неоспорим,
	със почести безброй удостоен от Рим.
	Ах, как да се възпре това ви намерение?
	Не отговаряте.

	__АНТИОХ__
				Горя от нетърпение
125	царицата, Арсак, да срещна този ден.

	__АРСАК__
	Защо?


	__АНТИОХ__
		Съдбата й тъй важна е за мен.

	__АРСАК__
	Нима?

	__АНТИОХ__
		Държа да знам със брака що ще става;
	дочувам, че слухът се вече потвърждава.
	Ако получи тя от Тит и трон, и власт,
130	какво ще правя тук? Напускам Рим тогаз.

	__АРСАК__
	Защо тоз брак за вас е толкова злокобен?

	__АНТИОХ__
	Да тръгнем, пък по път ще бъда по-подробен.

	__АРСАК__
	Царю, туй, дето чух, ужасно ме смути.

	__АНТИОХ__
	Ах, ето я. Иди. Заръка имаш ти.


>>	Четвърта сцена

N	__Береника__, __Антиох__, __Феника__

	__БЕРЕНИКА__
135	Избягах най-подир от радостта досадна
	на дворцовия кръг, във който аз попаднах.
	Привидният респект омръзна ми така,
	че сетих нужда от приятелска ръка.
	Очаквах този миг с такова нетърпение,
140	че ви заподозрях дори в пренебрежение.
	Повтарях си: „Нима тоз Антиох, чиято
	привързаност към мен е даже в Рим позната
	и край Ефрат дори, нехае този път
	за мойте съдбини, за моя бъдещ път?
145	Дали, ощастливен, ще сподели с мен днес
	това, че ме дари Небето с висша чест?
	Или към друга той ще си насочи взора,
	оставяйки ме сред тълпа от чужди хора?“

	__АНТИОХ__
	О, истина било. Оказва се все пак,
150	че дългата любов ще се скрепи със брак.

	__БЕРЕНИКА__
	Царю, обзета съм от толкова тревога,
	че идва ми до плач. Не искам и не мога
	да крия туй от вас. През тези скръбни дни
	сърцето му, уви, към мен се вледени.
155	и в крайна сметка днес едно е ясно само —
	че траурът на Тит прекъсна любовта му.
	Все беше мълчалив, загрижен, просълзен,
	като че трябваше да се прости и с мен.
	Копнея за сърце любящо, всеотдайно,
160	а не за слава, не за власт главозамайна.
	Споделям го със вас — съдете сам дали
	от случващото се душата ме боли.

	__АНТИОХ__
	Но вие сте все тъй обичана, желана!

	__БЕРЕНИКА__
	Нали видяхте туй, което снощи стана:
165	от Римския Сенат щом бе обожествен
	баща му, затова че своя дълг свещен
	изпълнил беше, Тит, щастлив от туй признание,
	обърна и на мен дължимото внимание.
	След туй си тръгна, без да ме предупреди,
170	че във Сената щял да се разпореди
	Арабия ведно със Сирия да минат
	във много кратък срок към царство Палестина.
	Пред свои близки той бил казал отнапред,
	а пък и насаме пред мен пое обет,
175	че щял да ме дари със златна дипленица
	и че на ред страни ще съм императрица.
	За да ме увери, ще дойде тук след час.

	__АНТИОХ__
	А аз дойдох, за да си взема сбогом с вас.

	__БЕРЕНИКА__
	Какво сбогуване? Какъв език? Как може!
180	Но вие сте смутен! И пребледнял! Ах, Боже!

	__АНТИОХ__
	Госпожо, тръгвам си.

	__БЕРЕНИКА__
						Бих искала да знам
	защо?

	__АНТИОХ__
		Защо дойдох? Виновен съм си сам.

	__БЕРЕНИКА__
	Какво ви плаши тук? Защо така мълчите?
	Нима мечтите си във тайна ще държите?

	__АНТИОХ__
185	Добре. Отстъпвам, но да знаете, че аз
	днес за последен път ще разговарям с вас.
	Във тоз двор от разкош сега сте обградена,
	но помните ли, че в страната ви рождена,
	от вашите очи аз първата стрела
190	получих… Влюбих се… Фатална тя била.
	Агрипа, брат ви, бе добре предразположен
	към мен и сметна, че годежът е възможен.
	Очаквах моят плам да бъде споделен.
	Тогава Тит, от власт и слава окрилен,
195	се появи пред вас във целия си блясък
	и явно ви плени. А той със гръм трясък
	настъпваше с войски и вся в Юдея страх.
	Сред победените и аз, за жалост, бях.
	А вие, при все че бях в тежко изпитание,
200	на мен наложихте безропотно мълчание.
	Задавяйки се в плач и със размътен взор,
	опитах, без успех, със вас да вляза в спор,
	но ме принудихте, в това ми състояние,
	да си мълча или да ида във изгнание.
205	Държахте, освен туй, дори да дам обет
	напълно да съм ви покорен занапред,
	обаче докато обета си изричах,
	закле се моето сърце да ви обича.

	__БЕРЕНИКА__
	Нима е истина?

	__АНТИОХ__
				Мълчах до този ден
210	и щях да си мълча задълго, примирен
	да придружавам Тит във битки и да лея
	сълзи, в очакване кръвта си да пролея.
	Или, ако във бой си името прославя,
	аз спомен мил във вас навеки да оставя.
215	Но ето че веднъж разнесла се мълва,
	че паднал съм убит. Би свършило с това
	теглото ми и край добър би бил намерен.
	Оплакали сте ме, но бил слухът неверен.
	В туй време със врага сражаваше се Тит,
220	самоотвержен, смел, внушителен на вид,
	със лаври и от Рим, и от света обкичен,
	щастлив при мисълта, че е от вас обичан.
	Подире му вървях, във плен на ревността,
	аз — неговия клет съперник в любовта.
225	Разбирам, че сега ме слушате с внимание
	и че изпитвате към мене състрадание,
	че благосклонно тоз мой разказ тъговит
	приемате. Не съм настроен срещу Тит:
	нали подир една обсада дълготрайна
230	той на бунтарите наложи мярка крайна
	чрез огън и чрез глад и всички покори,
	а крепостите им събори и покри
	със пепел. После в Рим заведе ви, царице,
	и Изтокът за мен превърна се в тъмница.
235	В Кесария, там где, се разтуптя по вас
	сърцето ми, без път самин се лутах аз
	и ту дворците ви за вас, отчаян, питах,
	ту по следите ви, през плач, печален скитах.
	Макар да знаех, че, уви, не съм любим,
240	унил, обезсърчен отправих се към Рим.
	С последен удар там ме чакаше съдбата:
	самият Тит при вас заведе ме в палата,
	там чувствата си аз към двама ви прикрих
	с обноски дружески и тъй ви заблудих,
245	че вие своята любов ми доверихте.
	И все пак моите надежди не убихте:
	баща му бе умрял. Но как Рим ще приеме
	царица чужденка Тит за жена да вземе?
	Но вече всичко е във неговата власт.
250	Защо стоях? Защо не тръгнах си тогаз?
	Дотук бе моят път. А вас ви чака слава,
	мнозина хора в Рим ще ви възвеличават
	и ще празнуват с вас със песни и със смях.
	Та как, облян в сълзи, стоял бих редом с тях
255	аз, жалка жертва на любов непостижима?
	Щастлив, че в своята беда неизразима
	аз споделих със вас какво гнети ме днес,
	ще си замина сам, по-влюбен, по-злочест.

	__БЕРЕНИКА__
	Царю, не мислех, че във този ден, когато
260	ще сключа с Цезар брак по воля на Съдбата,
	прост смъртен дръзнал би пред мен да се яви
	и безнаказано, без срам да обяви,
	че мой любовник бил. Обидното признание
	аз подминавам със приятелско мълчание.
265	Засегнахте ме, но изслушах вашта реч
	и съжалявам, че отивате далеч
	от Рим. Надявах се да станете свидетел
	на щастието ми, дарено от небето.
	Престижът ви от мен високо бе ценен,
270	с Тит свързва ви респект взаимен, несъмнен;
	стократно влизах аз във диалог открит
	със вас, но с чувството, че разговарям с Тит.

	__АНТИОХ__
	Нима това не е жестоко? Ако двама
	говорят си, при тях за мене място няма.
275	Самото име _Тит_ ми носи тегота,
	а то е винаги на вашите уста.
	Очи с разсеян взор до болка ме обиждат —
	уж гледат ме безспир, а всъщност не ме виждат.
	Със образа ви мил във своето сърце
280	аз тръгвам и дано с разтворени ръце
	посрещне ме смъртта. След толкова страдания
	не ще изпълня аз стъгдите със стенания.
	И нека мисълта за смърт, за рай и ад
	ви спомня, че и аз съм бил на този свят.
285	Е, сбогом!


>>	Пета сцена

N	__Береника__, __Феника__

	__ФЕНИКА__
			Колко е нещастен, мили Боже!
	Нима не трогна ви таз преданост, госпожо?
	Не заслужава ли тя повече?…

	__БЕРЕНИКА__
								О, знай,
	че туй сбогуване ме натъжи безкрай.

	__ФЕНИКА__
	Аз бих го спряла.

	__БЕРЕНИКА__
					Как? Да го държа насила?
290	За него спомена дори бих заличила…
	Че как ще поощря тоз плам безсмислен аз?

	__ФЕНИКА__
	Но волята на Тит загадка е за нас,
	а Рим посреща ви със неприкрита завист.
	При тез закони аз се плаша за честта ви:
295	редът във този град е устроен така,
	че Тит не може брак да сключи с чужденка.

	__БЕРЕНИКА__
	Отмина времето на мойто притеснение,
	щом Тит обича ме, ще вземе той решение,
	а римският Сенат ще ми окаже чест
300	и хората с цветя ще ни обсипят днес.
	Не те ли възхити теб тази нощ сияйна,
	не те ли заслепи със светлина омайна?
	Тез факли, тез орли, тез пламъци в нощта,
	войската, тоз народ със „Аве!“ на уста,
305	и тези консули, придворните, царете…
	С благословията върховна на небето,
	възправя се днес Тит на римския престол,
	и озарява ги със своя ореол,
	с разкош, със лаврите от битките победни.
310	Със злато и сребро, с украси ненагледни,
	с осанка горда той е всички удивил
	и взора на безброй очи е запленил.
	И му отвръщат те със вяра всеотдайна.
	Да бе роден в страна затънтена, незнайна,
315	светът пак би видял във него своя цар.
	Как аз да устоя на неговия чар?
	Защо ли споменът за прежното обзе ме,
	Феника? Знаеш ли, че цял Рим по туй време
	приветства моя Тит като от свят амвон
320	с огньове жертвени пред неговия трон.
	Защо ли в приказки все още тук се бавим,
	защо и ние към небето не отправим
	молитви за успех на император Тит?
	Аз искам със възторг спонтанен, неприкрит
325	сърцата ни сега, пред всичко възжелано,
	да споделят туй, що било е премълчано.


>	Второ действие

>>	Първа сцена

N	__Тит__, __Полин__, __Свита__

	__ТИТ__
	Полин, открихте ли на Комагена царя?
	Защо се бави тъй?

	__ПОЛИН__
					Не смогнах да го сваря.
	Бил при царицата, но е излязъл. Аз
330	предадох вашето нареждане тозчас
	при вас да се яви.

	__ТИТ__
					Да чакам ми остава.
	Ами царицата с какво се занимава?

	__ПОЛИН__
	Затрогната е тя от ваште добрини
	и моли се на бог със светли бъднини
335	да ви дари.

	__ТИТ__
				Нима? Ах, тя е толкоз мила!
	Уви!

	__ПОЛИН__
	Защо тъга във вас се е вселила?
	Щом Ориента тя успя да подчини,
	не я жалете!

	__ТИТ__
				Сам със мене остани!


>>	Втора сцена

N	__Тит__, __Полин__

	__ТИТ__
	За плановете ми все още Рим не знае
340	и за съдбата на царицата гадае,
	а всичко живо днес с наострени уши
	обсъжда тайните на нашите души.
	Пък аз държа да знам общественото мнение
	за двама ни, че то за мен е от значение.

	__ПОЛИН__
345	Навсякъде сега ви славят доблестта,
	а на царицата възхвалят хубостта.

	__ТИТ__
	Как гледат на това, че аз безспир въздишам
	по нея? Таз любов как в бъдното ще впишат?

	__ПОЛИН__
	Тревогите ви са напразни. Според мен,
350	от двора ви ще сте изцяло подкрепен.

	__ТИТ__
	В искреността му аз май малко се съмнявам.
	Към всеки господар той грижи проявява,
	нали приветствал бе злосторника Нерон,
	престъпно поругал и нрави, и закон.
355	Кому повярвал бих във тоз двор раболепен?
	Бих предпочел да съм в театър достолепен.
	Полин, ласкатели, не ща да слушам аз.
	От доста време знам, че само твоят глас
	би правилно предал какво за мен говорят.
360	Респектът и страхът едва ли път ще сторят
	на този, който с мен не би се съгласил.
	Като приятел, аз те бях предупредил
	да гледаш, да слухтиш, да знаеш какво става
	във Рим и всеки път да ме уведомяваш.
365	Държа да разбереш и то в най-кратък срок
	какъв ще бъде Рим — добър или жесток —
	към Береника, как ще бъде от Сената
	приета таз жена със хубост всепризната.
	На нещо може ли да се надява тя?

	__ПОЛИН__
370	Макар че Бог я е дарил със красота,
	сенатът в случая е непоколебим —
		не би търпял такваз императрица в Рим.
	С достойнства тя била! Това не означава,
	че може чужденка във Рим да управлява.
375	От туй, че римлянка била тя по сърце,
	не следва, че градът във нейните ръце
		ще иде — не могло във Рим, според закона,
	владетел с чужда кръв да се качи на трона.
	Сенатът, верен на един завет свещен,
380	не иска плодове от брак непозволен.
	Градът гордее се със благородно име,
	но бракът с чужденци, уви, недопустим е.
	Към него родова ненавист той питае,
	за всеки римлянин дори достойнство тя е,
385	каквото са честта, куражът, свободата,
	и всички носят си туй чувство във сърцата.
	Гай Юлий, който с таз ненавист побеждавал
	(макар че някой път закона нарушавал),
	изгарял от любов по Клеопатра, но
390	във Ориента той оставил я, дано,
	въздишайки, да го забрави тя след време.
	Антоний не посмял риск смъртен да поеме —
	презрял той своя сан и своята страна,
	ала не казал в Рим, че тя му е жена.
395	С деянието си те всички възмутили
	и със живота си накрая заплатили.
	Години след това зает бил този трон
	от две чудовища — Калигула, Нерон.
	И тези изверги, макар с лица човешки,
400	извършили във Рим злодейства много тежки,
	но този стар закон зачели те все пак
	и не допуснали такъв омразен брак.
	Бидейки искрен с вас, ще продължа нататък
	и ще напомня, че Антоний Феликс, братът
405	на роба Палас, бил със две царици спал.
	Към всичко туй, царю, сега аз бих додал,
	че Береника им била роднина близка.
	Как някой цезар би такваз жена поискал?
	Царици уж, а пък да спят били готови
410	със мъж, освободен от робските окови!
	На вашата любов тъй гледа този град
	и аз не знам дали днес римският сенат,
	съгласно волята на цялата държава,
	не ще ви извести, че той не одобрява
415	тоз брак, отправяйки към вас настойчив зов
	мадона друга да дарите със любов,
	която, цезарю, да е добре приета
	и в Рим. Тогаз какъв ответ ще им дадете?
	Моментът според мен решаващ е за вас.

	__ТИТ__
420	Как от такваз любов да се откажа аз?

	__ПОЛИН__
	Да, пламенна е тя. В това не се съмнявам.

	__ТИТ__
	… Дотолкова, че ти си нямаш и представа…
	За мене обичта бе истинска отрада,
	в двореца срещите ни носеха наслада,
425	от нашата любов безмерно се опих
	и на небето аз, Полин, благодарих
	от все сърце, че то баща ми бе избрало
	Леванта*1 и Едом*2 да подчини изцяло
	[*1 Левант или Леванта — Ориента, Близкия изток. Б.пр.]
	[*2 Едом или Идумея — древна страна в Близкия изток между Мъртво и Червено море. Б.пр.]
	на кралската си власт и да наложи в Рим
430	такъв ред, че на вси врази да устоим.
	При все че трона му аз пожелал бих даже,
	напълно съм готов, ако съдбата каже
	баща ми да дари със дълги старини,
	на него да отдам младежките си дни,
435	все със надеждата, че би могла да стане
	императрица тя (възлюбеният храни
	какви ли не мечти!) и този град свещен
	пред нейните нозе да падне редом с мен.
	Макар че ме плени тя с красота сияйна,
440	че й се клех през плач във вярност всеотдайна,
	сега, когато бих й чара увенчал
	с корона и без таз любов не бих живял,
	когато брак щастлив и благодат всевишна
	предлагат ни се в дар за обич петгодишна,
445	о, богове, та как изрекъл бих на глас?…

	__ПОЛИН__
	Какво?

	__ТИТ__
		Че любовта ще си пожертвам аз…
	Сърцето ми не би приело отстъпление.
	Ако държах все пак да чуя твойто мнение,
	то бе в очакване, че твойта прямота,
450	Полин, ще заглуши във мене любовта.
	Затуй се колеба царицата, горката!
	Ако се подчиня днес сляпо на Съдбата,
	стремейки се към мощ, величие и слава,
	в ущърб на любовта, сърцето ми тогава
455	ще страда и сълзи ще роня аз безспир.
	Обичах и все пак в душата ми бе мир —
	аз бях си господар, въздишах си на воля
	и всичко вършех сам, без някого да моля.
	Но щом за оня свят бе татко призован
460	и щом очите му аз склопих разридан,
	един голям товар ми падна въз плещите,
	разбрах, че трябваше да скъсам със мечтите,
	да жертвам любовта, която в мен гори,
	и да се отрека от себе си дори.
465	Така, по волята на боговете вече
	животът ми, уви, бе на света обречен,
	Рим непрестанно в мен е вперил остър взор
	и аз със сигурност ще стана за позор,
	ако законите превърна в пух и прах
470	и щастието си издигна върху тях.
	Щом тази жертва аз се съгласих да сторя,
	със Береника съм принуден да говоря,
	но разговора как могъл бих да начена?
	По два-три пъти аз от седем-осем дена
475	наканвах се, ала напразно — просто в миг
	замлъквах, сякаш че оставах без език.
	Надявах се, че тя по моето държание
	ще предусети, че ни чака изпитание.
	И стана точно тъй — тя, без да ме кори,
480	със своята ръка сълзите ми изтри;
	навярно в тоз момент бе вече провидяла
	във моя мрачен вид, че чака ни раздяла.
	Полин, във името на мойта кралска чест,
	със нея длъжен съм да разговарям днес.
485	Очаквам Антиох — на него подир час
	ще поверя това съкровище, че аз
	не смогнах да си го запазя тука… Нека
	я утре отведе на Изток, надалеко!…
	Не виждам избор друг — настъпил е денят
490	за среща с нея тук, уви, за сетен път.

	__ПОЛИН__
	Аз вече, цезарю, видях как любовта ви
	към славата можа герой да ви направи.
	Юдея ваша е, там крепости димят
	и вечни спомени за вас ще съхранят.
495	Затуй съм убеден, че никога не бихте
	пожертвали туй, що с геройство придобихте.
	Тоз, който е безброй народи победил,
	и страстите си би заради Рим надвил.

	__ТИТ__
	Помпозни думи! Те жестока слава скриват.
500	За моя клет взор тя била би по-красива,
	ако грозеше ме единствено смъртта.
	Но Береника в мен възпламени страстта
	към славата. На теб, Полин, известно беше,
	че името ми в Рим със нищо не блестеше.
505	Понеже възмъжах във двора на Нерон,
	към удоволствия аз придобих уклон:
	от млад поведох се по неговия пример,
	а той оказа се в ущърб на мойто име.
	Но Береника ме плени… Кой мъж, Полин,
510	не се прекланя пред подобен властелин?
	С готовност жертвал бих във боя със вразите
	живота си, ала кръвта ми и сълзите
	не стигаха — с това не я задоволих.
	Тогаз над хиляди нещастни се смилих
515	и добрини навред започнах да раздавам.
	А колко бях щастлив ти нямаш и представа:
	на хиляди сърца спечелих любовта,
	а от делата ми се възхити и тя.
	Полин, на нея аз дължа това, обаче
520	налага се да й платя по подъл начин.
	Чрез нея придобих таз слава и не бива
	сега да й река от Рим да си отива.

	__ПОЛИН__
	За изненада и на римския сенат,
	мощта й стигна чак до Тигър и Ефрат
525	и с толкоз почести тук бе се обградила,
	че в непризнателност как би ви обвинила?
	Над сто народа тя простира си властта.

	__ТИТ__
	Обаче туй не й намаля горестта.
	Познавам я добре и знам какво желае
530	сърцето й — то днес от мойто се нуждае.
	Обикнах я. И тя тогаз се влюби в мен
	(дали бе този ден проклет или блажен?).
	Изгаряща любов обхвана ни сърцата,
	но в двора и във Рим тя беше непозната,
535	прекарваше сама досадни, тежки дни
	в очакване със мен да се уедини.
	Когато случва се, Полин, да изживея
	моменти паметни в интимна близост с нея,
	начесто виждам я разплакана така,
540	че дълго бърша й сълзите със ръка.
	Това, с което ни обвързва любовта —
	престорени сръдни, капризи на страстта,
	въображаем страх, копнеж да си обичан,
	чест, слава, красота — тя всичко ми обрича.
545	От пет години аз я виждам в този кът
	и всяка среща е като за първи път.
	Но стига толкоз! Май премного разсъждавам
	и имам чувството, че се разколебавам.
	Нов удар ли ще е туй, Боже? Каква вест
550	аз трябва да предам на Береника днес?
	Аз кралския си дълг ще следвам — той свещен е.
	Защо ми е да знам какво ще стане с мене?


>>	Трета сцена

N	__Тит__, __Полин__, __Рутил__

	__РУТИЛ__
	Днес Береника би желала среща с вас…

	__ТИТ__
	Ела, Полин!

	__ПОЛИН__
				Нима отказвате? Цял час
555	за туй говорехте със мен. Я си спомнете
	какво ми казахте.

	__ТИТ__
					Тогаз я въведете!


>>	Четвърта сцена

N	__Береника__, __Тит__, __Полин__, __Феника__

	__БЕРЕНИКА__
	Навярно наруших с туй дръзко поведение
	спокойствието ви и моля извинение.
	Дордето слушам как тоз двор, тъй оживен,
560	възхваля вашите добри дела към мен,
	се питам, цезарю, дали е справедливо
	да си стоя встрани пасивно, мълчаливо.
	Приятелят ви е в тез тайни посветен,
	затуй пред него аз със тон най-откровен
565	ще кажа, че към мен студено се държите,
	макар че свършиха на траура ви дните.
	Та диадема ли сте тези дни решил
	да ми дарите? С мен не сте го споделил.
	За вашата любов се знае и в сената,
570	а туй не би могло за редно да се смята.
	Сенаторите ви надменни са — от тях
	изпитва любовта неимоверен страх.
	Нима все тоз стремеж преследва любовта ви —
	над нови кралства власт на мен да предостави?
575	Не за величие сега жадувам аз,
	а за въздишка и за поглед мил от вас.
	Постъпвайте така, че често да ви срещам,
	и аз за дарове не ще се нивга сещам.
	Знам, всеки ваш момент на Рим бе посветен
580	и нищо осем дни не споделихте с мен.
	Утеха би било за мене вашто слово
	и затова ви бих попитала отново
	дали при среща с друг за мен се споменава,
	във мислите ви аз дали се появявам.

	__ТИТ__
585	Не се съмнявайте, царице, всеки миг
	пред моите очи е вашият мил лик.
	Кълна се в Господ, че, каквото и да става,
	сърцето ми ще ви безспирно обожава.

	__БЕРЕНИКА__
	Кълнете ми се, че изгаряте по мен,
590	а взорът ви сега е като лед студен.
	Защо намесвате божествените сили?
	Не мисля, че чрез тях ме бихте убедили.
	Сърцето ми не ще да спори с вас. Защо
	въздишките ви днес, уви, не чува то?

	__ТИТ__
595	Госпожо…

	__БЕРЕНИКА__
	Но защо внезапно замълчахте
	и сведохте очи? Защо тъй пребледняхте?
	Показвате се все с разстроено лице…
	Не бе ли надживян от вашето сърце
	тоз траур? Нищо ли не би ви ободрило?

	__ТИТ__
600	Ако смъртта не бе баща ми покосила,
	щях тъй да съм щастлив!

	__БЕРЕНИКА__
							Но вашата тъга
	бе тъй естествена, затуй и досега
	не ви пресекваха сълзите по баща ви.
	Но нещо и за Рим ще трябва да се прави
605	(за своя интерес не ви говоря аз).
	По-рано чувствах, че ме слушате в захлас…
	Веднъж ли зарад вас съм страдала, обаче
	гласа ви чуех ли, преставах в миг да плача.
	Баща си жалите — да, скръб е то все пак,
610	но аз изтръпвам, щом като си спомня как
	ми бе отнето туй, което обожавах.
	А знаете ли как аз тежко преживявах
	отсъствието ви, макар и за момент.
	Тогава мислех, че е свършено със мен.
615	Умряла бих, ако ми някой забранява
	да ви…

	__ТИТ__
	Госпожо, туй какво пък означава?
	По-точно за кога говорите? Уви,
	неблагодарен бях към добрините ви.

	__БЕРЕНИКА__
	Неблагодарен? Май тоз белег ви приляга,
620	щом мойте добрини ви видимо дотягат.

	__ТИТ__
	Не съм съгласен с вас. Аз най-добре си знам,
	че нивга в мен не е горял подобен плам.
	Но…

	__БЕРЕНИКА__
		Казвайте.

	__ТИТ__
				Уви!

	__БЕРЕНИКА__
					Какво?

	__ТИТ__
						Сенатът… Рим…

	__БЕРЕНИКА__
	Е?

	__ТИТ__
	Нищо!… Хей, Полин, ще трябва да вървим.


>>	Пета сцена

N	__Береника__, __Феника__

	__БЕРЕНИКА__
625	Замина си, уви, без нищо да ми каже.
	А разговорът бе гнетящ, злокобен даже.
	Какво ли иска той? В какво виновна бях?

	__ФЕНИКА__
	От туй, което чух, аз нищо не разбрах.
	Госпожо, да не би неволно провинение
630	да го подтиква към такова отношение?
	Не си ли спомняте?

	__БЕРЕНИКА__
					В главата ми е ад,
	но ще те уверя, поглеждайки назад,
	че аз обичах Тит с любов все по-гореща
	от първия ни ден до тази тъжна среща.
635	Феника, моля те, кажи дали сгреших
	при разговори с Тит, дали не оцених
	достойно някой дар… Изглежда не бях права,
	упреквайки го, че на скърби се отдава.
	Навярно го е страх, че ще си навлече
640	омразата на Рим, ако се обрече
	на чужденка… Но той стократно се закле, че
	на брака ни закон не може да попречи.
	Стократно!… А защо не ме днес утеши?
	Туй неведение направо ме души.
645	Но да си мисля ли, че той ме подценява,
	или пък че съм му нанесла чак такава
	обида, че да го измъчва дълго тя?
	Феника, и друг факт ми идва в мисълта:
	дали не е разбрал от хора доверени,
650	че Антиох сега е също влюбен в мене.
	Навярно от това е бил Тит възмутен,
	та среща с Антиох очаква в тоз момент.
	Но стига вайкане! Май моето мъчение
	ще се окаже плод на голо подозрение.
655	И аз със сигурност ще го надмогна, Тит.
	Но представи си, че съперник именит
	намислил е да ме със нещо съблазнява
	(но без да опетни безспорната ти слава)
	и е решил безброй царства да ми предложи,
660	а ти единствено душата си ще можеш
	да ми дариш, тогаз ще бъдеш убеден,
	че твоето сърце безценно е за мен.
	Феника, вярвам, че ще може Тит отново
	да се зарадва от едничко мое слово,
665	а пък и аз се бих почувствала чудесно.
	Защо в тоз случай се отчаях толкоз лесно?


>	Трето действие

>>	Първа сцена

N	__Тит__, __Антиох__, __Арсак__

	__ТИТ__
	Как изведнъж, царю, поемате на път?
	Какви дела у вас тъй спешно ви зоват,
	та заминавате, без сбогом да си вземем?
670	Обидихме ли ви, та тръгвате без време?
	Какво ще кажат Рим и нашият сенат,
	нима засегнах ви със акт неосъзнат?
	С отворено сърце приемах ви, когато
	баща ми беше жив. Дали след туй в палата
675	неволно спрямо вас постъпих недобре,
	без да ви различа в тълпата от царе?
	Защо внезапно ни напускате страната?
	Тъй щедра ще ми е към вас, царю, ръката…
	Не съм забравил аз отминалия ден
680	и само към триумф не съм бил устремен.
	Приятелите ми не ще ми станат чужди
	и безразлични. Аз от тях все имам нужда.
	Помнете, моля ви, че тръгвайки в тозчас,
	оставяте тук мъж, нуждаещ се от вас.

	__АНТИОХ__
685	От мен?

	__ТИТ__
			От вас.

	__АНТИОХ__
					Нима един човек, осъден
	на вечна тегоба, от полза ще ви бъде?

	__ТИТ__
	Царю, навремето триумф спечелих в бой,
	но не забравям, че постигнат беше той
	чрез подвизите ви, че бяха в Рим събрани
690	куп пленници, от вас във пранги оковани.
	На Капитолия се виждат и сега
	еврейски трупове, от вашата ръка
	съсечени… Не туй очаквам днес от вас,
	а вашия открит, чистосърдечен глас.
695	Знам, Береника ви цени искреността,
	другар незаменим във вас намира тя,
	със вас се среща в Рим, на вас се доверява.
	Царю, приятелство отдавна ни сближава
	и тъкмо затова ви моля този ден
700	да поговорите със нея зарад мен.

	__АНТИОХ__
	Да разговарям днес с царицата?… Не мога.
	Та аз завинаги със нея взех си сбогом.

	__ТИТ__
	И все пак зарад мен, срещнете се.

	__АНТИОХ__
									Но тя
	е също като вас във плен на любовта
705	и е безсмислено туй ваше въздържание.
	Защо не сторите сам своето признание?
	Нетърпеливо тя го чака в тоз момент —
	аз вярвам, че не се съмнявате във мен
	Тя каза, че денят на брака наближава
710	и че на вашата активност се надява.

	__ТИТ__
	Ах, как бих бил щастлив да стигнем до това
	и как ме радват тез пленителни слова!
	Решението си аз щях да й представя,
	но длъжен съм, уви, тоз план да изоставя.

	__АНТИОХ__
715	Раздяла ли? Защо?

	__ТИТ__
					Зла участ… Няма как…
	Със нея аз не бих могъл да сключа брак.
	Мечтите ми, царю, пропаднаха без време.
	Тя трябва утре с вас на Изток да поеме.

	__АНТИОХ__
	Нима?

	__ТИТ__
		Оплаквайте един владетел клет.
720	Аз ще господствам над всемира занапред,
	на царските глави короните ще слагам
	и свалям, но не бих могъл да разполагам
	със своето сърце. Рим втренчил е зъл взор
	в една красавица, израсла в пищен двор,
725	потомка на царе със слава всепризната,
	че щяла да срами града ни и сената.
	Без страх от упреци, сърцето ми дори
	могло би по жена най-проста да гори
	и Рим би я приел, щом римска кръв тя има.
730	Все пак нали ми е жена необходима.
	И Цезар на такъв порой не устоял.
	Народът в този град би утре побеснял,
	ако остане в Рим, и той ще настоява
	дори пред нея тя оттук да заминава.
735	Ще й спестя това. На волята му аз
	по-скоро свойта чест пожертвал бих тогаз.
	Дано от моето мълчание до днес
	да е подготвена за тази тъжна вест.
	Тя във момента е в ужасно напрежение
740	и чака моето надлежно обяснение,
	но тъй съм затруднен, че сам не бих успял…
	О, милост за един нещастно влюбен крал!
	Кажете й, че дълг жесток ме угнетява
	и че за среща с мен е зле да настоява.
745	Предайте й, царю, тез тягостни слова,
	знам, че и тя ще се разплаче от това,
	но нека бягаме от тоз зловещ спектакъл,
	че множество беди на нас би той навлякъл.
	Щом над сърцето ми склони да властва тя
750	и ако туй ще я спаси от тегота,
	то нека знае, че ще съм й верен вечно
	и че по нея аз ще страдам безконечно
	като изгнаник клет във този пищен двор.
	Ще царствам с чувството, че съм до гроб в затвор,
755	ако нарочно Бог от нея отдели ме
	и с много дълги дни случайно той дари ме.
	Понеже с нея сте приятели добри,
	не позволявайте беда да я мори.
	Идете в Изтока и там на вас ще гледат
760	така, като че сте спечелили победа.
	Приятелството ви да ви крепи весден
	и в разговорите си спомняйте за мен.
	Ефрат ще приюти тъй вашите държави,
	че те ще стават все по-близки и по здрави.
765	Сенатът, който ви познава отпреди,
	без колебание тоз дар ще потвърди,
	а и Силиция под ваша власт отива.
	Но моята любов, царицата, не бива
	да я забравяте: тъй мила ми е тя,
770	че ще ни раздели единствено смъртта.


>>	Втора сцена

N	__Антиох__, __Арсак__

	__АРСАК__
	Царю мой, щедростта небесна е велика —
	ще отпътувате наскоро с Береника.
	Добър бе цезарят, отстъпи я все пак.

	__АНТИОХ__
	Как искал бих да си поема дъх, Арсак!
775	Промяната при Тит е тъй необяснима!
	Как тъй отстъпва ми той своята любима?!
	Това, което чух, о, богове, дали
	е вярно? Ако е, да се зарадвам ли?

	__АРСАК__
	Съвсем объркан съм. Нима се пак представи
780	препятствие и то възпира радостта ви?
	Нали, излизайки от тука преди час,
	треперещ като лист, със развълнуван глас,
	признахте си пред мен, че сте се осмелили
	да й говорите, че вече сте решили
785	на дръзка стъпка! Вас ви плашеше тоз брак,
	сега осуетен е той, а вие пак
	сте клюмнал. Следвайте на любовта подема.

	__АНТИОХ__
	След като грижи аз за нея днес поемам,
	ще водим може би беседи по цял ден
790	и Береника все ще се заглежда в мен.
	Надявам се, че тя ще разбере тогава,
	че император Тит от мен се отличава:
	той със студенина, а с постоянство — аз.
	Макар и в Азия да водят до екстаз
795	геройствата на Тит и те не се забравят,
	все пак ще чуе тя и мене да прославят.

	__АРСАК__
	Тук всичко случва се във интерес на вас.

	__АНТИОХ__
	Изглежда лъжем се, Арсак, и ти, и аз.

	__АРСАК__
	Защо тъй мислите?

	__АНТИОХ__
					С какво й бих харесал?
800	Към моите мечти как би се тя отнесла
	и ще откликне ли на мойте теглила?
	В нещастието си дали би тя могла
	от моите сълзи да бъде впечатлена,
	когато чувства се от всички уязвена?
805	Как би отвърнала на грижите ми тя?
	Към мен по-мила ли я прави любовта?

	__АРСАК__
	Кой по-добре от вас дал би й утешение?
	В съдбата й, царю, ще има изменение,
	щом я отблъсква Тит.

	__АНТИОХ__
						Но от това, нали,
810	ще се измъчвам пак, дори ще ме боли,
	като я чувам как по него горко стене,
	как плаче… Този плач ще натъжи и мене,
	ще ме накара той, потиснат, жаловит,
	да бърша със ръка сълзите й по Тит.

	__АРСАК__
815	Допада ви май туй безспирно притеснение…
	Сърце на мъж велик в таквоз обезверение!
	Та вижте сам, царю, с отворени очи,
	че тя е ваша… Туй по всичко си личи.
	И бракът с вас ще е за нея избавление,
820	след като Тит не е с подобно намерение.

	__АНТИОХ__
	Брак с мен?

	__АРСАК__
				Добре ще е да си поплаче тя,
	плачът дордето й заглъхне във гръдта.
	Царю, във интерес на вас ще са тогава
	страданията й, страстта да отмъщава
825	и туй, че ще е с вас, а Тит ще бъде в Рим.
	Царствата ви ще са в съюз неразрушим,
	почиващ на любов, на дружбата ви стара.

	__АНТИОХ__
	Отдъхнах си, Арсак, ти върна мойта вяра
	в живота. Този шанс чудесен е за мен.
830	Ще сторя всичко, що е нужно в тоз момент,
	при нея ще вървя, хич няма да се бавя,
	за да я известя, че Тит я изоставя.
	Почакай! Но какво намислил съм? Как днес,
	Арсак, ще й предам аз тази тежка вест?
835	Любов ли, чест ли? Туй сърце се все терзае…
	От мен да чуе тя, че Тит не я желае!…
	Ах, Береника, кой би предположил, че
	тез думи някой би могъл да изрече
	пред вас?

	__АРСАК__
			Омразата ще е към Тит тогава;
840	нали самият Тит за тоз ход настоява.

	__АНТИОХ__
	Не! Нека уважим днес нейната тъга.
	Със дертовете си ред римляни сега
	досаждат й. Но тя и без туй се терзае,
	защото вижда, че за нея Тит нехае,
845	а пък накара мен, съперника му, сам
	на Береника тоз жесток факт да предам.
	Да бягаме, аз туй не мога й го каза,
	че ще си навлека за цял живот омраза.

	__АРСАК__
	Ах, тя задава се, царю. Решете сам.

	__АНТИОХ__
850	О, Небеса!


>>	Трета сцена

N	__Береника__, __Антиох__, __Арсак__, __Феника__

	__БЕРЕНИКА__
			Защо не тръгнахте натам,
	царю?

	__АНТИОХ__
		Учудване във взора ви личи,
	госпожо. Нали Тит тук търсите с очи?
	Но той виновен е, че се във Рим намирам,
	присъствието ми навярно ви шокира,
855	щях в Остия* да съм пристигнал в тоз момент,
	[* Остия — древното пристанище на Рим, на около 20 км от столицата. Б.пр.]
	ако тук изходът не бе ми забранен.

	__БЕРЕНИКА__
	Но той вас търси, пък отбягва всички нас.

	__АНТИОХ__
	Да, Тит ме задържа, но само зарад вас.

	__БЕРЕНИКА__
	Нима?

	__АНТИОХ__
		Да, да.

	__БЕРЕНИКА__
				Какво си беше наумил?

	__АНТИОХ__
860	Друг по-добре от мен пред вас би го разкрил.

	__БЕРЕНИКА__
	Царю, бъдете прям със мен!

	__АНТИОХ__
								Не се гневете,
	повярвайте, от друг това ще разберете:
	не ще ви кара той да чакате — дори
	със удоволствие ще ви го довери.
865	А аз, треперейки, ви казвам, че зачитам
	спокойствието ви, затуй и предпочитам
	да ми отвърнете с отявлен гняв в гласа,
	а не горчивина на вас да поднеса.
	В словата ми ще се днес още уверите.
870	Е, сбогом.

	__БЕРЕНИКА__
			Но, царю, защо не се смилите
	над мен? Защо от вас скрих своята тъга?
	Една обречена царица съм сега.
	Навярно искрено твърдяхте, че щадите
	спокойствието ми, ала ще утроите,
875	мълчейки, мойта скръб, кипящия в мен гняв,
	яда ми. О, не си мислете, че сте прав.
	Ако на моето спокойствие държите
	и щом като съм ви тъй скъпа за очите,
	разсейте моя смут… Какво ви каза Тит?

	__АНТИОХ__
880	О, богове, та как да бъда по-открит?

	__БЕРЕНИКА__
	Какво ви пречи пет слова да изречете?

	__АНТИОХ__
	Ще трябва да склоня, със риск да ме презрете.

	__БЕРЕНИКА__
	Е, хайде, слушам ви.

	__АНТИОХ__
						Принуда е това,
	но ще ви заболи от чутите слова.

	__БЕРЕНИКА__
885	Ако молбата ми не срещне уважение,
	ще чувствам цял живот към вас, царю, презрение.

	__АНТИОХ__
	Щом проявявате такъв чак интерес,
	с мълчанието си не ще ви мъча днес.
	Но не ликувайте, защото туй, което
890	ще чуете, ще ви опечали сърцето.
	А аз отдавна го познавам. Трябва ли
	да ви засегна там, където най-боли?
	Тит каза ми да ви предам, че се налага,
	за Палестина да заминете веднага.

	__БЕРЕНИКА__
895	И да се разделим завинаги? Нима?

	__АНТИОХ__
	Не е виновен той — ще видите сама.
	За мен е видно как една любов нещастна
	безспир подлага на страдание ужасно
	доброто му сърце. Той ви боготвори,
900	но перспективите пред вас не са добри.
	В царица от друг двор как вяра Рим да има?
	Раздялата ви е, уви, неотменима.

	__БЕРЕНИКА__
	Феника, чуваш ли?

	__ФЕНИКА__
					Госпожо, трябва с чест
	великодушие да проявите днес.
905	Ужасен удар! Той ви изумява даже!…

	__БЕРЕНИКА__
	След толкоз клетви Тит от мен да се откаже!
	Не вярвам, че той би се с мене разделил,
	че свойто име би така опозорил.
	Не е виновен той. Днес други в Рим целят
910	нас двамата да ни навеки разделят.
	Но Тит обича ме и зло не ще ми стори.
	Ще идем още днес със него да говорим.
	Да тръгваме!

	__АНТИОХ__
				Нали, тъй притеснена бяхте?

	__БЕРЕНИКА__
	Щом за раздялата току-що споменахте…
915	Не вярвам ви. Затуй от днес насетне аз
	не искам никъде да имам срещи с вас.
N	На Феника.
	Феника, с мен ела. Виж колко трудно става!
	Дали сама не се неволно заблуждавам?


>>	Четвърта сцена

N	__Антиох__, __Арсак__

	__АНТИОХ__
	Да вярвам ли на туй, което чух, Арсак?
920	Да се не среща тя с мен никъде!… Все пак
	това възможно бе — аз щях да бъда вече
	на път, обаче Тит ме спря и ми попречи.
	Ще отпътуваме — най-късно подир ден!
	Омразата й цяр добър ще е за мен.
925	Та аз до тоз момент вървях като замаян,
	бях влюбен, бях ревнив, объркан и отчаян,
	но ще си тръгна, щом такваз забрана чух,
	със безразличие и със свободен дух.

	__АРСАК__
	Не, господарю, тук ще трябва да стоите.

	__АНТИОХ__
930	За да ме гледа тя с омраза във очите?
	Да страдам аз, че Тит към нея бил студен,
	за неговия грях да бъда аз винен?
	Защо безчестие към мен тя проявява
	и в мойта искреност защо се усъмнява?
935	Неблагодарница! Тит я обичал бил,
	пък аз, аз бил съм й коварно изменил!
	Кога? Когато със открито състрадание
	й казвах, че Тит бил изпаднал в отчаяние
	и че във нея той безумно влюбен бил,
940	надявайки се, че с туй бих я утешил.

	__АРСАК__
	И моят господар с какво ще се заеме?
	Изчакайте, царю, да мине малко време:
	неделя, месец, два… Постойте още в Рим.

	__АНТИОХ__
	Не, най-добре за мен е да се разделим.
945	Аз ще изпитвам тук съчувствие към нея,
	а мен ми трябва с чест спокойно да живея.
	Тя бе жестока с мен — затуй ще отпътувам
	далеч, та нищичко за нея да не чувам.
	Какво ни предстои? Аз ще отида сам
950	сега в двореца си и ще те чакам там,
	а пък ти виж дали по нещо тя более
	и ще потеглим, щом със здравето добре е.


>	Четвърто действие

>>	Първа сцена

	__БЕРЕНИКА__, _сама_.
	Феника бави се. Да чакам? Докога?
	Тъй тромаво текат минутите сега!
955	Търча, припирам аз, все тъй нетърпелива,
	безспирно губя мощ, покоят ме убива.
	Феника бави се… Ленивият вървеж,
	бездействието е за мене знак зловещ.
	Жесток е Тит — не е склонил да я изслуша.
960	Той бяга, крие се. Ах, идва ми до гуша.
	Какво могла би тя на мен да съобщи?


>>	Втора сцена

N	__Береника__, __Феника__

	__БЕРЕНИКА__
	При императора, Феника, все пак ти
	отиде ли?

	__ФЕНИКА__
			О, да. И с него, аз, госпожо,
	говорих за това, което ви тревожи.
965	И той се просълзи. С очите си видях.

	__БЕРЕНИКА__
	Ще дойде ли?

	__ФЕНИКА__
				Да, той се врече твърдо… Ах,
	какъв ви е видът, какви са ви чертите!
	Не можете пред Тит така да се явите!
	Ще вдигна тоз воал, че зле се е подвил,
970	и кичура коса, че взора ви е скрил.
	И тез следи от плач ще трябва да избърша.

	__БЕРЕНИКА__
	Недей! Та нека Тит да види що е свършил!
	Воали, труфила! Какво са те за мен,
	когато с плач, с тъга запълвам всеки ден?
975	Стенания, сълзи!… Ако умра, кой знае
	дали ще дойде Тит за мен да заридае.
	За красотата ми загрижена си ти,
	но хич внимание не й обръща Тит.

	__ФЕНИКА__
	Той тези упреци едва ли заслужава,
980	госпожо. Чувам шум — Тит вече приближава.
	Отивайте сега в покоите си — там
	ще разговаряте… Той явно ще е сам.


>>	Трета сцена

N	__Тит__, __Полин__, __Свита__

	__ТИТ__
	Полин, царицата иди да утешаваш,
	но с нея дълго ти не бива да оставаш,
985	че идвам…

	__ПОЛИН__
			О, Небе, пази му любовта,
	но тъй, че без на Рим да накърниш честта!


>>	Четвърта сцена

	__ТИТ__, _сам_.
	Е, императоре, кажи какво ще сториш?
	Как имаш наглостта със нея да говориш?
	В тоз случай как ще си суровост придадеш
990	и „Сбогом!“ би ли ти могъл да изречеш?
	Борба ти предстои: кураж и постоянство
	не са достатъчни — ще трябва грубиянство.
	Не знам как моите очи ще издържат
	на чудния й взор, открил свой собствен път
995	накъм сърцето ми? Нали ще ме срази
	тоз поглед, замъглен от бликнали сълзи!
	Дали аз своя дълг злощастен ще забравя,
	как бих й съобщил, че днес я изоставям?
	Ще ида да сразя едно сърце… Защо?
1000	Кой кара ме? Нали тъй мило ми е то!
	Та обясни ли ми Рим свойто намерение,
	в двореца против мен дочу ли се брожение?
	Над страшна бездна ли държавата виси,
	таз жертва как ли би могла да я спаси?
1005	Тук всичко днес мълчи. Аз само се терзая.
	Защо не се реша сам да отблъсна тая
	измислена беда? Дали в тоз случай Рим
	не ще покаже, че не е непримирим,
	и моя избор той все пак да оправдае.
1010	Припряност проявих, а всъщност вредна тя е.
	Рим, спазвайки реда, ще сложи на кантар
	въздишките, плача, сърдечната ни жар
	и с нас ще бъде. Тит, отваряй си очите!
	Ти не живееш ли в палати, във които,
1015	ако се крал роди, той всмуква плачешката
	омразата ведно на майката с кърмата
	и ни любов, ни страх не ще я заличат.
	Затуй придворните царицата не щат.
	Нали все пак си чул от първенци в сената
1020	какъв е твоят дълг към трона, към войската?
	Когато в Рим дойде със Береника ти,
	кой упреците си към теб тогаз спести?
	Нали излишно е повторно да ги чуваш?
	Ти зарад любовта със Рим ще се сбогуваш
1025	и ще се подслониш далече в някой кът,
	та по-достойни на тоз трон да се качат.
	Нима по този път ще си спечеля слава
	и нивга тя не ще потъне във забрава?
	От седем дена съм на трона… За честта
1030	на Рим нехаех — бях във плен на любовта.
	За тези ценни дни какъв отчет бих дал?
	Защо щастлив живот аз бях й обещал?
	Кой плач аз пресуших, в чии очи видях
	доволство и дали бях щедър аз към тях?
1035	С какво ли промених на хората съдбите
	и колко дни живот отреждат ми звездите?
	И колко от тез дни, които имам в дар,
	прахосах, като че погълна ги пожар?
	Защо бездействам? Днес честта ми ме заставя
1040	да скъсам вече със…


>>	Пета сцена

N	__Береника__, __Тит__

	__БЕРЕНИКА__, _към Феника, излизайки от покоите си_.
				Не бива да се бавя.
	За днес достатъчно ми давахте акъл.
	Държа да срещна Тит. Ах, вие сте дошъл!
	Та истина ли е, че бил сте заповядал
	аз да напусна Рим? Това ли ми се пада?

	__ТИТ__
1045	Смилете се над мен, владетеля триклет!
	Налага се да сме по-твърди занапред.
	И мен ужасен смут ме мъчи, без да спира,
	а горкият ви плач душата ми раздира.
	Сърцето ви аз тъй ценя — то всеки път
1050	подкрепяше ме, щом зовеше ме дългът.
	Госпожо, свойта страст изпърво заглушете,
	та с поглед прозорлив и трезв да отчетете,
	че към държавата дълг важен имам аз
	и че сърцето ми нуждае се от вас,
1055	та с още твърдина да бъде то снабдено
	и от самата вас да бъде защитено,
	да секне моят плач. Ако ни липсва власт
	над нашите сълзи, за болките тогаз
	чрез славни подвизи да търсим облекчение,
1060	пък нека знае Рим за нашето мъчение.
	Изправени сме пред раздяла… Няма как!

	__БЕРЕНИКА__
	Жестокост! Значи съм сега пред свършен факт?
	А мислех си, уви, че бяхте влюбен в мене,
	и досега живях с мечти по вас и денем
1065	и нощем. Принципи в Рим имало… За тях
	нима не знаехте, когато ви признах
	страстта си, та чрез вас достигна тя до крайност?
	Щом всичко туй ви е било отдавна знайно,
	защо не рекохте тогаз: „Царице клета,
1070	на римлянин не си отдавайте сърцето.“
	А аз ви го дарих, за да науча днес,
	че то заплашвало имперската ви чест.
	Щом многократно Рим застана срещу нас,
	защо, защо не ми го казахте тогаз?
1075	По-лесно щях да си намеря утешение,
	да мисля, че на мен не гледате с презрение,
	а че ме мрази тоз враждебен, долен свят:
	баща ви, и градът, и римският сенат.
	Злостта им спрямо мен се беше проявила
1080	отдавна, но с това аз бях се примирила.
	Не бих получила днес удар тъй жесток…
	Нали надявах се, че вие в кратък срок
	ще ме зарадвате. Нали пред любовта ви
	прегради няма веч: отиде си баща ви,
1085	мълчи си Рим, пред вас трепери в транс светът…
	Единствено от вас ми идва днес страхът.

	__ТИТ__
	Но и на себе си злини аз причинявах.
	Преди това на ред съблазни се поддавах,
	не гледах в бъдното, не питах се дали
1090	могло би нещо нас навек да раздели.
	Аз не търпях пред мен препятствия да има,
	и невъзможното за мен бе постижимо;
	дори бих предпочел да ме убие Бог,
	а не да нанеса тоз удар тъй жесток
1095	на вас. Преградите разпалваха страстта ми,
	Рим ме одумваше. Обаче не подмами
	стремежът към възход сърцето ми тогаз,
	в мен императорът все още бе без глас.
	Знам, че на куп беди тоз брак ще ме изложи,
1100	че мойте бъдни дни без вас не са възможни.
	Обаче пред друг дълг изправям се днес аз:
	не просто да съм жив, а да налагам власт.

	__БЕРЕНИКА__
	Деспоте, властвайте! Кичете се със слава.
	Но да не водим спор! Изглежда, че бях права,
1105	когато мислех си, че вашите уста,
	които клеха се, че скоро любовта
	ще свърже двама ни чрез брак, за да живеем
	в неземно щастие, дордето остареем,
	тез същите уста сега пред мен твърдят,
1110	че пътищата ни ще се раздалечат.
	Навеки! Цезарю, не е ли свръх жестока
	таз дума за човек, изпитващ страст дълбока?
	А как ще страдаме след месец, след години!
	Тогаз ще ни делят морета и пустини,
1115	звездите все така ще следват своя път,
	а Береника с Тит не ще се съберат.
	Уви, завинаги ще бъдем разделени.
	Погрешни ходове и грижи пропилени…
	Неблагодарникът не ще е натъжен
1120	и няма да брои той дните си без мен:
	тъй дълги — спрямо мен, тъй кратки — спрямо вас.

	__ТИТ__
	Царице, дни таквиз не ще отбройвам аз.
	Ще разберете, чрез печална новина
	от Рим, че сте била обичана жена,
1125	че е издъхнал Тит от скръб непреболяла.

	__БЕРЕНИКА__
	Защо тогава днес говорим за раздяла?
	Ако щастлив брак с вас не е осъществим,
	защо в изгнание ще ме изпраща Рим?
	Та кой би забранил тоз въздух аз да дишам?

	__ТИТ__
1130	Госпожо, стойте тук. Туй право идва свише.
	Че как ще съм против? Ако по-силен бях,
	щях да се боря с вас, без да изпитвам страх,
	стремежа си към вас аз щях да позабавя,
	макар че чарът ви покой не ми оставя.
1135	Горкото ми сърце сега е във несвяст
	и все пак помни, че обича само вас.

	__БЕРЕНИКА__
	Щом тъй е, цезарю, след туй какво ще стане?
	Допускате ли, че Рим може да въстане?

	__ТИТ__
	Та кой предвидил би в тоз град с какво око
1140	на нас ще гледат? Днес мълчат си, но ако
	започнат да крещят, да се заканват вече,
	тоз избор трябва ли да защитя със меча?
	Ако се примирят, с какво благоволение
	след туй ще заплатя за тяхното търпение?
1145	От мене всичко би поискал Рим тогаз.
	Кой спазвал би реда, щом наруша го аз?

	__БЕРЕНИКА__
	Сълзите ми за вас не чинят пет пари.

	__ТИТ__
	Несправедлива сте, язвителна дори.

	__БЕРЕНИКА__
	Несправедлив ви е законът. Отменете
1150	тоз ред и всякакви несгоди избегнете.
	Кодексът, който е във Рим установен,
	от нашите права нима е по-свещен?
	Кажете…

	__ТИТ__
			Вашите нападки ме убиват.

	__БЕРЕНИКА__
	Как? Император Тит въздиша и унива!

	__ТИТ__
1155	Въздишам — вярно е; разплаквам се дори.
	Нали когато Рим ми трона повери,
	пред всички се заклех законите да спазвам
	и стародавния свят ред да не погазвам.
	Рим помни множество монарси преди мен,
1160	които този ред са считали свещен.
	Един отишъл сам при своя враг в изгнание
	и му платили там със смъртно наказание;
	друг синовете си в злодейство уличил,
	наказал ги със смърт и жал не проявил;
1165	друг своя син убил, а той бил в бой спечелил
	победа. А от тях мнозина пример взели.
	Горките! И това все в името на Рим —
	най-скъпо им било отечеството им.
	Щом Тит отпраща ви във вашата родина,
1170	той по жестокост май би всички тях надминал,
	и тоз залог ще ви изглежда по-голям.
	Не смятате ли, че способен съм да дам
	на хората след нас един достоен пример,
	какъвто само с чест и доблест постижим е?

	__БЕРЕНИКА__
1175	Разбрах, че с варварски заложби сте дарен;
	мизернико! Чрез тях ще свършите със мен.
	Какво съм аз за вас? Сега това ми стана
	известно и затуй в Рим няма да остана.
	Народът в този град ме мрази и аз знам,
1180	че тука бих била за присмех и за срам.
	Видях накрая, че тоз отказ заслужавам,
	и с нищо отсега не ще ви застрашавам.
	От мен не чакайте обиди, ругатни,
	не призовавам за всевишни правдини.
1185	Ако със скръб и плач смут във небето всях,
	дано след мойта смърт забрави то за тях.
	Ако се възмутих от вашта непочтеност,
	ако желала бих да бъде отмъстено
	за мен след мойта смърт, сърцето ви тогаз
1190	за отмъстител мой бих предпочела аз.
	Знам, че такваз любов се трудно заличава,
	че таз скръб, дето ме гризе и задушава,
	че добрината ми, че мойта кръв, с която,
	умирайки, ще ви обагря аз палата,
1195	са ваши врагове — те с мен не ще умрат
	и се надявам, че за мен ще отмъстят.
	Е, сбогом…


>>	Шеста сцена

N	__Тит__, __Полин__

	__ПОЛИН__
			Цезарю, какво ли тя планува?
	Дали решила е оттук да отпътува?

	__ТИТ__
	Животът ми, Полин, е вече нетърпим.
1200	Тя иска да умре. Но как да я спасим?
	Да тръгваме!…

	__ПОЛИН__
				Нали от вас бе наредено
	държанието й да бъде проследено.
	Придворните й щом са с нея по цял ден,
	то всеки ход нелеп ще е предотвратен.
1205	Не се страхувайте. Та вие напоследък
	вървите устремно към сигурна победа.
	Съчувствено сте я изслушвал всеки път,
	сълзите й сега и мен безпокоят.
	Но гледайте напред. От славни дни безчетни
1210	ще бъдат следвани тез мъки мимолетни.
	Какви победи ще пожъне вашта власт
	на този трон велик!

	__ТИТ__
						Не! Варварин съм аз.
	Сам себе си презрях. Жестокост чак такава
	и подлият Нерон не си е позволявал.
1215	Ще я спася! Туй е мой дълг неотменим
	и хич не ща да знам какво ще каже Рим.

	__ПОЛИН__
	Какво изрекохте? Дали добре ви чувам?

	__ТИТ__
	Полин, от болката изглежда, че бълнувам.

	__ПОЛИН__
	Но вие по тоз път вървите към провал.
1220	Рим целият гъмжи. Той вече е разбрал,
	че се разделяте, и затова ликува
	и всички храмове във ваша чест празнуват.
	Народът слави ви като голям герой
	и статуите ви със лаври кичи той.

	__ТИТ__
1225	Рим, Береника… Тит — принц жалък, принц загубен.
	Защо ли цезар съм? Защо съм толкоз влюбен?


>>	Седма сцена

N	__Тит__, __Антиох__, __Полин__, __Арсак__

	__АНТИОХ__
	Какво направихте? Горката Береника
	от мъка ще умре в ръцете на Феника.
	От никого съвет не ще да чуе тя
1230	и избавление ще търси във смъртта.
	Избийте й тозчас таз мисъл юродива!
	Щом само чуе „Тит“, надежда тя добива,
	към вашите врати поглежда час по час
	и аз съм сигурен, че търси тъкмо вас.
1235	Не бих го изтърпял. Та аз ще полудея.
	Защо се бавите? Срещнете се със нея.
	Спасете й честта, престижа, хубостта
	или пък скъсайте навек с човечността.

	__ТИТ__
	Какво ли би могла да чуе днес от мен тя,
1240	като не знам дали аз дишам във момента?


>>	Осма сцена

N	__Тит__, __Антиох__, __Полин__, __Арсак__, __Рутил__

	__РУТИЛ__
	Трибуни, консули, сенатори в тозчас,
	владетелю, държат да имат среща с вас.
	След тях върви народ, горящ от нетърпение
	по много важен пункт да каже свойто мнение.

	__ТИТ__
1245	Всесилни богове, от своя звезден свод
	пазете моето сърце от грешен ход.

	__ПОЛИН__
	Предлагам, цезарю, да минете оттатък.
	Сенатът чака.

	__АНТИОХ__
				И царицата ви чака…

	__ПОЛИН__
	Но как тъй, цезарю! Ще стъпчете ли днес
1250	в краката си на Рим безпримерната чест?

	__ТИТ__
	Достатъчно, Полин. В сената да вървим.
	Аз никога не ще обърна гръб на Рим.
	В туй време вие при царицата идете
	и в мойта искрена любов я уверете.


>	Пето действие

>>	Първа сцена

	__АРСАК__, сам.
1255	Небе, във този час тъй важен подкрепи ме
	и при най-верния любящ цар заведи ме,
	за да го известя със пет-шест думи само,
	че ще се радва той на щастие голямо.


>>	Втора сцена

N	__Антиох__, __Арсак__

	__АРСАК__
	Какъв щастлив късмет, царю, при мен ви прати!

	__АНТИОХ__
1260	Ако на този факт дължи се радостта ти,
	знай, че пристигам тук съвсем обезверен.

	__АРСАК__
	Тя тръгва си.

	__АНТИОХ__
				Нима?

	__АРСАК__
					Да, още този ден.
	Подготвя се за път. Обижда я това, че
	предълго време Тит оставил я да плаче.
1265	Обзета е от яд така неудържим,
	че се отказва и от него, и от Рим.
	Говори се, че тя държи туй да се случи,
	преди градът да е за разрива научил.
	Тя писала на Тит.

	__АНТИОХ__
					Той как го е приел?

	__АРСАК__
1270	Дори със сетен взор не я е Тит зачел.
	Но цял град днеска го приветства, възхитен,
	че от Сената е с висш ранг удостоен.
	Във отговор на тез всеобщи възхваления
	ще се нагърби той със тежки задължения.
1275	На Береника те печал ще причинят,
	но Тит с имперски дълг ще тръгне по нов път
	и ще отиде той по него тъй далече,
	че със царицата не ще се види вече.

	__АНТИОХ__
	Признавам ти, Арсак, че съм обнадежден,
1280	ала Съдбата все жестока е към мен,
	надеждите ми тя погреба много пъти,
	затуй, треперейки, се вслушвам във гласа ти.
	Сърцето ми ще се със нови обнови,
	но злата си Съдба то пак ще разгневи.
1285	Я виж, самият Тит към нас се приближава.


>>	Трета сцена

N	Тит, Антиох, Арсак

	__ТИТ__, _към свитата си_.
	Тук стойте. Ни един не ще ме придружава.
N	Към Антиох.
	Царю, да изясним нещата най-подир.
	Зарад царицата измъчвам се безспир,
	аз идвам вашите сърца да утешавам,
1290	а мойто вече се от мъка задушава.
	Елате с мен, царю, да видите дали
	все тъй обичам я и колко ме боли.


>>	Четвърта сцена

N	__Антиох__, __Арсак__

	__АНТИОХ__
	Какво ще ми даде днес новата надежда,
	Арсак, какъв късмет животът ми отрежда?
1295	Е, разгневена ли ще си замине тя?
	С раздяла ли ще им приключи любовта?
	О, богове, какви ми грехове открихте,
	та моята съдба дотолкоз утежнихте?
	А дните ми текат в коритото си старо —
1300	от страх към светъл лъч, от светъл лъч към ярост.
	Все още дишам… Но у Тит и Береника
		едва ли моят плач пак присмех ще извика.


>>	Пета сцена

N	__Тит__, __Береника__, __Феника__

	__БЕРЕНИКА__, _отпуска се в едно кресло_.
	Не ме придумвайте. Аз още този ден
	напускам Рим. Нима дойдохте тук при мен,
1305	за да ме хвърлите в горчиво отчаяние?
	Не ви ли стига, че понасям туй страдание?

	__ТИТ__
	Но чуйте, моля ви.

	__БЕРЕНИКА__
					Не! Бяхте вече чут.

	__ТИТ__
	Едничка дума.

	__БЕРЕНИКА__
				Не.

	__ТИТ__
					Какъв ужасен смут,
	царице, ме обзе. Защо е таз промяна?

	__БЕРЕНИКА__
1310	Щом казвате, че аз не бива да остана
	във Рим, решена съм да си вървя и то
	след малко.

	__ТИТ__
				Стойте тук.

	__БЕРЕНИКА__
							Изменнико, защо?
	Да слушам как тоз град със клюки разгласява
	нещастието ми, как с мен се подиграва,
1315	как с присмеха си той показва се жесток?
	Какво ли срещу мен сбра всички в кратък срок?
	Аз днес единствена в сълзи и скръб се давя,
	но своята любов не мога да сподавя.

	__ТИТ__
	Защо се вслушвате във таз безумна сган?

	__БЕРЕНИКА__
1320	Защото всеки е със злоба в мене взрян.
	Тез зали, тоз палат, уредбата прекрасна,
	о, тез свидетели на мойта обич страстна,
	получени от вас като най-свиден дар
	в ответ на моята неугасима жар,
1325	ковьорът с нашите две имена втъкани —
	превърнаха се те за мене в люти рани.
	Феника, хайде.

	__ТИТ__
				Пак в мен търсите вина…

	__БЕРЕНИКА__
	Защо не идете във римския Сенат?
	Нали възхвалена бе там жестокостта ви
1330	и удоволствие това на вас достави.
	Е, бяхте ли от тоз триумф ощастливен,
	поехте ли обет да скъсате със мен,
	да ме забравите и, ако туй е малко,
	да ме намразите навеки?

	__ТИТ__
							Колко жалко,
1335	че тъй се случва с нас! Как бих забравил вас?
	Нима възможно е да ви намразя аз?
	Кога обзе ви туй погрешно подозрение?
	Защо подлага то духа ми на мъчение?
	Я припомнете си, госпожо, че за пет
1340	години имахме с вас мигове безчет,
	в които пламенно, с въздишки, с възклицания
	си изразявах аз сърдечните желания.
	И днеска таз любов гори във мойта гръд,
	но много повече от всеки минал път.

	__БЕРЕНИКА__
1345	Обичали сте ме. И днес ми го твърдите,
	а искате от Рим да ме отдалечите.
	Та радвате ли се на моите сълзи
	и ако не скърбя, нима ви туй грози?
	Предишната любов не трябва ми, ей богу!
1350	Не, аз не ща да съм обичана тъй много.
	Не си служете пак с подкупващи слова,
	държа да тръгна днес уверена в това,
	че от душата ви навеки съм изгнана
	и че изменникът далеч ще е останал.
N	Тит чете писмо, което преди това е изтръгнал от нея.
1355	А, ето, в туй писмо ви писах преди час
	какво бих искала от любовта си аз.
	Четете, че на мен път предстои далечен.

	__ТИТ__
	Как тъй ще тръгнете? Та аз ще ви попреча!
	Че ако търсите спасение в смъртта,
1360	тогава в скръб ще се превърне любовта
	и в спомен тягостен… Я по-добре Феника
	веднага Антиох при мене да извика.


>>	Шеста сцена

N	__Тит__, __Береника__

	__ТИТ__
	Едно признание съм длъжен този ден
	да ви направя. В най-критичния момент,
1365	когато казах ви, че моят дълг към Рим
	налага ми, уви, с вас да се разделим,
	бях вече провидял и свойте страхове,
	и укорите ви, и ваште плачове
	и се приготвях за страдание голямо,
1370	каквото влюбени сърца изпитват само.
	Приготвях се, но как предвидил бих тогаз,
	че тъй болезнено ще страдам в този час?
	Все пак уверен бях в душевната си сила
	и днес изпитвам срам, че тя се е сломила.
1375	Пред моите очи Рим беше се събрал,
	Сенатът бе се на закона позовал,
	аз слушах, ала без да чувам, и с мълчание
	отвръщах на това досадно назидание.
	А Рим нехае днес за бъдещето ви.
1380	Признавам си, че аз сега не знам, уви,
	дали съм римлянин, дали съм император.
	Дойдох при вас без цел, със смут голям в душата.
	На своята любов аз бях се подчинил
	с надеждата, че тук бих себе си открил.
1385	Но ето, че открих във погледа ви тъжен
	смъртта… Не знам защо стремите се по-бърже
	да я приемете… В момента степента
	на болката ми е с пределна острота.
	Едва понасям аз таз мъка нетърпима,
1390	но още вярвам, че приемлив изход има,
	царице. Но не се надявайте все пак,
	че вашите сълзи ще пресуша със брак.
	Усещам аз, че мощ почти не ми остава,
	но все по-силна е мечтата ми за слава
1395	и на душата ми подсказва тя, че в Рим
	законен брак със вас не ще е съвместим
	с империята. Щом към трона аз поема,
	изключено е за съпруга да ви взема.
	Очаквате ли, че един ден бих ви казал,
1400	че аз заради вас бих трона си зарязал?
	И да вървя след вас, доволен от това, че,
	въздишайки безспир, веригите ви влача…
	Ако ме видите опозорен дотам,
	не ще ли чувствате самата вие срам
1405	от мен — от цезаря без трон, без двор, без свита,
	на безразсъдна страст отрепка жаловита?
	Но за да се спасим от тоз душевен ад,
	по-благороден път на мен ми е познат —
	научил съм го аз от римляни достойни,
1410	а често пъти и от героични войни.
	Когато от безброй нещастия били
	те сполетявани и никакви беди
	не превъзмогвали, безсилни пред съдбата,
	приемали смъртта накрая мълчешката.
1415	Ако в най-кратък срок сълзите ви не спрат,
	ако все тъй ще ми говорите за смърт,
	ако безспир за вас ще трябва да треперя
	и изход никакъв не мога да намеря,
	тогава повод друг за плач ще ви предложа…
1420	Така се чувствам, че от мене всичко може
	да се очаква днес, не би ме никой спрял:
	за сетно сбогом аз бих свойта кръв пролял.

	__БЕРЕНИКА__
	Нима?

	__ТИТ__
		Кой би могъл да ми го забрани?
	Единствено от вас зависят мойте дни.
1425	Ако милеете за мен… Сама решете!


>>	Последна сцена

N	__Тит__, __Береника__, __Антиох__

	__ТИТ__
	По спешност тук, царю, извиках ви. Бъдете
	на моята любов свидетел откровен,
	кажете ми любов гори ли още в мен.

	__АНТИОХ__
	Познавам ви добре от месеци наред…
1430	Известен ли ви е човек, от мен по-клет?
	Аз радвах се весден на вашто уважение
	и смея да твърдя без капка притеснение,
	че бях приет от вас в най-близкия ви кръг,
	но пък заради вас проливах свойта кръв
1435	и бях възнаграден затуй с най-откровена
	любов от вас и от царицата почтена.
	Тя може и сега пред вас да потвърди,
	че най-възторжено ви хвалех заради
	престижа ви. Затуй напълно споделен е
1440	респектът, с който се отнасяхте към мене.
	Но изненада ли ще е за вас вестта,
	че всъщност аз съм ваш съперник в любовта?

	__ТИТ__
	Съперник?

	__АНТИОХ__
			Време е най-сетне да призная,
	че силна обич към царицата питая.
1445	Опитвах неведнъж, обаче не успях
	таз страст да потуша… И затова мълчах.
	Когато гледах как нещата се подреждат
	при вас, се породи в мен някаква надежда,
	но изгасена бе от нейните сълзи.
1450	А горкият й плач по вас се разрази
	дотолкоз, че и аз реших да ви извикам…
	Безпримерна любов ви свързва с Береника
	и затова сте тук. А аз за сетен път
	във тоз решаващ час се питам по кой път
1455	ще трябва да вървя. И пак на изпитание
	подлагам своя дух и своето съзнание,
	но си оставам все тъй влюбен. Изход друг
	аз знам и съм решен да го използвам тук.
	На земните си дни ще трябва край да сложа
1460	и аз държах да сте предупреден. Госпожо,
	направих нужното, та ви със Тит събрах.
	Не съжалявам. Ех, поне в това успях.
	Дано Небето ви със благодат дарява
	и вашия съюз дано ощастливява.
1465	Ако все още гняв таи към вас Небето,
	аз настоятелно ще моля боговете
	да бъде този гняв насочен срещу мен,
	че моят клет живот на вас е посветен.

	__БЕРЕНИКА__
	Ах, моля ви, царе великодушни, спрете!
1470	Туй изпитание ужасно ми спестете!
	Откакто съм със вас тук всеки ден и час
	пред отчаяние изправена съм аз.
	И виждам само плач, и чувам всеки път
	да ми говорите за ужаси, са смърт.
N	На Тит.
1475	Вам, цезарю, нали добре ви е познато
	сърцето ми — не ще то нито трон, ни злато.
	Ни със разкоша си, ни с пищния си двор
	не е привлякъл Рим до днеска моя взор.
	Обичах… От любов до болка бях ранена
1480	и исках любовта да бъде споделена.
	Ала за вашата любов изпитвах страх
	да не пресекне. Но разубедена бях
	едва сега, щом плач ви взора замъглява,
	а Береника чак сълзи не заслужава.
1485	Не бива на тоз свят злочест, изнемощял,
	измъчени очи във вас с надежда взрял,
	очакващ цялостно да му се посветите,
	заради таз любов да му изневерите.
	Разбрахте, сигурно, за тези пет лета,
1490	че аз съм предана и вярна в любовта,
	и затова държа да сторя още днес
	тук, цезарю, пред вас един достоен жест.
	Зачитам вашата повеля и тозчас
	аз ще напусна Рим със сетен взор към вас.
N	На Антиох.
1495	Свидетел сте, царю, че тежка жертва правя,
	и затова във вас не искам да оставя
	съмнение, че днес на по-добър късмет
	надявам се. Дано на моя жест в ответ
	към мене и към Тит респект да проявите
1500	и все тъй доблестно към нас да се държите.
	Отправям ви апел, напускайки тоз град,
	да бъдем тримата за пример в този свят
	със нашата любов тъй тъжна и нещастна,
	та той да я вплете във фабула прекрасна.
1505	Оставям ви… Че мен ме чака път далечен.
N	На Тит.
	Последно сбогом, Тит!

	__АНТИОХ__
						Ех, всичко свърши вече!
