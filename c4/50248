P>
	Как ме гледаше тоя мъж непознат
	и с езически длани ме водеше в танца.
	Аз ли бях или някоя древна жена,
	или нещо, което за мене е тайна.
	Преболявах петното на мъртвия кон,
	който още лежеше изпружен в тревите
	и изживях мига като стръмен каньон
	към подслона на мъдър лечител.
	Всичко сторено сякаш остана назад,
	той от своята сила ми даде
	и в гръдта на стаения, скрития глад
	се превърна в една тиха радост.
	И когато усетих покоя, разбрах:
	с всяка стъпка ме беше намирал,
	тези късчета глина, потънали в прах,
	и отломки от мен бе събирал.
	Той отново ме беше създал, на шега,
	как мълчеше — още го чувам.
	Няма време — така ми се струва сега,
	с непознатия още танцувам.
P$
