P>
	Притискат палците замаяни скалата
	и ходилата я усещат грапава
	и в коленете шеметно се гонят
	оси и пъплят полудели мравки.
	Ще се откъсна от ръба изострен,
	в небето необятно ще се втурна,
	на птиците крилата ще открадна
	и цялото небе ще бъде мое.
	И ще се завърти това лъжливо,
	опънато конче на хоризонта,
	ще ме препъне и ще цопна долу,
	в дълбокото. И лъскави вълните
	с огромни бели зъби ще ме галят.
	Помръдват бавно палците, удобно
	наместват се подбити ходилата
	и коленете сякаш се отпущат…
	Летя! Дано да няма буря.
P$
