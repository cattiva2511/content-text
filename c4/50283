P>
	Тоя храм, от мъглата издигнат навярно за слепи,
	ми прилича на старата черква с прояден олтар.
	За венчавка не става. От свода му влажен и лепкав
	вместо строга мадона ме гледа разкъртена вар.
	Откънтява отнякъде острата свирка на влака
	като писък на птица, която се блъска в стена.
	По напречните релси задържа се нечия сянка
	и напомня на сведена в кратка молитва жена.
	И напразно контурите търся на някакъв смисъл
	в тая сложна постройка, която така ме прихлупва.
	Даже няма го онзи познат и отдавнашен мирис
	на изтрити икони, на благи светии и мухъл.
P$
