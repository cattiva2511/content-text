P>
	В морето няколко рибарски лодки
	се плъзгат към притихналия залив,
	бездомно псе покрай вълните броди
	и спира, за да вие срещу залеза.
	Една жена лежи на плажа, тежка,
	с безформени бедра и на години,
	тя с цялото си същество усеща
	как пясъкът полека-лека стине.
	В небето шумно гларуси се гонят
	и тъмен облак слънцето поръбва,
	пера в сборичкването се отронват,
	а тя зиморничаво трака зъби.
	Но няма сили пак да се надигне,
	да тръгне към настъпващата старост.
	И сякаш въздухът не й достига,
	щом духва към едно перо от гларус.
P$
