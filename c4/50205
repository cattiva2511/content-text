P>
	Ела да посрещнем снега, милостивия сняг,
	дошъл от самото небе да напомни кои сме.
	Той кротко засипва света, сякаш дава ни знак
	полека напред да пристъпим и да се пречистим.

	Отдавна се лутаме, губим се в чуждия град
	с лица, отразени накриво в парче огледало.
	Жадуваме чудо сега, неочакван обрат
	и танц на снежинки, и нещо наистина бяло.

	Тук всяко добро намерение води до срив
	и толкова истини носят лъжливи одежди,
	и всичко е криво, лицето на Бога дори,
	и страда човешката същност без капчица нежност.

	Ела да намерим утеха, да идем натам,
	където снегът, милостиво затулил нещата,
	издига във въздуха лек и величествен храм.
	И влезем ли в него, едва ли ще тръгнем обратно.
P$
