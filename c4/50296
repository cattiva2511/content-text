P>
	Върви пред мене, мое женско тяло,
	аз само сянката съм на една безкрайност,
	която в теб е сложила начало
	на своите знамения и тайни.
	По твоя слънчев циферблат разнищвам
	загадъчния ход на часовете.
	Змията щом те направлява, нищо
	освен една луна за мен не свети.
	И ръста ми по тебе се измерва.
	На тъмното и светлото в играта
	расте и се смалява, но е верен
	на всяка стъпка и на стъпалата.
	И ако някога към равнината тръгна,
	когато ти ме теглиш към морето,
	ще страдаме, ще страдаме безмълвно,
	без да разбираме защо сме слети.
P$
