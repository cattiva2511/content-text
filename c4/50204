P>
	Там, над тебе небето едва розовее
	и душата ти търси дома си изгубен,
	направи нещо толкова просто за нея,
	чуй гласа, детски глас, ала ангелски хубав.

	Там, в небето върхът на една катедрала
	предвещава отдавна очаквано чудо.
	Не отправяй гореща молитва нахалост,
	в този ранен час Господ не се е разбудил.

	Просто влез при гласа и постой вътре в храма,
	ако имаш късмет, още малко ще пее…
	Направи го за мен. И постой вътре само
	докато вън небето едва розовее.
P$
