P>
	Че какво им е, синко,
	на колите втора употреба
	от пазара в Горубляне?
	По-лъскави са даже от мадамите
	за трета употреба
	на близката магистрала.
	Мъркат като гальовни котки,
	прелъстително намигат
	с бадемовидни фарове,
	покорно подлагат за ласки
	заоблените си форми.
	Не се мръщи на втората употреба:
	така е било, синко, и така ще бъде.
	През феодализма е било още по-лошо:
	сеньорът е имал право
	на първата брачна нощ
	с булката на своя васал.
	Голяма работа, че сега нашите сеньори
	от замъците си край Рейн
	имат право на първите брачни години
	с нашите лимузини.
	Тази ли ще е нашата?
	Хайде, прибирай я!
	Какво са някакви си пет брачни години,
	виж, хората не им се цупят
	и след десетата.
	Той, господарят, е бил добър —
	няма нищо разпрано.
	Пък и да има нещо чукнато,
	здраве му кажи.
	Чунким утре ти няма
	да я чукнеш по-яко.
	Не се назлъндисвай, момче,
	защото иначе ще ти се падне някоя,
	употребявана в Кремълския замък…
	Хайде към регистратурата,
	таксата аз я платих.
@@	1999
P$
