P>
	Тая инерция да се спре:
	стига с това късо тире —
	по средата
	между едната дата
	и другата дата!
	Тъкмо човек по тирето си
	се затири,
	тананикайки „тара-тири“,
	хоп сред тирето му спънка!
	И за да не изхвръкне, нали,
	от тирето навънка,
	трябва да заобиколи
	въпросната спънка?
	Ето ти крива още където
	започва тирето.
	По-нататък човекът внимава
	линията му да е права.
	Да, но каквото пък
	вътрешно преживява,
	то не се скрива
	и следва
	да се отбележи със крива.
	Ту над чертичката кривата се извива,
	ту под чертичката пустата крива отива.
	Онова късо тире — по средата
	между едната дата и другата дата —
	като символ за краткотрайност
	на нашите дни,
	в наши дни се смени
	с плюс безкрайност…
@@	1984
P$
