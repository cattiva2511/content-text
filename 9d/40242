P>
	Променяме се ние бързо по значение,
	а гледам, че и думи са се променили.
	Например днеска се разбира под движение
	в града движението на автомобили.

	А тъй се казваше съвсем до неотдавна
	това, което вечер градският народ
	извършваше, дошъл на улицата главна
	за отдих ужким, а по-точно за живот.

	Кръжахме по паважа с нови тоалети
	от източния край до западния край
	в елипсовидни орбити като планети
	и със лица така сияещи комай.

	Там всеки можеше да поздрави когото
	почита, пращайки му над тълпата жест
	или обратно — да покаже в обществото
	кому решил е да отказва тая чест.

	А който беше тръгнал още инфантилен
	за разрив с някого или пък за любов,
	узряваше под топлещи очи и силен
	на връщане той вече беше мъж готов.

	Да, всичко в туй въртене беше по-предметно
	отколкото е днеска — и добро, и зло —
	и даваше възможност някак неусетно
	да се усети, че светът е колело.

	Не будя тук носталгия във обществото,
	а само казвам думичка добра за него,
	за старото движение в града, защото
	умря движението, а покоя де го?
@@	1975
P$
