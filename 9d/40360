P>
	Попаднал в изход на метрото,
	тълпа насрещна ме повлича.
	И сам стъписвам се, защото
	на адския портал прилича.

	Прилича не, ами това е
	той оня вход, не ще и дума:
	дочувам церберът да лае
	сред лъх на сяра и на гума.

	Изтрит е надписът насреща
	от сярата и дъждовете,
	но всеки лесно се досеща:
	„Надежда всяка оставете!“


	Обаче нещо става в ада —
	препълнен ли е вече, що ли:
	обратно връщат без пощада
	обречените на неволи.

	Рогатите навън ги карат,
	пердашейки ги със опашки.
	С веслата си Харон лодкарят
	отзад налага ги юнашки.

	Обратно грешниците бледи
	към изхода се носят лудо,
	притискайки се о съседи.
	Какво ти чудо? Няма чудо!

	Дочакали сме най-накрая
	това, което ни се пада:
	изгонени преди от рая,
	сега ни пъдят и от ада.
@@	1997
P$
