P>
	Кър-р-р! — всички от леглата скачат.
	Децата плачат,
	майка им реве.
	Картечни откоси! Какво ли значат?
	Залягам в двора по пижама,
	озъртам се — войници няма.
	Ох, господи, кълвачът
	на покрива антената кълве:
	кър-р-р, едно, кър-р-р, две!
	Кълвачо, да му се не види,
	наистина във нашите антени
	такива какавиди
	са вгнездени!
	Обаче, ще ме извиниш,
	ако не млъкнеш
	и вънка ги измъкнеш,
	така ще развониш!
	А ние тук нали
	в бунгалото на въздух сме дошли?
	Над моите дечица се смили!
	Бъди
	разбрана птица:
	иди в гората и си извади
	по-безобидна вонещица!
@@	1987
P$
