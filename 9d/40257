P>
	Пустото яйце и пусто пиле!
	Колко философи в колко нощи
	колко много свещи са стопили
	и не само свещи, но и мощи!

	Главното кое е все се питат
	и до днеска умните мъжища.
	Хайде, викам, да не се оплитат
	вечно като пилета в кълчища.

	Вижте, много близо нейде тука
	е въпросът — в празната черупка!
	Трябва да се хвърли на боклука,
	щом черупката е вече с дупка.

	Зная го това добре, понеже
	майка ми съм виждал да помага
	ново пиле да не се пореже:
	счупваше черупката веднага.

	И разперваше новодошлото
	своите крилца по своя мярка.
	А пък с нас не беше обществото
	толкова любезна пилещарка.

	Още няма го до таз минута
	старите черупки да разкърти.
	С клюнове на дърти марабута
	трябва да трошим черупки дърти.

	Но отвътре стръмно е яйцето:
	драскаш, пискаш, пърхаш, току дойдеш
	пак на хлъзгавото дъно, дето
	бил си още като бе зародиш.

	С нокти драскаме до изнемога,
	но отворът все не се достига,
	в който синьото око на Бога
	поощрително към нас намига…
@@	1982
P$
