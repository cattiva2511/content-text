P>
	Не ни е времето отлично,
	но няма място за трагик:
	какво е толкова трагично,
	че бобът липсва в някой миг?

	Човек с уста додето зине
	да протестира, хайде-хоп:
	напълват всички магазини
	след месец-два догоре с боб.

	Орязват острото ти слово
	от статии и стихове,
	но разрешават го отново
	я след година, я след две.

	Ще кажеш: Да, но боб и слово
	когато има, има страх,
	че може вдругиден отново
	да си останете без тях?

	Така е, щото пък трагикът
	не може без трагичност дип,
	зер всички ще му се развикат:
	„Къде ти е трагическият тип?“.

	Та времето ни е отлично
	и за народ, и за трагик:
	хем времето не е трагично,
	хем е трагичен всеки миг.
@@	1987
P$
