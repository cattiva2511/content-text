P>
	Мълвеше баба ми на дяда:
	— Не мож оправи тоя свят,
	мълчи — че хляба си изяда
	тоз, който много е устат!

	И мама татка с думи прави
	упрекваше, че не можал
	света до нийде да оправи,
	а сам объркал своя хал.

	Наистина, не се оправя
	светът, макар и променен,
	щом дига същата гълчава
	жена ми днеска и на мен.

	При тия скромни резултати,
	все пак желая ти, момче,
	подобни упреци жена ти
	след време да ти изрече…
@@	1966
P$
