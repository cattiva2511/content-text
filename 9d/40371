P>
	Смешен ли е, момчето ми, тоя гибон?
	И големите го поглеждат с усмивка —
	той изхвърля обеления бонбон,
	а изяжда хартиената обвивка.

	Според тебе той не си знай интереса,
	просто е един глупав шебек,
	а всъщност това е част от процеса
	на превръщане на маймуната във човек.

	Тя все още трудничко се оправя
	кой предмет е увиващ и кой е увит,
	а занапред още по-трудно ще й става
	при обвивки от по-сложен вид.

	Ще премине тя от маймуна дива
	в по-напреднало общество,
	дето в много думи ще се увива
	туй, което е важно по същество.

	И на всички покрай нея стоящи,
	с безобиден маймунски грях
	тя ще лапа думите шумолящи,
	без да търси нещо под тях.

	Чак след няколко дълги века,
	зер тоя процес не е лек,
	ще се вглежда не в думите,
	а в човека.
	По това ще познаеш,
	че е станала вече човек.
@@	1964
P$
