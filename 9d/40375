P>
	Едно Магаре срещнало една Басня.
	Такава среща не е безопасна,
	защото се знае, че Басня и Магаре
	открай време не са добри другари.
	— Охо, миличка Басньо,
	падна ли ми натясно! —
	рекло Магарето на нещастната Басня. —
	Сега като те прасна!
	И с какво да я удари, с какво?
	Като нямало наблизо дърво,
	грабнало хонорарната таблица —
	тя му била подръка —
	и ударило Баснята с нея така
	по главата,
	че тя се снишила чак до тревата.
	Всеки случай,
	станала три пъти по-ниска
	от Лирическото Стихотворение,
	което над нея
	почнало да се киска.
	А обратното ужким се иска:
	иска се Баснята да се киска,
	а Лирическото стихотворение
	по-изящно да писка.
	Няма нужда дори от поука,
	за да бъде всичко добре разбрано:
	Баснята свършва тука.
	Ако не и по-рано.
@@	1971
P$
