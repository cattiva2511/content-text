P>
	И агнето, макар чедо овче,
	не е вече глупаво агне,
	ами направо и то се изловчи
	в усилията си
	на вълка да убягне.
	За да не го обвини
	вълкът, че му размътва потока,
	то си пасе от потока встрани
	и даже с глава в обратна посока.
	Когато жаждата му се заобажда,
	макар че какво ли толкова засолява,
	утолява своята жажда
	в локва от копито на крава.
	Или с риск да го хване метила
	си похапва росна трева,
	знаейки, че тя би му спестила
	един поток, тоест една глава.

	А вълка-овцееда,
	облизвайки сухи бърни,
	прави-струва, все гледа
	към потока да го завърне.
	Но агнето в обратна посока
	тича по известната нам причина.
	Виждайки, че е дълга и широка,
	вълкът насреща му зина:
	— Ей, животинче противно,
	вярно, че водата ми не размъти,
	но аз ще те изям превантивно,
	защото това е в ума ти.
	Край на остарялата практика
	да се наказва за сторено дело —
	нужна е обществена профилактика,
	хай да му се невидело!

	И недовършил речта си ярка,
	изяде го като предпазна мярка.
@@	1973
P$
