P>
	Отде дойде ни до главата,
	че по пазарите
	от ден на ден
	все по-безвкусен става зарзавата,
	все по-изкусно подреден?

	Не е тъй, както ни изглежда —
	че в арсенала в Казанлък
	плод-зеленчукът ни се произвежда,
	ами било научен майсторлък.

	Науката, като създава сорт,
	особено докато той е пробен,
	го правела удобен за транспорт,
	дори вкусът му да е неудобен.

	Та в крак с глобалната наука
	и българинът, тъй де, не е прост.
	Дори я изпреварва тука
	в селекцията, ако е въпрос.

	И властници от тоя сорт —
	безвкусни — сме си посадили:
	да стават само за транспорт.
	И то в добри автомобили.
@@	2001
P$
