P>
	Разбира се, красивата Елена
	е вярвала, че не един герой
	и не Елада — цялата вселена
	за хубостта й ще се втурне в бой.

	По-трудно ми е днес да проумея
	Ахматова — съвременна жена,
	която вярвала, че зарад нея
	започнала студената война.

	Превърнали духа в изящно тяло
	или пък тялото — в изящен дух,
	жени велики, в другото изцяло
	безпомощен е женският ви нюх.

	Природата трогателна услуга
	чрез вас извършва на света невеж:
	причината за битките е друга.
	Но тя не заслужава да умреш…
@@	Август 1989
P$
