P>
	То бе съвет, а не заплаха
	за по-разумна свобода.
	Това от мене пожелаха.
	Аз пожелах от тях вода.

	И секретарката любезна
	донесе изпотен стакан.
	Във гърлото ми като в бездна
	изсипах го, изтрих се с длан.

	И от значение голямо
	не е дали им казах „да“.
	Не го и помня, помня само
	с какво блаженство пих вода.

	Не пий като Сократ отрова,
	нито оцет като Исус —
	водата също е готова
	да ти дари божествен вкус!
@@	1988
P$
