P>
	И след като прекара на земята
	повечко време, смаян ти узна,
	че скоро се прераждат имената,
	които бяха гръмки имена.

	Умря артистът, който ни пленява
	на времето, а тъй се казва днес
	един художник и светът отдава
	сега на неговото име чест.

	Прибързала, писатели двамина
	съдбата с общо име сподоби
	и възрастният скоро се помина,
	за да не стават грешки може би.

	Ти бе се примирил, че подир време
	ще трябва място да освободиш
	в пространството, та друг да го заеме,
	но виж, че още нещо му дължиш.

	Той казва ти: отивай си изцяло,
	щом ще си ходиш, и добър бъди:
	не само мястото на свойто тяло —
	и свойто име ми освободи!

	Ти, който възжелава свободата
	със сладострастието на младеж,
	защо се плашиш от деня, когато
	сам трябва свобода да раздадеш?
@@	1975
P$
