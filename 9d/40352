P>
	Това са истински метаморфози,
	пък и митически, ако речеш:
	превръща кравата в пералня този,
	а оня — лука в мотопедна свещ.

	Купи от мене и продай на мене!
	Земята с друго тяло ще сменят,
	ако планети има за размени.
	Добре че вече свършва се денят.

	Флотилия кошове се поклаща
	към хоризонта в синкавия здрач
	и Бог попътен вятър им изпраща,
	превъплътил се в градския метач.

	Докараха излишната си стока,
	видяха свят и тях видя ги свят,
	и с нова стока в старата посока
	при своите откарват благодат.

	И само нашто мислене предишно
	да променим природа и съдба
	докарахме дотук като излишно
	и връщаме си празната торба…
@@	1987
P$
