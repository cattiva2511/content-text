P>
	Паяк тъче нишки.
	Тъй тъче, та чак
	му излизат пришки.
	— Тоя паяк е глупак
	да се труди мъченишки! —
	смее се една муха.
	— Я го вижте, ха-ха-ха,
	я го вижте, я го вижте
	туй нещастно същество
	вече се изприщи,
	а пък няма за какво.
	Кой е толкова наивен,
	че да вземе
	в наше време,
	след като е обигран,
	да се хване в примитивен
	паяшки капан?
	Няма мухльовци такива,
	байчо Пайчо, ха-ха-ха! —
	грациозно се извива
	умната муха
	покрай мрежата му в кръг.
	Цък!
	Пълна тишина. Ни гък.
	И муха да бръмне, ще се чуе.
	Но не чува се комай.
	Пък и няма да се чуе.
	Както на мухата край,
	тъй на басничката краят туй е.
	Бих додал
	в порядък на морал,
	ако той не е морално остарял:
	Може с умствения си багаж
	паяка да превъзхождаш дваж,
	може да го превъзхождаш триж,
	но от него пак си по невежа,
	ако не стоиш
	по-далеч от паяшката мрежа…
@@	1980
P$
