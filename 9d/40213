P>
	Изсипват се селата в градовете,
	изкачват се селата в градовете.
	Зависи от коя страна.
	Изсипват се,
	които са на стръмнина,
	изкачват се,
	които са във низина,
	но къщите от село днес
	придвижват се като Бърнамски лес
	към градските окрайнини полека
	и няма сили
	да ги спре човека.

	Изсипват се селата в градовете,
	изкачват се селата в градовете,
	но от коя страна,
	забележете!
	От всяко село все
	заселват се край тяхното шосе,
	дори една-едничка къща не попада
	отвъд магнитната подкова на площада.
	Какво ги приковава тука,
	на края на квартала скромен?
	Дали ковачът, който уморено чука
	с чука си, тежък като спомен?
	Или пък край коларския дюкян,
	макар и празен да е катраника,
	подушват миризмата на катран
	и властно тя към себе си ги вика?
	Или пък просто носят те следа
	от нашите души на хора:
	преселени завинаги в града,
	но още селото им е опора…
@@	1966
P$
