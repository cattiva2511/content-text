P>
	Дали беше от хиляда и една нощ
	или сънувах някоя нощ,
	помня само, че ме покани на шах
	самият падишах.
	Нали съм си филолог,
	разчлених думата слог по слог
	и сметнах, че падишах
	явно значи падни на шах.

	Гледам, няма му една пешка.
	Рекох: евет, падишах, евет,
	сигурно имате грешка,
	липсва ви една пионка отпред.
	Бръкна си в джоба
	падишаховата особа.
	Рекох си, ще извади някоя лира,
	в джоба на падишаха това се намира,
	но и в моя джоб има копче от дрешка —
	все ще заместим въпросната пешка.

	А той взе, че извади един скорпион
	(може да беше и скорпионка)
	и подхвърли с небрежен тон:
	— Ей това ще ми бъде пионка.
	Ехе, какво става с твоя тен,
	ти прежълтя хептен,
	не бой се де,
	скорпионът ми е опитомен.

	Най-напред като всяка пионка
	и въпросният скорпион
	(или скорпионка)
	скачаше през едно квадратче.
	Но постепенно, братче,
	какво ти квадратче —
	като размаха опашка,
	фигурите ми вънка излашка,
	останах си само с пръст
	и то във уста,
	за да ближа ухапаните места.
	— Падишах, рекох, тръгвам си,
	аз съм мат.
	Да, но падишахът почервеня като домат.
	Че какво, вика, като си мат?
	Даже не само мат,
	ами си мат и маскара.
	Но това значи ли да няма игра?
	И таз добра!
	Тъй било то, край!
	Ами на мене като ми се играй?
	Хайде, мести, че е твой ред!

	— Евет, рекох, падишах, евет.
	И нека да ми прости алах,
	ама седя и се правя,
	че играя на шах…
@@	1970
P$
