P>
	В шинела си железничарски
	сред разцъфтелите овошки
	като огромен черен кос
	минаваше баща ми.
	„Април продава кожи — казваше —
	ала шинели не продава.“
	Не знаех, че това му е
	завивката за ареста
	и мислех си, че остарява,
	щом още ходи по шинел.

	Макар че ти не се обиждаше,
	обидата ти е платена.
	Какви ли работи не станаха.
	И арестите се забравиха
	(ония старомодни мъки).
	И аз навърших твоите години.
	И ти изтля под пирамидата.
	Но още не си остарял…
@@	1970
P$
