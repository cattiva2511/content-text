P>
	О, селски куфарчета жалки,
	охлузени, от мукава,
	с разбити дръжки и ключалки —
	от много тежест бе това.

	Със вас пренесохме дотука
	на селянина алчността
	за знание и за наука.
	Огромна бе й тежестта. —

	Във селските души попила
	като през пещерна тъма,
	по-тежко бе се утаила
	от алчността им за земя.

	И с упоритост полудива
	на техни верни синове
	нахлухме върху всяка нива,
	засявана от умове.

	Успявахме да прибереме
	не само сятото преди,
	но и да хвърлим свое семе
	в очакващите ни бразди.

	Ала и сроковете малки
	браздят перчеми и лица.
	Като повредени ключалки
	похлопват нашите сърца…
@@	1968
P$
