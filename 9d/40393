P>
	Една Сила срещнала една Хубост
	и като гледала да избягва грубост,
	я замолила: — Мила,
	зная, че съм хубава Сила,
	но съм си наумила
	да го чуя от самата уста
	на Хубостта.
	Хубостта почнала да се оправдава:
	— То насила хубост не става.
	Силата я окуражила:
	— Не ставай дребнава.
	Силата може да има слабости, мила,
	както и Хубостта.
	Но не забравяй, че слабостта
	на Хубостта
	не е в друго, а в слабостта!
	— А-а-а! — зяпнала Хубостта
	с изящна уста
	и се провикнала, колкото има сили:
	— Ти си най-хубавата от всичките сили!
	С което и двете се съгласили.
	После три дни
	яли,
	пили
	и се веселили.
@@	1980
P$
