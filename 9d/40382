P>
	Един елен лопатар
	през една тежка зима
	нахрани се на хранилката като цар
	и усети, че го обзима
	желанието да философства
	(и то си иска свойте удобства):
	„Сбъдна се мечтата ми въжделена —
	хората вече уважават елена.
	Не го оставят
	от глад да се закандилка,
	а му поставят
	хранилка.
	Радва ли се на подобни грижи вълкът?
	Аз обходих гората голяма
	от кът до кът,
	но хранилки за вълк няма“.
	Така разсъждаваше лопатаря
	и продължаваше да си го повтаря.
	А всъщност прост беше въпроса.
	Коя ловна дружина ще се халоса
	и сметне за дълг
	да слага хранилки за вълк?
	Та на вълка хранилки защо са?
	На него му стига, че има елени.
	Особено пък такива едни умилени…
@@	1974
P$
