P>
	Нейде май че в Гваделупа,
	нейде май че в Хондурас
	(кой сега ще търси с лупа)
	случка станала такваз.

	Там били ужасно мръсни
	улиците на града —
	само дъжд когато ръсне,
	ръсвала по тях вода.

	Туй измиване е вятър,
	позацапва, пък и там
	дъжд вали от дъжд на вятър —
	от училище го знам.

	Взел народа да се трупа,
	искайки от свойта власт
	да измие Гваделупа
	или, тъй де, Хондурас.

	А властта се оправдава:
	— Хора, нямаме вода,
	трябва цялата държава
	да спестява, ами да.

	Но народа все се трупа,
	яростно надига глас,
	ще настане тупа-лупа
	в Гваделупа (Хондурас).

	И властта — да ги научи
	на покорство към реда,
	в тях насочила маркучи
	с буйни струи от вода.

	Хората сред писък-плясък
	мокри хукнали назад,
	а зад тях, измит до блясък,
	светнал родният им град.

	Чист паваж — да сърбаш супа,
	със горчица, то се знай.
	Нейде май че в Гваделупа,
	нейде май че… Хайде, край.
@@	1968
P$
