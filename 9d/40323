P>
	— Ето, това е новият модел шашма
	за промишлена употреба и за домашна —
	каза инструкторът и я продемонстрира.
	Публиката гледаше като шашната
	колко добре функционира шашмата.
	Това беше сензацията на панаира.
	— Оттука се спира —
	каза инструкторът и шат-шат,
	натисна бутонче.
	Но никакъв резултат!
	Шашмата продължи да работи
	като по ноти.
	— Нищо, направо ще я отрежа
	от енергийната мрежа! —
	Но и това не помогна.
	Изплашен до смърт,
	конструкторът грабна железен пърт
	и го пъхна в една зъбчатка.
	Зъбчатката, то се знае, зачатка,
	счупи се и хвръкна навън.
	Добре ама: тряс, бум, звън —
	машината сама си изкара
	отвътре заместител
	на зъбчатката стара
	и пак заработи като по ноти.
	Конструкторът, от яд подивял,
	пръсна коляновия й вал.
	Но тя си възстанови вала
	и се върти на провала.
	Конструкторът мира не си намира.
	Що му трябваше
	шашма да конструира…
@@	1973
P$
