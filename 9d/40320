P>
	Тоя път нищо не ща да подметна,
	историята е просто предметна.

	Даже в института за театрални изкуства
	може на изпити да се декламира,
	та да видим нагледно човек какви чувства
	изпитва, когато театърът се ремонтира.

	Виждайки театъра оня ден
	изтърбушен до самата основа,
	колкото се отнася до мен,
	изпитах горе-долу чувство такова.

	Доскорошният пурпурен айсберг
	ми приличаше общо взето
	на гръдния кош на Блайберг,
	преди да му присадят сърцето.

	Някои казват, че тоя театър
	не ще може вече да се направи.
	Разбира се, тия думи са вятър,
	с други думи, те не са прави.

	Не ще има никакъв недостатък
	новата сграда, ще ни хареса.
	Аз даже отивам и по-нататък —
	вярвам да видим и свястна пиеса.

	То сега само е тъжно надолу-нагоре
	край театъра да минеш през време такова,
	когато старата илюзия се събори,
	а новата още не е готова…
@@	1973
P$
