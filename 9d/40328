P>
	Нашето село, макар и с мек климат,
	и с още по-мека трева зелена,
	взе да прилича
	на остров Света Елена:
	отвред Бонапартовци стари ми кимат.
	Пенсионирани,
	връщат се един подир друг
	след като навремето бяха излезли
	да завладяват света оттук,
	в раниците си с генералски жезли.
	И сега под триъгълни шапки от вестник
	с достолепния и замислен вид
	на великия корсикански обесник
	дефилират пред копията
	на лука кромид.
	Под мотиките им избухват репи
	и се сипят фонтани от пръст,
	и пиперът напира в редици свирепи
	с чушки сиврии — саби на кръст.
	Но пълководецът,
	както си му прилича,
	най-несмутимо пред фронта застава
	и пълчищата от троскот посича.
	Да, да, гвардията не се предава…
@@	1975
P$
