P>
	Разбрал султанът — ново време
	и край на старите зулуми,
	затуй във своите хареми
	затворил не жени, а думи.

	Съзнавал той и без корана,
	че по е важно всяка дума
	да бъде вярна на султана,
	отколкото ханъмки сума.

	Не давал никоя да шава,
	ревнувал всяка дума строго,
	макар да я не обладава,
	че време где за толкоз много?

	Ще кажеш, имал е да взема,
	жените са неверни чуми,
	та все е имало в харема
	изпуснати… така де… думи.

	Такива случки и да станат,
	държим ги в тайна помежду си.
	По-важното е, че султанът
	е вярвал само на евнуси.
@@	1968
P$
