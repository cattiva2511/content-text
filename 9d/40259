P>
	Душата бе безсмъртна по програма,
	за разлика от тялото,
	но криеше несигурност голяма
	безсмъртието й в началото.
	Предаваше се чрез дихание,
	оттам и името душа.
	Човечеството с основание,
	разбира се, го достраша.
	По-трайно за да съхрани
	душата си красива,
	с резец по пещерни стени
	извивките й заизвива.
	В писмото му по кози кожи,
	по папируси и по глина
	основен белег беше клина:
	безспорен знак, че се тревожи
	и крехката материя проклина.
	Когато най-подире отпечата
	душата си на книга,
	би трябвало
	да му олекне на душата
	и вече да си каже: стига!
	Но не!
	Върху тепсиите на киноролки
	и по тиганите на грамофонни плочи,
	захвърлена за нови болки
	страдалческата ни душа клокочи.
	Писалки електронни лазят
	по перфорирани рула,
	а пък на лазера елмазът —
	и по небесни светила.
	Защо човечеството днеска
	такава треска го тресе,
	по-силна и от златна треска:
	на все по-нова и по-трайна фреска
	душата си да нанесе?
	Изглежда, инстинктивно проумява,
	че то от ден на ден
	все по-бездушно става
	и от душа за да не се лиши,
	все по-усилено обезсмъртява
	все по-смаляващото се
	количество души.
@@	1985
P$
