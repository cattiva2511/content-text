P>
	Ама че дивотия:
	да завиждат на тия,
	дето перат пари.
	Аз ги съжалявам дори.
	Щото вчера жена ми
	изпра ми
	една двайсетачка,
	изостанала в джоба на ризата
	отпреди кризата.
	То беше такава играчка:
	че на котлона суши я,
	че я глади с ютия,
	че я духа с прахосмукачка!
	Ами ако не бе двайсетачка,
	а цяла пачка?
	Преобърнахме всичките закачалки,
	банските, дето й станали малки,
	новите маратонки,
	старите наполеонки
	(да, да, гвардията не се предава,
	може да има забравен жезъл,
	но изглежда, че със световната слава
	сик транзит и той е излезъл).
	На ти блуза, дай ми гащи —
	стара къща е,
	какво пък!
	Бъркай, сгъвай, хайде наште!
	Аз — налице, тя — наопък.
	След като всичкото проверихме без грешка,
	вдигнахме от пода последната дрешка
	да избършем чела,
	шепнейки, да, да, любовно: ела!
	О, миг, поспри!
	Ако искаш пък — не.
	Но сме сигурни в къщи поне,
	че нямаме пари
	за пране.
@@	1991
P$
