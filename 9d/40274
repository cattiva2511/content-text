P>
	Мен нашто селско гробище
	ме поразява
	не със зелената забрава,
	напираща околовръст,
	от кръстове
	безпомощно зачерквана на кръст.
	Смразява ме едно кънтене
	откъм гробовете отекващо у мене.
	Кънтят на кухо. Никой не лежи
	под позлатените лъжи
	на имената.
	Не са в земята старците, не са в земята.
	Ей тоя там ръка за поздрав дига
	като затворник зад стобора мрежест —
	да не избяга вързан е с верига
	и на веригата му — крава вместо тежест.
	А този май че ме прокле
	изпод мустаците си меки —
	със дядо ми враждуват зле,
	по-зле от Капулети и Монтеки.
	Блажено трети старец лапа
	лулата, със която бе погребан
	и бръчките му тутакси разтапя
	димът съвсем като вълшебен.
	И само нейде в гласовете им
	долавям непознати нотки.
	Не са туй старците, а синовете им,
	навели старчески походки
	или по старчески
	приседнали пред къщите.
	Но толкова са същите,
	че мене просто ме е страх
	един от тях
	да не замахне със бастуна,
	задето вишната му съм обрал
	и развенчал
	изцяло клонестата й корона.
	Не хуква никой подир мене.
	На други плод
	горчилката преглъщам аз:
	наказваме природата с промени,
	а тя със неизменност нас.
@@	1970
P$
