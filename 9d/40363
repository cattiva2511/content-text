P>
	Туй се викаше гавазин —
	нямаше подобен нему.
	Който бе от Пешо пазен,
	бе опазен шеф, блазе му!

	Ако няма те в тефтера,
	той прегражда ти вратата
	пъргаво като пантера,
	с лапа малко по-космата.

	Шефовете се меняха
	като своите програми,
	даже по-менливи бяха:
	като своите мадами.

	Но на входа им пазача
	си стоеше постоянен,
	бдейки да не ги закача
	посетител непоканен.

	И изглеждаше безсмъртен
	той по горната причина,
	но, разбира се, бе смъртен,
	най-подир и той почина.

	Свети Петър, портиера,
	кимна му: „Колега, зная!“.
	И негледайки в тефтера,
	пусна го да влезе в рая.
@@	2001
P$
