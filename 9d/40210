P>
	В градината, под ябълката…
	Дойде мечтаното време на отпуска,
	а душата не се отпускаше.
	Някаква странна неловкост
	все не ми даваше да легна на чергата
	и да гледам само небето,
	което тутакси ще слезе ниско в клоните.
	Неясно безпокойство
	се носеше нейде из въздуха,
	търсеше глас в бръмченето на пчелите,
	смътно тътнеше в тропота на добитъка
	горе по пътя,
	сгъстяваше се в трептенето на маранята
	и викът на воловарчето го възпламени.
	Изведнъж смътното стана ясно:
	този вик беше мой,
	съхранен в електрическите частици
	на въздуха
	отпреди много и много години,
	когато аз бях воловарчето,
	а в градината, под ябълката —
	градските ми братовчеди.
	Забързан след кравите,
	нямах време за по-сложни чувства,
	освен за омраза към тия, които лежат.
	И тичах нататък,
	където започват стърнищата и къпинаците,
	за да се завърна вечерта
	с изподраскани нозе.
	Тогава и не подозирах,
	че толкова бавно ще зарастват.
@@	1964
P$
