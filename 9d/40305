P>
	Ти не си фигура тъпоглава,
	поздравяваш ме: „Брава, брава!“.
	И ми хвърляш бонбон-комплимент:
	истината била такава,
	каузата ми — права,
	но не бивало да се разгласява
	в дадения момент.
	И аз — хента, пента —
	замлъквам,
	щом е такъв момента.
	Река ли да кажа
	някоя болка,
	ти ми изваждаш от твоята ролка
	ментов бонбон-комплимент:
	изпитвал си същата болка,
	но не бивало в тоя момент…
	Всъщност от тия бонбони-мента
	ти получаваш рента
	с доста висок процент.
	Бих ги казал едни такива,
	ами дип че не бива
	в дадения момент.
@@	1968
P$
