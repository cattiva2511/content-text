P>
	До гуша малко ми дойдоха
	словата за добрата цел
	на преходната ни епоха
	през преходния ни тунел.

	Но пъдех прилепите с лапа
	и газех в локви с гуана,
	щом трябва с нокти да се драпа,
	за да достигнем светлина.

	Но следвайки добрия повик
	към оня светъл миг честит,
	напипах в скалния варовик
	не друго, ами сталактит.

	Били сме още в пещерата
	на древните си прадеди,
	затуй не може светлината
	отнийде да се процеди.

	Отде, за Бога, би се взела
	очакваната светла цел
	да блесне в края на тунела,
	когато той не е тунел?

	Копаейки из терциера,
	най-много може някой ден
	да стигнеш до по-задна ера
	на плиоцен и миоцен.

	Изнизах се назад към входа
	на светлина и слънчев пек
	и си поемам периода
	от кроманьонец към човек.
@@	2001
P$
