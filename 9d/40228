P>
	Ония, които истински се трудят
	и ги наричаме физически работници,
	шмиргелът на техния опит
	така изостря мисълта им,
	че понякога достигат
	върховете на човешкия ум
	с някой свой израз,
	тънък и остър
	като позлатен електрод.

	Ония, които истински са умни
	и тяхно работно място
	са върховете на човешкото мислене,
	слизат до един прост израз —
	че на света единственото нещо,
	което не е относително,
	е трудът.
	Това е другият златен електрод.
	Сключва се веригата,
	по която тече токът на живота.
	Все едно е
	на кой от двата електрода
	ще изгори
	твоята тънка волфрамова жичка.
@@	1970
P$
