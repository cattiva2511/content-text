P>
	Деца, вий май не бихте ми повярвали,
	щом ви го казвам в дом като палат,
	но тъй е — аз съм от ония варвари,
	които завладяха тоя град.

	През угари препускахме неканени,
	зарязвайки по път какво ли не:
	торби, хамути конски и диканени,
	и трупове на хиляди коне.

	Скимтяха гайдите и обичаите
	да ги почакаме, че са назад,
	но ний препускахме и както знаете,
	деца, вий сте родени в тоя град.

	Над ваната глави като лалугери
	надавайте, ослушвайте се в страх —
	дали не крачат варвари през угари?
	Опасност има винаги от тях!
@@	1975
P$
