P>
	Веднъж отидох с делегация
	не в чужда някоя държава
	(къде за мене чест такава?),
	а в нашенско градче тъдява
	и ме посрещнаха с овация.
	По улици добре измити
	потеглихме с колите.
	В хотелчето: постеля-пяна,
	достойна чак да бъде в стих възпяна.
	Навсякъде обноски меки.
	Не виждам нищо аз,
	а мен ме гледа всеки.

	След седмица — в командировка
	пак там, но друга обстановка.
	От улиците неумити
	със кал ме пръскаха колите.
	И нямаше легло за мене.
	Вместо чаршафи-пяна
	хотелиерът се запени,
	че бил съм личност неразбрана.
	И в тая улица,
	и в друга,
	и в съседна
	към мене никой не погледна.
	Вървях като невзрачен чичко.
	Но аз пък виждах всичко.
@@	1968
P$
