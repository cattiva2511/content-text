P>
	Да вземе да ми се счупи налчето
	и аз да не го забележа.
	Но колегата ми Иванчо Криминалчето
	съвсем не бил като мен невежа.

	Съгледал следата от половин налче,
	зер покрай блоковете ни още е кално,
	и си рекъл: пипнах ли те сега, Ювеналче,
	с престъплението ти уникално!

	Другата половинка е в резидента —
	допирате ги и ето го шифъра!
	И тръгнал Иванчо след мен хента-пента,
	запретвайки си полите на шлифера.

	Още първите думи, които се чули,
	му замирисали на парола:
	— Бай Петко, имате ли марули?
	— Свършихме даже и карфиола.

	Ехидно следил как колежката Фани
	ме помъкнали на кафе с колежката Мери
	(ето ти тебе шерше-ла-фами,
	а след това и шарже-д-афери!)

	Накрая аз съм се отбил в комбината
	да проверя за мойто стихотворение,
	а Иванчо депозирал едната
	серия. Очаквайте продължение!
@@	1973
P$
