P>
	Южен град със бели къщи,
	с бели щъркели върху комините,
	с бели облаци над тях.
	Синя планина отсреща,
	сини вирове под нея
	и пъстървата подскача
	да кълве синевина.
	Пъстра е пъстървата в реката,
	пъстри дворчетата с ружи
	и сватбарите с носии пъстри —
	перуники по паважа.
	Булката — забулен паметник
	чака своето откриване.
	Щъркелите от комините
	пращат телеграми.
	И по рамене на кумове,
	и по скутове на сватове
	кацат сватбените дарове
	в тоя град — самият дар от Бога.
	Само старците поклащат тъжно
	своите лица изострени
	като мъдри птици марабу.
	Знаят те, че ще отлитне
	скоро и това люпило
	надалече — да намери
	някъде комин фабричен,
	върху който да направи
	своето гнездо…
@@	1967
P$
