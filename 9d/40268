P>
	Барабанчик, весел чичко,
	както спомнят си малцина,
	известяваше ни всичко
	освен своята кончина.

	И за нея акуратно
	съобщил би на народа,
	но му беше неприятно
	всичко тъжно по природа.

	Предпочиташе децата
	радостно да заподсвиркат,
	като чуят новината,
	че пристига утре циркът.

	Даже в кражба като хванат
	някакво лице виновно,
	моцартовски барабанът
	биеше, а не съдбовно.

	Где е днеска глашатаят
	с милите му кротки вести?
	Даже и децата знаят:
	медията го измести.

	Вече я разбрахме нея
	що с убийства ни досажда:
	медията е Медея —
	своите деца изяжда…
@@	2001
P$
