P>
	Една историйка проста е тази,
	която ни доказва, че да —
	природата грижи се да опази
	беззащитните си чеда.

	Нищо и никакво чедо — калканът —
	гледам го покрай нашия плаж
	при опасност да бъде хванат
	как се слива с пясъчния пейзаж.

	Слива се с песъчинки такива,
	при каквито е отишъл —
	с дребни като сачми се слива,
	но и с едри като чакъл.

	Ако има на пясъка клечка,
	довлечена не знам откъде,
	за калкана не представлява пречка
	подобна шарка да си даде.

	Най-подире с рибарските мрежи
	слива се пустият му калкан,
	та трудно рибарят да забележи
	плячката за своя тиган.

	Продължава усилията си дръзки
	и с тигана се слива съвсем,
	и на олиото самите пръски
	имитира по гръб и корем.

	След което се слива с тази
	басничка, доказваща ни, че да —
	природата грижи се да опази
	беззащитните си чеда…
@@	1974
P$
