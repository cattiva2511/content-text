P>
	Ботуш.
	Проста работа уж.
	Един ляв,
	един десен.
	Но аз се замислих
	и останах потресен.
	Тук се крие кюляф:
	стъпваш първо с ляв,
	после с десен.
	Или първо с десен,
	после с ляв.
	И вървиш.
	Получава се равновесие.
	Пътят ти уж е прав.
	А така ли стои тоя въпрос?
	Не! И не бива по тоя въпрос
	да се оставя актива бос.
	Стъпил си първо с ляв,
	после ужким със десен.
	Ами додето десния
	е още надвесен?
	Какво се получава,
	объркана главо?
	Получава се уклон наляво!
	Стъпил си с десния,
	а левия, то се знае,
	още из въздуха се мотае.
	Не е ли определено ясно,
	че това е уклон надясно?
	А всеки уклон на нас е чужд.
	Затуй аз измислих
	праволинеен ботуш.
	Няма десен и ляв —
	само прав!
	И не е толкова скъп,
	защото се ползва само един калъп.
	Ако е малко корав,
	с повече вакса
	недостатъкът му ще се навакса.
	Може вървежът ти
	да изглежда куклен,
	но няма опасност
	от никакъв уклон.
	И не е въпрос
	единствено до вървежа.
	Инак като те ритнат,
	си цял невежа —
	не ти е ясно:
	отляво ли те ритат
	или отдясно.
	А при моя ботуш
	още в първия миг
	разбираш, че това е
	праволинеен ритник…
@@	1968
P$
