P>
	Снощи,
	като разрязвах с ножа
	препечената агнешка кожа,
	един от моите гости,
	не зная отде накъде
	настроен философски
	още преди да се наяде,
	ей такава една реч поде:
	— Страх ни е, братчета,
	за своята кожа.
	И аз като всяка твар божа,
	за кожата си се тревожа
	и съм готов да се изложа,
	и съм готов да се подложа,
	само и само
	да отместят ножа
	от моята кожа.

	Както разрязвах
	препечената агнешка кожа,
	спрях и загледах ножа.
	Всъщност ножа
	не е опрял о нашата кожа,
	а о препечената кожа
	на тая твар божа.
	Страх ни е тая препечена кожа
	да не ни се изплъзне
	под ножа…
@@	1971
P$
