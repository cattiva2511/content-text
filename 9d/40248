P>
	Не зная с право ли
	или напусто,
	ала понякога изпитвам чувство,
	че вече дълго съм живял.
	Отдавна в тоя градски механизъм
	и аз като съставка влизам —
	пружинка, лостче или вал.
	А тук дойдох от каменист превал,
	от къщата ни с каменни скамейки,
	от каменните воденици караджейки,
		от каменния век.
	А сякаш че съм тукашен човек
	от памтивека и се смея
	на смешното, а на злините смея
	да казвам, че са си злини.
	С това и храня се от младини,
	засмян, потаен или ясен —
	професията ми е
		да съм несъгласен.

	Не е ли много туй
	за мойто поколение?
	Дори основна грешка и да няма,
	то има в цялата програма
	едно неимоверно ускорение.
	И аз съм лостът, валът или винтът,
	пренатоварен
	от извънпроектна мисия.
	И с право някой ден ще ме отвинтят,
	да не увредя някоя трансмисия…
@@	1975
P$
