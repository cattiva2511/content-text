P>
	Пенсионерите играят на карти.
	Чернеят се по пейките
	в градината срещу нас
	като тюлени,
	изхвърлени от морето на живота.
	Играта е твърде вяла.
	Всеки залага своето време
	да бъде загубено,
	но никой не се блазни да го спечели.
	А колко бурна беше играта доскоро!
	Гордо шестваха асовете.
	Девятките превиваха смирени гърбове,
	затаили надежда да станат козове.
	Дамите, ах, дамите
	между асовете и валетата
	как усилваха силните фигури!
	Картите бяха добре гланцирани,
	не се залепваха една о друга.
	Това даваше възможност
	бързо да се комбинират
	и да бъде бит даже опитен противник.
	А сега картите са изтрити.
	Познават се откъм гърба
	и не е интересно да се играе.
	Някой ще изтича до будката
	да купи нови карти.
	Тя е съвсем близо —
	на края на градината…
@@	1970
P$
