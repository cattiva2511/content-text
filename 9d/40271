P>
	— Татеенце, жаден съм. —
	Чашата
	сякаш не бе пълна
	с витошка вода,
	а с приспивателно:
	две глътки и отново затвори очи.

	Спи, момчето ми, спи.
	Ти си бъдещето,
	имаш право да ме събуждаш
	и да заспиваш отново
	под неясните очертания
	на своите завивки.

	Твоят дядо и мой баща,
	който е миналото,
	често смущава сънищата ми,
	а щом отворя очи,
	пак заспива на баира над село
	под ясните очертания
	на една петолъчна звезда.

	А аз съм настоящето.
	Изглежда, имам правото
	само да бъда събуждан.

	Спи, момчето ми, спи…
@@	1964
P$
