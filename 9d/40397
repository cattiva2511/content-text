P>
	Кърлеж на къра лежи,
	а край него рой кърлежи
	по целия кър
	кръжи ли, кръжи:
	такър-такър.
	И понеже не мръдва лентяят,
	работливите го ругаят:
	— Стига на наш гръб си лежал!
	— Срамиш бащиното си име!
	— Да се впиеш май ти е жал
	в някое кравешко виме
	или в човешко такова,
	та лежиш на морална основа?

	А пък кърлежът просто от мързел
	не беше за плячка забързал
	и от мързел не беше разбрал,
	че чрез мързела бе се обвързал
	с най-добрия за кърлеж морал:
	по-добре да се случиш
	кърлеж такъв,
	отколкото кърлеж, винаги смучещ
	кръв!
@@	1987
P$
