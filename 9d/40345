P>
	Чрез придобитите дотук
	апартамент, кола и вила,
	до граф или поне до дук
	съдбата ме е доближила.

	Откъм имот съм изравнен,
	но още не откъм прислуга.
	Дори, по-точно, освен мен
	прислуга всъщност няма друга.

	И майордома аз съм сам,
	и интенданта с пълна чанта,
	и донжуана на мадам,
	и гувернанта на инфанта.

	Кое с ръце, кое с глава,
	останалото го умея.
	Най затруднява ме това:
	самичък да съм си лакея.
@@	1984
P$
