P>
	Жин-жин! Жив-жив!
	Никой не е толкова жив,
	колкото косача.
	Жин-жин!
	Хванал косилото
	за дръжката от волски рог,
	върти го той, върти:
	жин-жин, жив-жив,
	хванал за рогата
	бика на живота.
	Ухаят откосите лековити билки,
	пропъждайки с димящата си магия
	далеч от косача всички болести.
	Жив-жив!
	И не подозира косачът,
	че точно в тоя момент го харесва смъртта,
	очарована от неговото майсторство.
	Набелязва си го в тефтера
	и когато й потрябва,
	ще мине да го отведе
	заедно с друга група наемни работници.
	Какво пък толкова, косачо,
	най-после ще постъпиш
	при добър работодател,
	който си разбира от занаята.
	Жин-жин! Жив-жив!
@@	1999
P$
