P>
	Да бъдем днеска интелектуалци
	не е достатъчно да сме с брада,
	а трябва куфарче да стиснем в палци,
	тогава — стискай палци — вече да!

	Какво пък толкоз — мода. Но не е ли
	за модни вещи странно туй, че те
	приличат на кутии за дуели,
	каквато мода няма въобще?

	Понеже всички гълтаме обиди,
	а за дуели никой не е луд,
	недалновидният човек ще види
	в туй куфарче излишен атрибут.

	Но не! В дуел на всичките дуели
	надвива тоя век на оня век:
	кожарската индустрия печели,
	а кожата запазва си човек…
@@	1987
P$
