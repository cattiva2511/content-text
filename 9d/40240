P>
	От вчера старият дом е пуст.
	Огромен железен топуз,
	залюлян от стрелата на крана,
	думка по стените му
	от отзарана.
	Новото време навлиза чрез взлом
	в стария дом.
	Махнах любезно
	към кабината на механика.
	Хубаво е, че не измислиха
	друга механика
	за събарянето му, а такава
	която стилно му подобава.

	В тоя дом, който сега е пуст,
	мереше времето
	часовник с топуз.
	Не се чуваше нервно да цъка
	тоя много патил часовник комай,
	а с една достолепно прикрита мъка
	и със собствена тежест
	вървеше към своя край.

	Домакинята теглеше дюли за сладко
	в една стара паланца,
	каквито отдавна се срещат рядко:
	система от лостове и топузи
	срещу други лостове се тътрузи,
	примитивна, но не грешаща, защото
	самото земно притегляне
	съизмерва теглото.

	Даже на обкованата с ламарина порта
	отвънка имаше топуз окачен
	и безотказно
	като вратите на аеропорта
	сама се затваряше тя зад мен.

	С махала и топузи
	всичко беше вървяло
	и сега съвсем естествено се понесе ек
	оттам на едно по-голямо махало,
	закачено о края на един век…
@@	1975
P$
