P>
	Мисля си: кога се възмъжава?
	Бях войник. Но не, не бе тогава.

	Появиха се жени. За тях
	бивах мъж. За себе си не бях.

	Гледах още с детските очи.
	В снимките тогавашни личи.

	И посрещнах с пълна изненада
	факта, че животът ме напада.

	Удряше ме той отсам, оттам.
	Гръмко викаше да се предам.

	Но не падах аз, не падах.
	Двойно от това се изненадах.

	И разбра се някак отведнъж,
	че това е всъщност да си мъж.

	А сега? Сега какво остава?
	Да науча как се остарява.
@@	1974
P$
