P>
	Моите лели и братовчеди
	имат особено чувство за хумор:
	трийсет години се смеят
	на едно и също нещо. —
	Как, когато съм бил малък,
	и майка ми и баща ми излезли,
	съм заплакал: „Аз съм самичък!“.
	А къщата била пълна
	с лели и братовчеди.
	„Аз съм самичък!“ — ечало селото
	и колкото повече хора
	се трупали около мене,
	толкова по-силно: „Аз съм самичък“,
	противно на всяка логика.
	Всички започнали да се смеят
	и не спират вече трийсет години.
	Щом ми дойдат на гости,
	и прихват веднага:
	„Аз съм самичък“.
	Защо се смеете?
	За трийсет години
	светът не стана по-логичен.
	Само двамата души са други,
	без които в тоя милионен град
	като нищо бих заплакал:
	„Аз съм самичък“.
@@	1966
P$
