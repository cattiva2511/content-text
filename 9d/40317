P>
	— Какво има? — рече жена ми.
	А щом има, тя не се мами.
	— Има — рекох. — Казват,
	че ний, сатириците,
	сме били против строя.
	Да им изсъхнат езиците!
	Но тя ми прекъсна пороя
	от клетви:
	— Я казвай ясно!
	— Ами че ясно:
	искаме всичко да стане частно.
	— Чувай — рече жена ми, —
	когато го осъществите,
	да не вземете да си блъскате главите
	на кого какво се пада?
	Ще искаш модната къща „Лада“.
	Да си понося, доде съм млада!

	Децата дочуха наште тревоги
	и завикаха:
	— Искаме
	шоколадената фабрика в Своге!
	— Млък бе! — ревнах им. —
	Глупави хлапетия.
	Ще вземем букьовския завод за хартия.
	Баща ви ще издава
	книга след книга.
	Тогава
	шоколадът ще ви достига.

	Тъщата заиска старозагорските бани
	с принадлежащите им хотели и вили.

	Ей туй разпраделение много ни бави,
	та още целта си не сме осъществили…
@@	1972
P$
