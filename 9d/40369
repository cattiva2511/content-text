P>
	За всичко друго, но за брадва
	не ми е минало през ум,
	че също може да ме радва
	и тя в житейския ми друм.

	А случката почти нелепа:
	изсъхнало това дърво,
	та го сека сега и цепя
	за огъня, че за какво?

	Когато сам и с други хора
	се палех тука като млад,
	дървото сенчесто на двора
	ме приютяваше на хлад.

	Сега, когато се задава
	отвсякъде към мене студ,
	изсъхнало то да ми сгрява
	ръцете за последен труд.

	Жени прегръщал съм на младост,
	идеи — заедно с това.
	И днеска също имам радост:
	прегръщам снопчета дърва.
@@	2001
P$
