P>
	Никой от жителите на малкото ни селце
	край малкото ни градче
	не беше ходил в Столицата
	и навярно затова с такава неистова носталгия
	се пееше по вечеринките шлагерът от 30-те години:
	„София, бабам, София,
	хората ядат и пият,
	богат живот живеят“.
	Разбира се, когато заживях и аз там,
	се оказа, че хората не живеят чак толкова богато,
	тъй като всичките им пари отиваха за апартамента
	и за дрешките на децата,
	за парното, за тока, за телефона, за компютъра.
	Но старият провинциален шлагер
	навярно е съдържал метафората,
	че фактът да живееш в Столицата
	е богатство сам по себе си.
	Както и да е, не за това е думата,
	а за това, че след всичките ми усилия
	се оказа,
	че столицата на България вече не е София,
	а столицата на България вече е Брюксел.
	Където не съм ходил.
	Върнаха ме на изходното положение,
	но не се сърдя.
	Как да се сърдя —
	нали точно затова оная игра
	с малкото хазартно зарче,
	при която все те връщат на изходното положение,
	се нарича „Не се сърди, човече“…
@@	2000
P$
