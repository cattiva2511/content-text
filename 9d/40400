P>
	Обикновено волът не обича
	ковачът да го подковава
	и с упоритост бича
	мучи,
	фучи,
	не дава.
	От малък туй го знам,
	а днеска гледам — волът тича
	сам
	към наковалнята и слага
	във менгемето сам копита.
	„Ковачо, де си? — погледът му пита. —
	Не се бави!
	Ела ме подкови
	веднага
	от другите волове по-добре!“
	Бре!
	Не се стърпях, попитах вола:
	„Ти май си вол от нова школа?“.
	Отвърна ми едва-едва
	повдигайки над наковалнята глава:
	„Не съм от друга школа повлиян,
	а от човешката ви школа, негли:
	вол, който е идейно подкован,
	хомот не тегли.
	Та затова
	към наковалнята се носим презглава“.
@@	1987
P$
