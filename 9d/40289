P>
	Изпращат го ония същите роднини
	и то със оня същия приветствен вик,
	със който преди осемнадесет години
	посрещнаха кърмачето: „Здравей, войник!“.

	А ние им се сопвахме, че дотогава
	единни ще са земните полукълба
	и ако някъде все още прозвучава
	стрелба по тях, ще бъде тя при веселба.

	Роднините мълчат, а с майка му самите,
	като че да се извиняваме пред тях,
	сега партенки правим му от пелените,
	а от надеждите си някогашни — смях.

	Дано съдбата милостиво го предпази,
	когато утре закомандва му „раз-два“,
	с ботуши друго повече да не прегази,
	защото никак не е малко и това.
@@	1986
P$
