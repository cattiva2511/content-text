P>
	Кацна гарга край Ниагара,
	че като гракна: — Грак!
	Стига си дигала пара,
	ма Ниагаро!
	Ей сега ще похлупя под звуков капак
	твойто корито старо:
	ще те надвикам с грак,
	Ниагаро!
	Имам си нужната човка,
	имам си нужната подготовка,
	да не говорим пък за мерак.
	Грак! Грак! Грак!
	Но естествено от голямата влага
	и от усилие врат да протяга
	гаргата скоро прегракна.
	А пък за гарга това е беда.
	Другаде — да,
	но тука поне има вода
	човката да си оплакна.
	Рече си гаргата и пийна водица
	от Ниагара.
	Това я накара
	да се почувства още по-важна птица.
	— Га! Га! Е, сега
	аз съм на силата си в разгара:
	с Ниагара си правя гаргара!…

	Може би не ми хващате вяра,
	обаче аз бях
	снощи на гости у тях
	и я чух и видях
	как до късничко през нощта
	тая същата гарга си прави гаргара
	даже с неща
	по-големи от Ниагара…
@@	1980
P$
