P>
	Най-отдолу се слага
	малко плява,
	само че не такава,
	ами словесна.
	Тя от другата
	с това е по-интересна,
	че от нея не се приготовлява
	хартия, а хартия се изхабява.
	После донасяте
	няколко клечки —
	обикновени, а не клечки важни.
	Дори да са влажни,
	няма значение:
	заедно със сухото
	гори и суровото,
	както е и в областта на словото.
	В изобилие,
	като вестникарски творби,
	под ръка ще имате
	доста върби.
	Ех, върбата не е дърво,
	ама става за тържество.
	Доста ще си изпатите,
	като влачите габърите, чепатите.
	То на всички от габъри
	ни додея:
	по тях чворове милион,
	а от никой чвор
	не покарва клон,
	също като стихотворение
	с образ до образ,
	а пък няма идея.
	От дън гори
	докарвате пън.
	Може и да не гори,
	но без пън — сакън!
	Прибавяте сухи ластуни
	от тикви и от кратуни
	(с рими или без рими,
	те са така преплетени,
	че са неотделими).
	Накрая вземате вестник,
	само че специален да е той —
	празничен брой:
	с оди, оратории и хорали,
	изобщо такъв,
	който е предназначен да пали.
	Драсвате му кибрита,
	лумва кладата страховита,
	и довършвате своето дело добро,
	като бутвате вътре читателя
	да играе
	нестинарско хоро.
@@	1966
P$
