P>
	Да, ние вече не пътуваме,
	а правим се, че сме на път,
	и тъй изкусно се преструваме,
	та не разбира го светът.

	В купетата на бързи влакове
	с кафе закусваме на крак
	и мамим махащите макове
	да махат за изпроводяк.

	От самолетите през облите
	илюминаторни стъкла
	почти ръкуваме се с облаци
	и със небесни светила.

	Но всъщност пак сме си по къщите
	и в службите си пак седим,
	понеже и сега за същите
	неща говорим и мълчим.

	Старее нашто поколение
	и става жребий твой и мой
	на път — привидното движение,
	в дома — привидния покой.
@@	1970
P$
