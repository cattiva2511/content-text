P>
	Примесен тая сутрин с хората припрени,
	ослуша се и доста смаян ти откри,
	че вече не пищят заводските сирени
	тъй както някога го правеха в зори.

	Пленен от песните им, спираше да сее
	баща ми жито по планински камънак
	и слизаха развързаните Одисеи
	надолу — със сирените да сключат брак.

	Сега заводите са други и езикът
	по-друг им е. Спокойно пушат със лули.
	Защо да си дерат гърлата да ни викат —
	та другаде къде ли бихме отишли?

	Върви! Напразно стига си се питал
	дали това е мирна тишина добра
	или надменна тишина на победител.
	От мълчаливия не можеш го разбра.
@@	1975
P$
