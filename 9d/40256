P>
	Обичам дълго да събирам сили
	чрез мързел на огрения балкон.
	Но пишещата ми машина цвили
	към мене с челюст на озъбен кон:

	„Ехей, с филджан кафе насам-нататък
	не се мотай в халат като дервиш —
	възсядай ме и като мой придатък
	владенията си да разшириш!“

	Машина европейска — все да тропа.
	Разбирам — туй е нейния закон.
	Но само холът ми е към Европа
	и част от западния ми балкон.

	А стаята ми пък е в Ориента.
	Тъй архитектът ме е наредил
	и аз се скитам из апартамента
	насам-натам все тъй недраг-немил.

	Европа вика: — Хайде, няма време!
	А Ориентът вика: — Поседи!
	Аз, като верен син на свойто племе,
	изчаквам малко кой ще победи.
@@	1981
P$
