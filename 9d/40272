P>
	Ти се вслушваш надалече
	да не заплаче малкият
	и не чуваш тия двамата
	на съседната пейка.
	Той й чете от тетрадка
	свои стихове
	и тя го гледа безкрайно влюбено,
	макар стиховете
	да са безкрайно лоши.
	Колко е просто всичко.
	А аз се страхувах
	да не би да ме обичаш,
	защото съм поет.
	Нищо не съм разбирал.
	Нима може да ме обичаш,
	задето нощем
	ти преча с лампата,
	а денем,
	когато бъбриш за делнични работи,
	с горчивина долавяш,
	че не те слушам.
	Каза ли нещо?
	Да, време е да си ходим.
	Не викай детето —
	то само ще ни настигне
	и ще тръгне между нас,
	мъничко като запетайка
	между две сложни изречения…
@@	1966
P$
