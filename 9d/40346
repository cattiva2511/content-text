P>
	Кой ме на книга научи,
	след като имахме крава?
	Хубава книга се случи,
	лош бе на кравата нрава!

	Крава човек да настига,
	в книга след туй да надзърва!
	Тъй се четяло то книга,
	а при това още и първа.

	Нямаше участ по-друга
	после и с другата книга:
	хайде завръщай съпруга,
	хайде след туй дечурлига.

	Тъкмо човек се обърне
	гърбом към свойто даначе,
	гледа запенило бърни
	по-зло говедо обаче.

	С яки рога и копита
	всяка ограда строшава,
	гази и прави на пита
	нивичка не, а държава.

	Както прочел си два реда,
	книгата пада веднага,
	а за такива говеда
	нямаш дори и тояга.

	Тоя свят, вечно за жалост
	от раздвоение патил,
	в мен въплъти свойта цялост
	на говедар и читател.
@@	1984
P$
