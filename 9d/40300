P>
	Ох, автор да си само
	не е нещастие голямо.
	Е, вярно, ще ти кажат не,
	ала едничко не поне.
	Къде-къде е по-проклета
	редакторската ни несрета:
	да казваш дневно трийсет не-та
	и то на хубави момчета.
	Затуй, щом почна есенният дъжд,
	аз рекох: — Боже, тъй задръж
	неделя, даже две,
	та белки никой
	не домъкне стихове.
	Уви, те по-обилно заваляха
	и от самите дъждове.
	Отново заживях с надежда,
	когато хвана страшен мраз.
	Момчета, рекох си, изглежда
	ще си останете у вас.
	Уви, те бяха пламенни души,
	студът не смогна да ги съкруши
	и пак затрака кастанета
	на тия пусти не-та.
	А щом пропя напролет косът,
	помислих — свършено е с мен,
	сега момчетата ще носят
	не трийсет — триста работи на ден.
	Ала безкрайно удивен
	останах сам във свойта стая.
	И в сладостна омая
	от тоз обрат внезапен,
	отидох на прозореца
	безцелно да позяпам.
	Тогава ги съгледах в парка:
	прихванал всеки по една другарка,
	облечена във рокля ярка,
	изчезваше в гората без следа.
	О, най-подире
	те отиваха да чуят: „Да!“.
@@	1964
P$
