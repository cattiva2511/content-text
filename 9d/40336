P>
	Като гледам
	жената, децата и обществото
	с какви мощни антиимпулси
	ми отблъсват куража
	още преди да кажа, каквото
	съм намислил да кажа,
	смятам, че може в критично време
	тая енергия всички ни да оварди
	по-надеждно
	от разните скъпи системи
	сейфгарди.
	Ако някога вземат ония,
	проклетите,
	да си пратят към нас ракетите,
	дайте ми само една фуния
	и не отлагайте даже банкетите.
	Ще застана у нас на балкона,
	а може направо и от паважа
	да се провикна през мегафона:
	— Ей, чуйте какво ще ви кажа!
	И тогава цялата нация
	с усвоения вече условен рефлекс
	ще излъчи свойта пулсация
	едновременно, както се пие чаша на екс,
	да отблъсне думите ми, нали?
	А пък заедно с тях и ракетите
	на ония там, клетите,
	ще се върнат откъдето са и дошли.

	И тогава у нас на балкона
	или долу де, на паважа,
	ще ви призная (без мегафона),
	че не съм и помислял
	нещо да кажа…
@@	1980
P$
