P>
	Намигаше ни дяволито бай Коста,
	хванал се на дявола о ръката:
	Трайте бе! Това е да мина моста,
	ще му пусна ръката отвъд реката.

	Е, не викайте толкоз, любезни.
	Да се пусна баш тук на средата,
	дето са най-дълбоките бездни?
	Много ви здраве със днешна дата!

	Първо, колко пъти съм ви разправял,
	че костюмът му не е толкова черен.
	И второ, аз ще измамя стария дявол,
	защото съм дявол модерен.

	И наистина премина бай Коста,
	облегнат на дяволовото рамо.
	Само дето беше по-дългичък моста
	и реката — по-голяма от Ропотамо.

	Тутакси бай Коста пусна ръката
	на дявола и сега ще го намерите
	съвсем свободен оттатък реката —
	на Острова на Пенсионерите…
@@	1973
P$
