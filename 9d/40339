P>
	Нали съм филолог, ако не с друга
	наука, с тая имам допир пряк:
	че коренът на думата съпруга
	а и на думата съпруг е впряг.

	Жена и мъж, ний теглим свойто рало
	тъй както се е правило до днес,
	а с него и каквото е придало
	съвремието ни като прогрес.

	Например дядовият вол и крава
	в хомота знаеха кое кому —
	бе десен волът, кравата бе лява,
	смениш ли ги, реват на място: — Му-у-у!

	А ние с моята освен че знаем
	местата си, но всеки би могъл
	да бъде и взаимнозаменяем
	при левия и десния жегъл.

	И правим го. Но най ще се похваля
	с най-важното, а именно, че ний
	не се нуждаем даже от копраля,
	ами самички викаме си: — Дий!…
@@	1980
P$
