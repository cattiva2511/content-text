P>
	Канцеларският бог, който постоянно ни вае
	от хартия, по свой образ, ни каза накрая:
	„Май сте готови. Я да ви видя. Това е.
	Хайде сега да населите рая“.

	И рече ни книжният господ: „Тръгнете!“.
	И ние закрачихме — книжни левенти,
	малко тромаво влачейки си нозете
	от концепции, диаграми и перфоленти.

	И торсовете ни от пресовани протоколи,
	и мозъците ни от хартиено вещество —
	какво ли не се раздвижи, какво ли!
	Книжният господ празнуваше тържество.

	И дори като каза: „Вървете и се множете,
	че ми трябват и други чеда като тия“,
	и това стана, макар на мъжете
	и на жените всичко да бе от хартия.

	Чак на седмия ден сътворението му рухна,
	когато трябваше да ни вдъхне душа:
	хвръкнаха всички хартийки, щом Господ духна,
	а дявола, то се знае, го досмеша.

	Носехме се, превърнати в целулозен прах,
	а в опразнената вселена на поразия
	отекваше ехото от зловещия смях
	на Мефистофел, който не бе от хартия…
@@	1977
P$
