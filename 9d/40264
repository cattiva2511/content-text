P>
	Дай вар,
	че и тук се пропукал таванът!
	Вече ми е ясно
	какво е правил Господ
	на осмия ден след сътворението на света:
	започнал е да го ремонтира.
	А пък на мене
	за това ми отива и седмият ден.
	Защо след като с толкова труд
	си изградим апартамента и вилата,
	те тутакси започват да се рушат?
	Латекс, мазилка, дървояднина
	се сипят по главите ни,
	та побеляваме и млади.
	Навярно Господ иска да ни каже,
	че не е важно да си ограждаме
	място в пространството,
	а по е важно
	да си оградим място във времето.
	Демек — да ни запомнят
	с добро и с честно име
	и тъй нататък.
	Но както видяхме в последно време,
	стените на времето
	се оказаха по-ронливи
	и от стените на пространството.
	Дай вар…
@@	1999
P$
