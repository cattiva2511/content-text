P>
	Моят съгражданин Джими
	нямаше забележими
	таланти.
	Джими имаше име
	на фанте.
	Знаехме всички добре,
	че служи на ФБР.
	Изведнъж нашият динозавър
	връща се с диплома на бакалавър.
	Защитил дисертация
	за някаква супермутация
	на някакви омове и някакви кванти.
	Гледай го пустото му и фанте!

	Но завистта какво ли не прави. —
	Негов колега веднъж ми разправи
	цялата тая тайна
	необичайна.
	Джими бил зачислен
	да следи всеки ден,
	всеки момент
	и всеки миг
	един доцент
	математик.

	Оня издава книга —
	Джими от нея глава не дига,
	Джими с кориците я изядва,
	за да може
	на началството да докладва.
	Лекции оня изнася.
	Джими, колкото и да не му изнася,
	седнал до някоя минижупка
	(сърцето му тупка ли, тупка),
	но не смее да се залисва:
	всичко до буква записва —
	хем да го мислят, че е студент,
	хем да не изпусне
	политическия момент.
	През лятото оня отива на плаж,
	Джими в дома му прави тараш.
	Де що има там чекмеджета,
	Джими из тях шета ли, шета.
	Формула още сурова,
	още съвсем неготова,
	вече успява Джими да разшифрова.
	Навлязъл в пустата му наука.
	Лесно ръка протегнал оттука
	и откъснал първия лавър —
	дипломата на бакалавър.

	Свърши завистливият му колега.
	Погледнах го с утешителна нега:
	— Нищо, рекох му,
	Джими направил вчера,
	а ти утре ще направиш кариера,
	проследявайки някой друг.
	— Ще направя на мук —
	сряза ме той свиреп. —
	Нали следя теб…
@@	1970
P$
