P>
	Тази история — истина чиста —
	до нашето време доведе я
	усърдното перо на хрониста
	Ксенофонт от град Никомедия.

	Навремето Месемврия бил остров
	и от него до континента имало мост.
	Обаче положението станало много остро
	от един съвсем неочакван въпрос.

	Ни едно магаре не смеело да прекрачи
	до града — запъвало се на моста.
	Ще кажеш, градът за магаре ли ще заплаче?
	Но заплакал градът и то доста.

	Заговорвал ли някой за някое учреждение,
	че магарешки му е просто ината,
	децата се блещели в недоумение
	пред такава думичка непозната.

	Философствал местният философ,
	но народа го хващала просто невроза
	и въздишал от носталгия: — Оф,
	няма вече чиста магарешка поза!

	„Не пожелавай на ближния си жената,
	нито осела му!“ — Господ бил писал.
	Но хората следвали само едната
	препоръка, другата нямала смисъл.

	Случвало се местният вестник да срита
	някого, ако не е фаворит,
	но публиката с въздишка нескрита
	въздишала по истинско рит.

	Проумели и стари и млади,
	че е гибелно всяко отлагане,
	и насипали провлак — къде с бригади,
	къде с данък самооблагане.

	И мостът вече, естествено,
	престанал дългоухите да тревожи,
	и всяко от тях влязло тържествено
	в града, сякаш вози син божи.

	И лицата на хората засияли,
	изчистени от всякаква мизантропия —
	вече гледали самите оригинали,
	а не техните жалки копия.
@@	1973
P$
