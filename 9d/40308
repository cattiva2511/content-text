P>
	Свърши се с тия
	заседания и съвети
	из опушени здания
	и кабинети.
	Ние сме вече Европа.
	(Няма вечно Европа
	на прага ни само да хлопа!)
	Кой да се възвишава
	или напъжда,
	на делови обед сега се решава
	или на вечеря обсъжда.
	Сърбайки супата с магданоз,
	поставяме въпроса за тоз,
	дето много е вирнал нос.
	И положението му е под въпрос.
	Режейки с ножа сърмите,
	сърдити
	решаваме на кого
	да се свият сърмите.
	Между два медальона с гъби
	решаваме кой на кого ще се озъби.
	Между някоя и друга разплата
	решаваме
	кой да стане на шопска салата.
	Пардон — между някоя и друга салата
	обмисляме свойта разплата
	(така е, като се смесят вината).
	Изяждаме някого с хрян,
	удавяме другиго в чаша с айрян.
	А който е най-независим и серт,
	него го изяждаме за десерт.
	След като всичко
	е оглозгано общо взето,
	идва времето на кафето.
	Пийваме и си тръгваме сетне.

	Ако вземе човек да пресметне,
	май че повече народ
	сме изяли,
	отколкото старите канибали.
@@	1968
P$
