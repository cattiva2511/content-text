P>
	Не срещам хороскопите с обида,
	а с пълно равновесие, защото
	съвсем не вярвах им за индивида,
	обаче вярвах им за обществото:
	ще дойде ерата на водолея —
	светът ще бъде благороден в нея.

	Додето всички гонеха богатства
	или пък власт — отвека туй се прави —
	богат се чувствах аз, че властва
	духът ми над баналните им нрави:
	на дребно няма като тях да се пилея —
	ще чакам ерата на водолея.

	А после към младежките надежди
	прибавих и заканата си дива,
	към обществото гледайки под вежди,
	когато под мустак ми се подсмива:
	ще дойде ерата на водолея —
	тогава всички ви ще попилея!


	Потекоха години на пантери,
	на лъвове, на зайци, леопарди —
	и трябваше човек все да се звери
	от кой ли звяр по-първо да се варди.
	Напълно бях забравил, че живея
	заради ерата на водолея.

	Но днеска от екрана по пижама
	какво дочувам, дявол да го вземе:
	четейки хороскопите, мадама
	безстрастно казва, че от сума време
	били сме в ерата на водолея.
	Е, да, подляха ми вода и с нея…
@@	2001
P$
