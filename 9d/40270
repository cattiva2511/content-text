P>
	От изток идваше денят, но беше
	за дядо ни последен тоя ден.
	На смъртен одър старият лежеше,
	като от оран тежка изморен.

	Приведени, във стаичката ниска
	дойдоха едрите му синове
	и внесоха, тъй както той поиска,
	отгледани от него плодове.

	Устата му безсилна се затвори,
	но той изгледа внуците поред
	и мъчейки се пак да проговори,
	повдигна едра пита слънчоглед.

	Във тоя миг на ризата ръкава
	се свлече върху смъртното легло
	и трепнахме — ръката бе кафява
	и суха като есенно стъбло.

	И сякаш в слънчогледовата пита
	преляна беше по незнаен път
	и силата на таз ръка изпита,
	и нейната човешка кръв и плът.

	И ний, поклонниците на герои,
	стоим пред дядо, сключили уста,
	в поклон пред този, който дните свои
	изминал е без подвизи в света.

	А той мълчи. Очите му догарят.
	Сърцето глъхне, глъхне, глъхне. Край.
	Смъртта е туй. Прозорците отварят
	по древния народен обичай.

	Навън люлее вятър слънчогледа
	и сякаш в ранната синевина
	навежда някой питите и гледа
	дали са зрели всички семена.
@@	1954
P$
