P>
	Един плъх,
	както в трюма
	сума
	блага нагъва,
	усети отнякъде влажен лъх
	и рече: не ще и дума,
	че корабът ми потъва!
	И додето други се колебаят,
	той го напусна пръв,
	тъй като обичаят
	на всички плъхове е такъв.
	Да, но корабът нямаше друга пробойна
	и продължи да си плава,
	зер пробойна от плъх
	туй не е бойна
	пробойна,
	та кораб да потопява.
	И зад кораба нашият плъх,
	чак додето остана без дъх
	удря ядосан вълните с опашка:
	ей че работа — опитен плъх,
	как извърших постъпка хлапашка!
	Поуката ли?
	Недейте се грижи за плъха —
	все в някой кораб ще се напъха!
@@	1988
P$
