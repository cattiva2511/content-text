P>
	Какво говорите,
	че изкуството било необходимо,
	за да придава стойност на живота?
	Животът е напълно случайна работа,
	на която не бива да се отдава
	голяма стойност.
	Ако Земята беше
	с десет хиляди километра
	по-далече от слънцето,
	отколкото е сега,
	ледниковият период не ни мърдаше
	и нямаше да има кой да ни откопае
	заедно с мамута Жарков.
	Ако Земята беше
	с десет хиляди километра
	по-близо до слънцето,
	щяхме да изгорим като Икар,
	само че пълзейки.
	А какво са десет хиляди километра?
	Годишният пробег на личния ни автомобил
	и то като се стискаме за бензина.
	Животът свършва
	на десет километра над главата ми
	поради разредения въздух.
	На десет метра под нозете ми —
	безплодието на скалите
	и огънят на магмата.
	И на целия тоя тънък сандвич,
	наричан живот,
	който и без това е толкова скъп,
	аз трябвало да му придавам стойност?
	А къде е, моля,
	космическият пазар,
	на който ще се реализира
	тая стойност?
	Ясно е, значи ще трябва да чакам
	и да му възникне на Космоса
	пазарната икономика,
	когато в него още няма
	дори втора сергия.
	Нещо са сбъркали силогизма:
	това, че изкуството
	придавало стойност на живота,
	означава само,
	че животът
	не придава стойност на изкуството.
@@	1999
P$
