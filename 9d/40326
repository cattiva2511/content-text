P>
	Животът, разбира се, не е ласка:
	един отсам те тласка,
	други оттам те тласка.
	На мене не ми нанесоха
	рана рязка,
	някой само лекичко ме одраска.
	И тъкмо драскотината позарасне,
	вземе, та пак ме драсне.
	Нищо работа — драскотина.
	Човек с драскотини
	може да живее и стотина
	години.
	Но не може да докосва отрова.
	Това е страданието ми от оногова,
	който лекичко ме одраска.
	Здравата ръка е щастлива
	не само че може да ръкопляска,
	но и че може да се облива
	безвредно например със цианкалий
	като със сок от портокали.
	А с одрасканата ръка
	не е така:
	през цепнатината
	на драскотината
	всяка отрова, колкото и да е слаба,
	прониква и може да ти изяде хляба.
	Отровата от думи даже и тя
	оттам лесно минава в кръвта.
	Още повече,
	че и тия драскотини върху ми
	и те са от думи…
@@	1975
P$
