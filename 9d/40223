P>
	Старомоден, с форма на карета,
	още по шосето крета
	някой вехт автомобил,
	малко смешен, малко мил.
	Пукат ревматичните му стави,
	нещо в клапите се дави.
	Всички други го застигат,
	присмехулно си намигат,
	а в действителност проклинат
	и сред блясък, дим и пара
	струва ти се ще задминат
	себе си от надпревара.
	Старецът спокойно крета,
	старомоден, с форма на карета.
	Нека бързат пусти лимузини:
	черни, бели, жълти, сини.
	Сини — късове от езера,
	жълти — есенни дървета,
	бели — булчински премени,
	черни — бални облекла.
	Де ще стигнат с тия колела?
	Там, където той е бил,
	старият автомобил…
@@	1969
P$
