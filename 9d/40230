P>
	Модата. Макар че инак живея,
	понякога и аз се увличам от нея.
	Харесва ми всяка девойка бойка,
	която излиза на бой
		срещу общата кройка,
	като атакуващи знамена развяла
	дрехата си,
		прическата
			или шала.
	Но скоро разбирам, за своя несгода,
	че туй била самата
		новонастъпваща мода,
	а нейния шал, нейния шал —
	бич
	върху старата
			заплющял.
	И тежко и горко на ония,
	непризнаващи нейната тирания.
	Всички тръгват
	по модни къщи,
	за да станат отново едни и същи.
	Скоро и тая мода
	от мода излиза.
	Иде друга —
	и тя усмирителна риза.
	И не можеш да носиш кройка
	само по своята стойка,
	по ширината и дължината
	на тялото си и на душата.
	Има такива клиенти, обаче
	няма такива шивачи…
@@	1970
P$
