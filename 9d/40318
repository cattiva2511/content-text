P>
	Когато излезе пеницилина,
	изпоплашиха се всички микроби.
	Рекоха си: ще загинем мърцина,
	тая медицина ще ни загроби.

	Така изглеждаше, но полека-лека,
	след като известно време се тули,
	всеки микроб си намери пътека
	из пеницилиновите молекули.

	На научен език казано, те
	микробите се бяха приспособили
	и без поощрение за второ дете
	раждаха приспособени бацили.

	Медицината гъвкаво сменя
	тетрациклини и тетраолеани,
	но микробите много не ги е еня,
	микробите вече са обиграни.

	Правят-струват и все успяват
	да изплават пусти микроби —
	изкуството да се приспособяват
	у микробите просто е хоби.

	Но не в това точно се крие
	страхът ми, а ме е страх,
	че май ще започнеме ние
	да се приспособяваме към тях…
@@	1972
P$
