P>
	Железничарю, и сега са сини
	очите ти, но бръчките край тях
	не са май както през онез години
	лъчи от слънцето на твоя смях.

	Човек не може да те възприеме
	такъв обикновен и посивял:
	все като паметник на бурно време
	у мен живееш на пиедестал.

	Аз бях дете, а ти бе синеоко
	момче, когато пушката пое
	и на площада вдигна се високо
	над градското привично битие.

	По-тъжен ставаш, като те подсетят
	такива като мен какъв си бил,
	защото искат щерката и зетят
	от тебе вноска за автомобил.

	Жената няма ум да си прежали
	годините, а тича с беснота
	по срещи със последните пожари.
	От тях по теб се сипе пепелта.

	И питаш се, какво е туй, в което
	виновен си, та тъй да страдаш ти.
	А аз го знам: не може битието
	за оня миг до днес да ти прости.
@@	1976
P$
