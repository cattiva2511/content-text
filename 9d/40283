P>
	В стиха си сваляш камък от сърцето,
	но все си мислиш: „Не, не е това!“.
	Дори при стих, приличен общо взето.
	Това най-много ми опротивя.

	Завиждал съм на други занаяти,
	но малко като си помисля, май
	когато къщата градеше тати,
	все връщаше ме: „Нещо друго дай!“.

	Когато камък с форма подходяща
	все пак се случваше да му подам,
	не казва нищо, само го подхваща
	отсам-оттам, мърморейки: „Не знам“.

	Какво не знае, Боже, като знае —
	това е, ама клима като кон,
	зер ако каже думата „Това е“,
	зидът ще рухне като Йерихон?

	Баща ми колко прав е бил тогава,
	защото къщата го надживя,
	ала след нея ще го надживява
	не друго, а това: „Не е това!“.
@@	1982
P$
