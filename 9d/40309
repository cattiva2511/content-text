P>
	Голиат — снага юнашка —
	може ли да е убит
	с някаква просташка прашка
	от джудженцето Давид?

	Вятър работа е тая,
	най-елементарен мит.
	Аз историята зная
	в достоверния й вид.

	Имал Голиат голямо
	тяло като цял балкан,
	ала не по тяло само —
	бил и духом великан.

	Нивите си с плод прочути
	и дома си тъй редял,
	че за много лилипути
	Голиат бил идеал.

	Но нали си имал сила
	като всеки великан,
	силата го изкушила
	и нарамил боздуган. —

	Щом като на тез пигмеи
	идеал е всепризнат,
	трябва и да ги владее
	великанът Голиат.

	И ония идеали
	за добрия великан
	то се знае, взели-дали,
	щом размахал боздуган.

	В миг у всички лилипути
	всеки спомен изветрял
	как нивята си прочути
	и дома си как редял.

	Как развърта боздугана,
	туй говорели навред —
	и във Галилейска Кана,
	и в Содом, и в Назарет.

	Друго няма. Случка плитка
	и банална, го речи:
	Голиат не паднал в битка,
	паднал в хорските очи.

	А това, че уж убит е
	от джудженцето Давид,
	е да има пред тълпите
	всичко по-картинен вид.

	И когато се повтаря
	с някой други Божи син
	тая случка стара-стара,
	да се сещаме. Амин.
@@	Август-октомври 1968
P$
