P>
	Не зная нашият Тане
	дали умее да прави метани
	или пък свойто мотане
	представя за някакви
	движения предначертани,
	обаче издигна се Тане.
	И живее в голяма квартира,
	а не в нещо,
	което квартира да имитира.
	Нищо, викаме, колегите му на Тане
	в сравнение с него са цели титани —
	скоро ще падне Тане,
	поне апартамента ще му остане.

	Да, ама Тане минава
	на по-горно място —
	сдобива се с вилно място.
	В автомобила
	към свойта вила
	Тане се вози с една самовила.
	Ех, самовилата само за Тане
	не ще остане,
	но на Тане това ще му остане —
	да се повози със самовила,
	додето жена му не го е свила.

	Щом го няма, не питаме де го —
	той е нейде към Сан Диего.
	С държавни пари се разтака
	от Гваделупа до Титикака.
	Нищо, викаме, като падне Тане,
	това ще си му остане.

	После в реда на нещата
	пораснаха му на Тане децата,
	както физически, така и по щата.
	Вече и свойто внуче
	урежда къде да се учи.
	А ние приказваме още за Тане.
	На нас пък това ще ни остане…
@@	1970
P$
