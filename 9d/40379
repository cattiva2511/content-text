P>
	Струва ни се, че зелката няма пипе,
	макар и да е къдрава като мозък,
	понеже какво ли върху зелката не се сипе
	и какви ли неща не я тормозят.

	Зелката не ги отхвърля, а с тия
	неща в себе си се затваря.
	От една зелка извадих хартия —
	беше цяла страница от букваря.

	Изваждал съм от зелките есенна шума
	и сажди, превърнати на мастило.
	А за химически състав ако става дума,
	кой знае какво се е напластило.

	Зелката по природа е свита.
	В пререкание няма да влезе.
	Туй, с което светът я връхлита,
	връща ни го на наште трапези.
@@	1973
P$
