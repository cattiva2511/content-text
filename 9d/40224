P>
	Той бе гиганта, който мина
	през мойто детство и през мойто село.
	Спокойно с крачки километрови
	минаваше през частните имоти,
	припалвайки лула от облака.
	Как биха го насекли с брадвите,
	ако не беше великан!
	Стопаните, по селски хитри,
	се правеха, че няма нищо —
	завръщаха край него кравките,
	оряха нивките прегазени,
	но чувстваше се, че в душите им
	тече високо напрежение.
	Вървеше далекопровода
	и сила, дето да го спре,
	дори в самия него нямаше.
	Сега го гледам как минава
	през граници и през държави
	и неспокойните правителства
	със труд пасат стадата си
	помежду стари синори.
	Върви той с крачки километрови,
	припалвайки лула от облака,
	и тегли с телени въжета
	забавилата се планета.
@@	1969
P$
