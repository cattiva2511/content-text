P>
	Наши гари, малки гари,
	ноти върху петолиния.
	Само те остават стари
	сред големите промени
	на стъклото с алуминия.
	Наши гари, малки гари,
	ноти върху петолиния
	на симфония от други век.
	Двуетажни, с трепетлики,
	трепетлики с трепет лек.
	И чекрък за бариери.
	И семафор — слънчев кръг.
	И стрелочник с риза потна.
	И хобот на водна помпа,
	срещу мраз увита в слама.
	И пътуване към мама…
	Наши гари, малки гари.
	Дъхат лъх, отекват ек
	и люлеят тия стари
	трепетлики с трепет лек.
@@	1967
P$
