P>
	Раз-два, куткудяк! Човече, стига!
	Ставаш на кокошките за смях
	и на пилетата дечурлига,
	дето казваш устно или в книга,
	уж че бройлерът не знаел страх.

	Бройлерът в машина бил излюпен,
	а не бил излюпен под крилце,
	затова инстинктът целокупен
	за отбрана в него бил пречупен
	още като бил жълтък в яйце.

	Имало сега край нас лисици,
	а не знаели сме, хи-хи-хи,
	че лисиците се хранят с птици,
	мислели сме с глупави главици,
	че лисиците ядат мухи.

	Куткудяк, не сме дотам невежи,
	раз-два, но сме бройлери безброй,
	и не бягаме от звяр, понеже
	просто няма да се забележи,
	раз-два, кой е бил отнесен, кой?

	Даже някой бройлер от безброя
	да речем, се сбие с някой пор,
	кой ще забележи кой е тоя
	и да каже браво на героя,
	дето давал е на пор отпор?

	Бройлерите сме напълно равни
	и разбира бройлерът добре,
	че пред ястреб ако не пошавне,
	то и шансовете му са равни
	оня другиго да избере.

	Именно инстинктът целокупен
	тука действа като две и две.
	Стар ли е или новоизлюпен,
	гледам, питаш се сега, захлупен
	над премъдрости от векове.

	Ще изпаднеш може би в заблуди
	кой страхлив е днеска, кой е смел.
	Кукуригу, именно затуй се труди
	от заблудите да те събуди,
	кукуригу, бройлеров петел…
@@	1979
P$
