P>
	Имаше някой, нали,
	който с микроскопи и лупи
	беше открил, че се дели
	кръвта на четири групи.
	Значи с постоянство и наблюдение
	е доказал тоз учен мъж,
	че на човек още от рождение
	стремежът към груповщина
	му е присъщ.
	Щом са изучени какви са и що са
	кръвните групи до края,
	аз пък ще взема с въпроса
	за безкръвните групи да се занимая.
	Има ги по съюзи и предприятия,
	горе и долу по места.
	Делят се не по кръв, а по симпатия,
	тъй като им е
	много малко кръвта.
	Докато кръвната група
	не позволява
	кръв от друга да й се прелива,
	то безкръвната
	за цел си поставя
	кръвчицата на другата да изпива.
	Не са четири тия групи безкръвни,
	много са, но имат белег типичен:
	едната огън по тебе ще блъвне,
	ако на другата си симпатичен.
	Нов ако си, дълго те бавят и баят,
	питат се какъв ли си като такъв,
	не те приемат, докато не узнаят
	на коя група би прелял кръв.
	Заключение на моята студия малка:
	както с кръвните групи бива,
	и от безкръвните
	остава утайка,
	само че по-горчива…
@@	1965
P$
