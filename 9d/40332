P>
	Много няма ги край мене
	пустите му супермени,
	ни край мене, ни край теб.
	Ама ний сме дребен дреб,
	а пък те са супермени —
	супер-мен и супер-теб.
	Затова ги има в книги
	и по филми погледни ги —
	гордо шества суперменът,
	външно малко отегчен,
	вътрешно задоволен,
	че сред нас е бил заченат.

	Пил вода от наши менци,
	сблъсквайки се с други суперменци —
	немци, френци, англофренци —
	нашият амен-амен
	всичките ги слага в джеб:
	той е супер-супермен,
	а не само супермен,
	супер-мен и супер-теб.
	Обучаван тук спортсменски,
	там без никакви задръжки
	той постъпва супермъжки
	с разните им суперженски.

	Хем е винтче, хем е нитче
	той от нашата трансмисия,
	хем така е страховит, че
	свръхчовеците на Нитче
	са еснафи с дребно битче
	пред голямата му мисия.

	Жалко, че към едрите мащаби
	днес дългът му го зове.
	Иначе и в дребните неща би
	подпомогнал наште слаби
	мускули и умове.
	Тук да бе, да се разшета
	по заводи и полета,
	бихме имали в излишък вече
	супербамя за гювечи,
	суперлеща и отчасти
	за колите суперчасти.

	Но не бива да се хленчи —
	някога и туй ще стане.
	Не губи надежда, нане!
	Знай, че нейде суперменка
	кърми с дивна суперненка —
	по-голяма и от менче —
	свойто малко суперменче!
	Ще пораснат супермени
	и край тебе и край мене
	супермени ще се трудят вред.
	Ще отглеждат лук и зелки,
	няма от чужбина белки
	да ги внасят занапред.
	И над нашите супермаркети
	с пълно право ще засвети
	надписът „Супермаркет“…
@@	1977
P$
