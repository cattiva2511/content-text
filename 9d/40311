P>
	Капитан Родриго д’Алавера,
	пътувайки с пълна галера
	от Европа към Санта Фе,
	бил нападнат от група пирати,
	които нахлули брадати
	в трюма за злато и кадифе.

	Понадигнали мътната ламба
	и какво да видят, карамба:
	в трюма само жена до жена.
	Изругали съдбата жестока
	и като нямало друга стока,
	всеки си взел по една.

	Рекъл си: малко ще поживея,
	с хубавицата ще си попея
	„Йохо-хо и бутилка ром“.
	Но скоро пиратската му каюта
	така си подобрила уюта,
	че заприличала просто на дом.

	А щом има дом и съпруга,
	тя твърди като всякоя друга,
	че мъжът й не е като друг,
	че той е роден за нещо голямо
	и му трябва амбиция само,
	за да се измъкне оттук.

	Зер мошеникът д,Алавера
	единствен ще прави кариера
	и ще ми става богат.
	Че какво е пред тебе Родриго?
	Запретни се и задмини го!
	Стига си бил прост пират!

	Оказвал възможната съпротива
	отначало всеки пират:
	че не бива
	да се отделя от колектива,
	че пират за пирата е брат.

	Но безкраен бил океанът
	и всеки, от жена си подхванат,
	както в житейския океан,
	даже да не искал да слуша,
	когато достигнали суша,
	слязъл с някакъв план начертан.

	Не се знае каква орисия
	е имал всеки от тия,
	зле ли е свършил или добре.
	Но след туй от пирати на суша
	просто ти иде до гуша.
	И нито един на море…
@@	1969
P$
