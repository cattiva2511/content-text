P>
	Пред моя вход трамвая цвили,
	но мен ме прави по-добър
	във тоя град на конски сили
	една история с катър.

	Катъра стар на дяда Рача.
	Той возил снопи и вода,
	орал и стигнали с орача
	до историческа бразда.

	На общото стопанство в двора
	катъра заживял смирен
	и стареца сред шум и хора
	забравял го от ден на ден.

	Пристигайки веднъж от къра
	с пърпорещия камион,
	заварил да стои катъра
	пред портата му във поклон.

	— Охо, склерозата. Горкия.
	Отдавна имаш други дом. —
	Потупал шиявата шия
	и го откарал мълчешком.

	Но все се питал изненадан,
	защо катърът е дошъл:
	едва ли е останал гладен,
	едва ли е гледачът зъл?

	Научил после от пазача:
	— Нощес един катър умря.
	И дълго не заспивал в здрача
	на сипващата се зора…
@@	1966
P$
