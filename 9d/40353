P>
	На подлеза сред София ме тупна капка,
	а вънка беше слънчев столичният град.
	Учуден заоглеждах мократа си шапка,
	а друга капка: кап по голия ми врат.

	Поглеждам към тавана — пещерна шушулка
	провесил бе над мен варовикът размит,
	от пода пък към сталактитната висулка
	протягаше се остро хълмче — сталагмит.

	Обикновено инак скалният варовик
	това извайва го през цели векове,
	но явно тука някакъв подмолен повик
	към ускорение такова го зове.

	Това си беше в естеството на нещата
	така да се проникнем от взаимна страст:
	додето сме се движили към пещерата,
	и пещерата се придвижвала към нас…
@@	1988
P$
