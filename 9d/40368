P>
	Открадна ми плода и цвърка
	на всичкото отгоре. Спри!
	На кръгове над мене хвърка,
	като че ли благодари.

	Таз птица глупава ме смята
	за Бог, зер Божият чертог
	за нея ще е на земята,
	както за нас е горе Бог.

	И взела ми е виковете
	за оня вик на Саваот:
	„Плодете се и се множете
	за славата на вид и род!“

	Отне ми първата черешка,
	но заплати я с ценен дар:
	за Бог ме сметна по погрешка,
	когато аз съм си пъдар.
@@	2001
P$
