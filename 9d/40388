P>
	Разтворил съм вратите на гардероба
	и се моля като пред някой иконостас
	на молеца, който дрехите ми съзоба.
	(Той молец, а се моля аз.)
	Защо, викам, такава злоба?
	Защо ми съзоба
	костюма, макар и стар,
	макар и с прокъсан хастар?
	Знам го аз, че не е вече на мода
	и с него не ходя.
	Но все пак ми е скъп,
	защото
	наказанията си обществото
	струпваше и на мой и на негов гръб.
	Какви ли кресла не е търкал унил?
	Кой ли не го е клеймил?
	Затова ми е мил
	и просто като в семеен музей
	окачих го в кьошето,
	така че недей
	да го правиш и ти на решето!

	И хайде, оня бил демоде.
	Ами за тоя кажи ми де,
	него защо го изяде?
	С него пък получавах награди
	и е надупчен от ордени и значки.
	И е в линия като дреха.
	Имай уважение все таки
	към доспехите на успеха!

	— Я стига си вдигал шум —
	тръсна молецът в нозете ми дреб, —
	че си имам нещо наум
	и за тоя костюм,
	който е върху теб…
@@	1978
P$
