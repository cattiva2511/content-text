P>
	Зад кориците в засада спрели,
	само чакат да отгърна лист
	Растиняци, Жюлиен Сорели,
	за да хукнат в набег поривист.

	Млади, арогантни, славожадни,
	друго нищо по-малко не щат
	освен без условия да падне
	победен в нозете им светът.

	Препрочитах ги в часа си труден,
	за упорство пример са поне.
	Трябваха ми, а открих учуден:
	няма ги на мойта възраст, не!

	Не е блазнеща целта тогава
	и успехът не донася шум —
	какво има да се завладява
	на четирсет, освен малко ум?

	Подвизи не са необходими,
	просто нужно е да си почтен.
	Но се случва да са синоними
	подвиг и почтеност някой ден.

	Растиняци, Жюлиен Сорели,
	препрочитам ви в такива дни
	и намирам, че сте остарели
	не от друго, а от младини…
@@	1975
P$
