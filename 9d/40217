P>
	Изчезна думата „далече“
	и в тоя век на скоростта
	би трябвало да бъдем вече
	ний поданици на света.

	А повече от друго време,
	учудвайки се на това,
	ний разговаряме на теми
	за нации и малцинства.

	И от възбуда величави
	сияят нашите лица,
	тъй както нявга на държави
	играехме като деца.

	Край паметник като разправя
	за славните си прадеди,
	и гидът — горд — се вкаменява
	и като паметник седи.

	В летище с глъчка непозната
	откъм препълнения бар
	току долитнат имената
	на някой цезар или цар.

	Ах, разговори първобитни
	в епохата на скоростта —
	по къмпинги космополитни,
	по столиците на света.

	Не знаят где ще разседлаят
	свръхзвуковите си коне
	и искат хората да знаят
	отде са тръгнали поне…
@@	1967
P$
