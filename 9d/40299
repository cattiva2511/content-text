P>
	Държавни са у нас заводите
	и банките, и мините.
	Където и да ходите,
	отдето и да минете,
	ще видите, че даже клинците
	принадлежат на всинца ни и те.
	Изглежда само със човека
	назад сме с два-три века
	или пък тая работа
	не е тъй лека.
	Не зная как и що е,
	но чувам там и тук,
	че тоя бил човек на тоя,
	а оня пък напуснал своя
	и станал бил човек на друг.
	Ала какво ще ви говоря —
	и вий си имате
	я свой човек, я свои хора.
	То само аз на тоя свят
	не сторих мукаят
	и — мене истина,
	а вам лъжа —
	на никой не принадлежа.
	Да не речете, че се хваля?
	Ами, не гоня аз Михаля —
	разбрах, че със съдба такава
	не само че напред
	не се върви,
	уви,
	на място даже трудно се остава.
	Тогава
	изправих се пред огледалото,
	изтрих го хубавичко цялото,
	поклон направих лек
	и казах аз на оня,
	отвътре който ме погледна:
	— Ей, мой човек,
	да знаеш, че съм твой човек,
	ще те поддържам, дето стана,
	дето седна,
	изобщо твой ще съм
	до капка кръв последна.
	И както трябваше да се очаква
	от огледалното ми отражение
	(това разбира се само),
	то преповтори мот а мо
	направеното предложение:
	„Ей, мой човек,
	да знаеш, че съм твой човек“
	и тъй и тъй нататък.
	Но за да бъда кратък,
	ще ви река,
	че полза имаше голяма:
	и аз към свой човек
	почувствах задължение
	и оттогаз
	при всяко положение
	съм издръжлив за двама.
@@	1964
P$
