P>
	Веднъж разтвориш ли обятия
	към първата жена — и край:
	обятията са разпятия
	без възкресение и рай.

	Заключиш ли се, по вратите ти
	ще удря яростен юмрук
	тях да разтвори и гърдите ти.
	И друг — с по-тих, но страшен звук.

	Теб, от прегръдка прокълнатия,
	докрай жена или дете
	ще те преследват за обятия,
	разтворили обятия и те.

	Задоволявани и мамени
	и на последния ти праг
	ще хлопат с буци пръст и камъни,
	разтворили прегръдки пак.

	Дори постигнал свободата си —
	съпруг, родител, сродник скъп —
	ще отделиш от тях душата си
	с лице към тях, а не със гръб.
@@	1988
P$
