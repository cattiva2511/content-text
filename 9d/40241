P>
	Аз искам да възпея вещите.
	Едва ли те са най-зловещите
	душители на будния ни дух,
	каквито хули доста чух.
	О, нека трупат вещомани
	пружинено имане!
	До вчера селяни,
	а днеска сибарити,
	за вещи нека дават си парите.
	И нека тия, на които
	предметите не са им по кесията,
	все тъй да си ги внасят упорито,
	макар и плащайки високо мито
	на границата на сиромашията.
	Да не избързва никой да напада
	човечеството, че край вещи шета,
	защото редом с нас
	и диалектиката сяда
	в удобните ни канапета.
	Сега по-трудно ще се удаде
	на някого със властен нрав
	от къщите ни да ни изведе
	за подвиг ужким духом величав,
	а всъщност като скрит еснаф,
	от всичките еснафи най-зловещ,
	човека да превърне в своя вещ…
@@	1975
P$
