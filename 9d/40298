P>
	Знаеш ли, момчето ми, какво е дявол?
	Дяволът бил ангел най-обикновен,
	само че край Бога хич не се явявал,
	все бил като тебе в работа вглъбен.

	Ангелите Богу пеели осанна,
	Бог доволен се усмихвал до уши,
	а пък тоя край казаните с катрана
	долу все оправял грешните души.

	И разправили на Бога, че е черен,
	че опашка има и дори рога.
	Той бил ангел, но портрета му неверен
	ха опитай се да промениш сега!

	Та ти думам, притчата ми запомни я,
	виж там, край началството се навърти,
	зер ако не правиш тая дяволия,
	като нищо черен дявол ще си ти.
@@	1963
P$
