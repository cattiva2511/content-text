P>
	Конопът, брей да му се невидело,
	бил наркотик, но кой да се разтропа
	навремето край гръстите на село
	да стане наркодилър на конопа?

	Луната над рекичките ни жалки
	с лъчите си като със нежни пръсти
	разресваше не плитки на русалки,
	а руси снопчета влакна от гръсти.

	От летен зной конопената риза
	предпазваше орачи и копачи.
	В месали — зноят пък да не излиза —
	увиваха горещите погачи.

	А днеска по големите градища
	вода във ваните ни как бълбука?
	Причината е, че в тръби с кълчища
	бълбука тя, преди да стигне тука.

	Какво ли не извличахме от тая
	култура, нищо че бе трудоемка,
	освен едно: безволната омая,
	която спяла в пустата й семка.

	Сега конопиум конопът става,
	но откъде ще изцеди надежда
	светът, когато все се изкушава
	от всяко нещо злото да изцежда?
@@	2001
P$
