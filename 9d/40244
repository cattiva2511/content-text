P>
	От неразбиране или от леност
	нахвърляме се често с патос кух
	срещу настъпващата отчужденост
	на хората по нрави и по дух.

	Не е тъй повсеместна хладината,
	та чак дотам да ни смрази дъха.
	Това е всъщност форма на борбата
	между материята и духа.

	Андрей Николов както ги извая,
	все тъй духът нагоре е въззет
	и все надолу тегли го оная
	прегръдка зла на каменния гнет.

	Идеята на скулптора е вярна
	и днеска, само че от ден на ден
	материята става по-коварна,
	за да държи духа ни вечно в плен.

	Вместо да е материя инертна,
	материята дръзко закрещя,
	че жертвала се е и ще се жертва
	във името на идеала тя.

	Размахвани посред пазарен крясък,
	оваляни на делника в праха,
	изгубиха предишния си блясък
	и звън оръжията на духа.

	И пред материята безоръжен
	би трябвало духът на колене
	да падне, но не й остана длъжен —
	той нейните оръжия отне.

	Като материя непроницаем,
	зад хорските чела се притаи
	и много трудно можем да узнаем
	в кои от тях витае той. В кои?

	Не се и мъчим твърде, а от леност
	нахвърляме се често с патос кух
	върху настъпващата отчужденост
	на хората по нрави и по дух.
@@	1975
P$
