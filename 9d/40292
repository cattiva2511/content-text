P>
	Е, съжалително или злорадо,
	каквото искате за мен мислете,
	но ще ви кажа, че баща и дядо
	сънувам често на морето лете.

	Понеже сушата се пренасели
	с небостъргачи, също и небето,
	душите им навярно са успели
	обител да намерят над морето.

	А може би са стигнали дотука,
	назад издирвайки достойни хора,
	тъй както ние в нашта несполука
	все ровим костите им за опора.

	Но няма по-назад. От тоя пясък
	са тръгнали да стават благородни,
	зовейки се към сушата със крясък
	дедите ни, все още земноводни.

	И виждайки, че няма смисъл само
	в затворен кръг душите да се гонят,
	потупват по отвитото ми рамо
	с крила, ако отворен е балконът…
@@	1986
P$
