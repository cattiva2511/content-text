P>
	В палатата „Мерки и теглилки“ се случи какво че
	ми показаха метъра еталон.
	Като влъхва пред божието отроче
	пред кутията му заставам в поклон.

	Значи туй е той метърът най-безгрешен,
	бог на метрите или по-точно пророк,
	праведник вчерашен, праведник днешен,
	а и утрешен праведник строг.

	Ако нещо сбъркат другите метри,
	дето се трият по дърводелски тезгях
	или дето по скели ги веят ветри,
	с тоя метър ги коригират тях.

	Затова всяка рулетка от тенекия,
	щом измери нещо нашир или надлъж,
	скромно се свива в свойта кутия
	като охлюв след летен дъжд.

	И напротив — затова тъй блести еталона,
	от атмосфера не повлиян,
	абсолютно верен — една четиресетмилионна
	част от земния меридиан.

	Какво мога да река по-нататък,
	та възхвалата му да бъде по-ярка?
	Нищо. Има само един недостатък:
	липсва му чувство за мярка.
@@	1975
P$
