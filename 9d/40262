P>
	Мозъкът, гръм като го удари,
	също си има гръмоотвод:
	незапушените му капиляри
	се отпушват за нов живот.

	Центърът на естетическата наслада,
	примерно, престава да бъде такъв,
	тъй като вече на него се пада
	грижата да изпомпва кръв.

	Който движи ръката лява
	и левия крак, няма как —
	трябва и десните да направлява,
	колкото и да си остава левак.

	Да помогне към съседните гънки
	освежителна кръв да придойде,
	включва всичките си комплекси тънки
	и секс-центърът, уважаеми Фройде.

	Същото става и с обществото
	по законите на единния организъм.
	Тая баналност, Маркузе, я казвам, защото
	именно с нея в темата си навлизам.

	След като ударът така го удари,
	обществото ни ако пак закрачи,
	ние, страничните му капиляри,
	нашта работа
	ще сме свършили, значи…
@@	1987
P$
