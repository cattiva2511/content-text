P>
	Векът на митовете
	за великите хора
	свърши.
	И свърши не в края на века,
	а в началото на видеокамерите.
	Заснемайки великите ни съвременници,
	камерите ни ги прожектират вечно живи,
	с движенията им и с говора,
	та повечето хора
	дори и не знаят,
	че това вече са велики покойници.
	Обаче ги виждаме
	и в битовите им подробности,
	как режат розите в двора си
	или се карат на внуците си.
	Не ги гледаме
	както по-рано гледахме великите люде:
	застинали в христоматийни
	или скулптурни пози.
	Става ясно, че са били велики
	само в мига на сътворението,
	а през останалото време
	са били нищожни
	като всички нас, останалите.
	Това положение е по-добро
	от мита за непостижимост.
	То ни окуражава,
	че може би и ние,
	нищожните,
	в някой миг,
	о миг, поспри и тъй нататък…
	Намигат камерите, намигат,
	но кога поощрително
	и кога — подигравателно,
	кой може да различи?
	Добре че я караме,
	без да ни мига окото
	за тия работи.
@@	1999
P$
