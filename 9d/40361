P>
	Щастливеца — нещастният Алеко,
	народният будител и насмешко —
	с министър Такев сбъркали го леко
	убийците и гръмнали го тежко.

	Каква епоха — бел епок, се вика —
	в България господствала тогава,
	кога министъра от сатирика
	човек не можел е да различава.

	Макар че днешните убийци тъмни
	от някогашните са по-безбройни,
	вместо министър няма да ни гръмне
	нито един, така че сме спокойни.

	Не ще ни сбъркат по автомобила,
	по вратовръзката и по костюма,
	и ни по славата, ни по резила,
	а по ума пък, то не ще и дума.

	Че никой не прилича на министър,
	това понасяме го доста леко,
	но стига ни убийственият изстрел,
	че не приличаме и на Алеко.
@@	2001
P$
