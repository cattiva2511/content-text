P>
	Въпросът за парите
	бе коварен,
	но не и за баща ни, стар коларин.
	Гресирайки главина с катраника,
	го чувахме почти да тананика
	сентенцията си с охота:
	— Парите са смазочни материали
	за колелото на живота!
	И пита ни
	дали сме го разбрали.
	Обаче аз да го попитам днес,
	когато мъдростта му явно куца:
	все сипваме на колелото грес,
	но все скрибуца
	пустата каруца.
	На ада да се изгребе катранът,
	не стига осите да се захранят.
	За твоите смазочни материали
	отива всичкият ни труд, разбра ли?

	Баща ни, за когото пак почивка няма,
	стоварил горе кумовата слама
	и на съзвездие „Кола“
	в главините доливайки масла,
	усмихнат кима на въпроса ни:
	— Че много просто,
	лагерите са износени…
@@	1986
P$
