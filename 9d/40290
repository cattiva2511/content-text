P>
	И вдигна майка му ръка
	като преди, да го удари.
	Но скочи малкото зверче
	и я погледна то така,
	че тя от смут го изпревари
	на стола му да се свлече.

	— Последен път да ти е тоз,
	последен, чуваш ли, последен! —
	Врата се хлопна, звъннаха стъкла —
	чинели при апотеоз —
	и барабанен туш победен
	по стълбите затрополя.

	А майка му безкрай така
	все продължаваше да вие,
	захлупена над детското бюро,
	че по-безмилостна ръка
	оттук нататък ще го бие.
	И не за негово добро…
@@	1986
P$
