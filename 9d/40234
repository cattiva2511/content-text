P>
	На градския пазар тълпи невежи
	гъмжат. Земята пак не ги лиши
	от нищо. Пълнят с грозде свойте мрежи
	и със доволство — своите души.

	Избират само жълтото. Лозарят,
	като везните уравновесен,
	отмерва им. От скука се притварят
	очите му, додето дойде ред на мен.

	Аз, който съм копал и ръсил лозе
	и знам добре кога гроздовете тежат,
	му казвам: — Дай ми този грозд и този,
	не оня, той е прекалено жълт.

	Добрият грозд е вътрешно избистрен,
	прозирен и на сянка дълго зрял.
	Лозарят с поглед пъргав като изстрел
	измерва ме и засиява цял.

	Претегля гроздовете и ми кима,
	и във очите — гроздови зърна —
	блести, за другите неуловима,
	една горчиво-сладка светлина.
@@	1972
P$
