P>
	Така се случи с мен, че от борбите
	навън от къщи в къщи се прибрах
	за дълго и помагах на жена си
	в борбата й с напиращия прах.

	Една метличка от пера кокоши
	подскачаше по рафта посивял
	от том на том като петел от злато,
	из тома с приказките излетял.

	Прахосмукачката въртеше морда
	и виеше отчаяно по вълчи,
	разбрала първа колко е напразно
	срещу праха човек да се опълчи.

	На Времето невидимото гърло
	запушвахме през ден със мокра кърпа,
	за да не бълва прах, но зад гърба ни
	то все успяваше да я издърпа.

	И всичко побеляваше отново.
	Какво се беше случило, разбрах:
	Сизиф изпуснал беше своя камък
	и камъкът се бе превърнал в прах.
@@	1972
P$
