P>
	Май че не мога посочи, не мога,
	по-инатливо животно от Монолога.
	А да вземат един Монолог,
	под предлог,
	че бил строг,
	да го назначат за инспектор
	на пазарния сектор.
	Среща нашият Монолог една Крава
	и започва да я ругае яко:
	— Слушай ма, такава и онакава,
	ти защо не даваш редовно на всяко
	тримесечие месо и мляко?
	Мучи Кравата, възразява:
	— Но, Моноложе,
	не може
	едно и също животно да дава
	и мляко, и кожа тоже,
	или поне не е логично.
	Монолога не само ухо не дава
	на думите на нещастната Крава,
	но даже я гледа монологично.

	Продавачът на плод-зеленчука захваща
	да му обяснява добре
	за кое нещо трудът не се плаща
	и кое няма кой да го обере.
	Монолога не слуша, а чука
	с юмрука
	по тезгяха на плод-зеленчука.

	Иска от книжарката книга,
	с неподправена, вика, човешка съдба.
	Тя му разправя какво не достига,
	но него окото му и не мига —
	книга, вика, та книга!
	И си тръгва с празна торба.

	Така се намери в небрано лозе
	нашият Монолог най-подир:
	смята, че нарочно светът го тормози.
	Добре че срещна
	един от Великите Монолози —
	на Хамлет ли беше или на крал Лир?
	И разказа му без остатък
	своя дълъг дерт и широк.
	Другият Монолог беше кратък,
	но съдържаше важен урок:
	— Ако искаш да оцелееш нататък,
	трябва да влезеш във диалог…
@@	1977
P$
