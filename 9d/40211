P>
	Ресторант-кошара,
	пръстени паници.
	Чужденци от бара
	идат на глутници.

	Край овни грамадни
	мигат обективи
	като вълци гладни
	и нетърпеливи.

	Леди на колени
	мислят си суетни,
	че са съвършени
	снимките им цветни.

	А пък аз от живи
	снимки край стадата
	пазя негативи
	в мрака на душата.

	Снимах ги, когато
	дрипав под елека
	спях по цяло лято
	с дядо на егрека.

	Но вместо кебапи
	върху тел метална,
	от която капе
	сладост пасторална,

	снел съм как изпущат
	над оджака пара
	мокрите навуща
	в нашата кошара…

	Снимайте, суетни!
	Няма да ви плаша.
	Ще се върна сетне
	в станцията наша.

	Бавно ще изкача
	свода с бели стълби.
	Той под мене в здрача
	кротко ще се сгърби.

	Като вас достоен
	в банята ще стъпя
	и под облак зноен
	дълго ще се къпя…
@@	1966
P$
