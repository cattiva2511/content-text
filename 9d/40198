P>
	Поет не могат да превият,
	ако самият той не ще.
	Учудва се на туй самият,
	тъй както се учудват те.

	Като че ли се нарушава
	природен някакъв закон.
	Напротив — то наподобява
	кръстоска на магаре с кон.

	Нима сме чули да се хули
	природата, че чрез това
	катър създава или муле —
	две издръжливи същества?

	Природата чрез нас развива
	селекция от ранг висок:
	поет — това е издръжлива
	кръстоска между роб и бог.
@@	1986
P$
