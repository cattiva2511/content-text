P>
	Кой тъй яха във нощния мрак?
	Разбира се, коня
	от оня
	дарак,
	на който разчепкахме цяла епоха
	и нови епохи след нея дойдоха.

	Дочул да го зове натам
	тръбата стара, трам-та-рам,
	препуска с хъс
	в галоп и тръс.
	Покрай блестящи нови магазини,
	срещу блестящи нови лимузини,
	с подковите си удря, чат,
	на ново щастие печат.
	Натам, натам! Натам-натам!
	Площадът, по средата храм.
	Не е то храм, а е главина
	на колелото на съдбата
	и пак зоват го него, ата,
	тъй както през оназ година,
	отново да върти долапа,
	понеже е такъв етапа.
	И щом предишният жокей
	зове го пак,
	то няма как:
	о кей, жокей, о кей!

	Такър-такър, такър-такър,
	добрият стар айгър
	пристига там, пристига там.
	Тръбата свири, трам-та-рам.
	Досущ като тогава е, досущ:
	прожектори, оркестър, туш!
	Народът ръкопляска, вика, свирка.
	Възвърнал младите си сили,
	от щастие жребецът цвили,
	така и не разбрал,
	че влиза в цирка.
@@	1992
P$
