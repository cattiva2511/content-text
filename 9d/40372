P>
	Животните в гората, дето
	все тъй я карат общо взето:
	едно животно другото напада,
	едно животно другото изяда,
	и те веднъж
	изпитали досада.
	Ех, рекли си, животът е борба,
	но в него има нужда
	и от веселба.
	И тъй като и слон и мравоед,
	и хищници, и тревопасни,
	дочули за един поет,
	че пишел много смешни басни,
	поканили го да ги почете:
	да дойде и им почете.
	И баснописецът —
	писателски акъл —
	се съгласил и отишъл.
	На басните му смели и умели
	животните до сълзи се посмели.
	Лъвът се смял на басни за осела,
	оселът пък на зая — че е плах,
	а охлювите — на орела,
	орелът пък — на тях.
	Изобщо, пукнали от смях.
	Ех, пукнали, но не съвсем.
	Щом свършил баснописецът,
	вместо подем
	настанала зловеща тишина.
	Далече някъде
	изгрухала свиня.
	Лъвът изхъркал: — М-да!
	Повторил папагалът: — Мда, мда, мда.
	Разбира се,
	това вещаело беда.
	Зад близката могилка тигъра
	приклекнал с хищната си фигура.
	Вълкът затракал зъби,
	а знае се,
	че не закусва с гъби.
	Раздвижили се:
	лиса,
	риса,
	смока,
	даже и слепока.
	Преминал сякаш през гората ток
	и всичко се приготвило
	за скок.
	Попитал ги поета
	със думички почти безгласни
	(понеже стискал в зъби
	душицата си клета):
	— Защо? Нима са лоши
	мойте басни?
	Отвърнал славеят от бора:
	— Ох, басните ти са добри,
	но ги чети пред хора.
@@	1966
P$
