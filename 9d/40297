P>
	Кибернетичната машина
	не сбърква ни веднъж дори.
	Кому ли през главата мина
	идея да я сътвори?

	Не знам, но геният божествен
	когато го е осенил,
	навярно тих и неизвестен
	той на събрание е бил.

	И както Архимед закона
	открил във ваната си гол,
	тоз „Еврика“ е викнал във салона
	върху един разскърцан стол.

	Тук принципът „самопоправка“
	в изказванията е чест,
	а той е първа предпоставка
	на кибернетиката днес.

	Уж някой своя председател
	ще разгроми на пух и прах,
	ала се сеща как е патил,
	поправя се и сяда плах.

	След него някой друг напира
	въпроси други да реши,
	но бързо сам се коригира
	от страх, че може да сгреши.

	И рекъл нашият тогава:
	— О, аз машина ще създам,
	която се самопоправя,
	ако посбърка тук и там.

	То не било задача тежка,
	щом вече е открит закон
	и днес машината без грешка
	логаритмува трилион.

	Пресмята тя за късо време
	где спътникът ще се яви,
	но по обществени проблеми
	не е използвана, уви.

	Не и нужно то. Защо ще
	се пръскат средствата? Ами!
	Ний на събрания все още
	се коригираме сами.
@@	1962
P$
