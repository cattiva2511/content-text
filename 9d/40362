P>
	Банален случай медицински:
	с годините слухът ми гасне.
	Неясен цяр ми пишат по латински,
	а пък цената — в наши цифри ясни.

	Какъв е тоз обратен цикъл,
	разбира се, недоумявам:
	все аз към другите съм викал,
	накрая пак аз оглушавам?

	Не утешавай ме, човече!
	Това с уста не го извиквам,
	а махвам му с ръка, че вече
	с повече жестове да свиквам.

	Ще жаля малко за ухото,
	обаче няма да посърна:
	не чуваше ме обществото,
	сега пък аз ще му го върна.
@@	2001
P$
