	[* _Публикация:_ Червен смях. Седмично илюстровано литературно-хумористично списание. София, г. I, бр. 38 от 8 октомври 1920 г., с подпис: _Хр. Смирненски_.]
P>
	— Добродушен и благат,
	от престолния ни град
	президента се отделя
	и по лондонска повеля
	с нов цилиндър, с моден фрак
	тръгва във специален влак…
	— Как, как, как?
	Без джандари в Лондон чак*?!
	[* _президента в Лондон чак_ — през октомври 1920 г. Ал. Стамболийски предприема дипломатическа обиколка из Европа, целта на която е да извади България от международната изолация и възобнови връзките й с другите страни; първата страна, която Стамболийски посещава, е Англия.]

	— Там в мъгливий Албион
	ще го срещнат със поклон,
	ще го надарят богато
	с мъдрост, граници и злато
	и помъкнал ги едвам,
	ще потегли той насам,
	мед и масло ще разлей…
	— Брей, брей, брей,
	мед и масло ще разлей!

	— Демократ до демократ
	сред престолния ни град*,
	[* _Демократ до демократ // сред престолния ни град_ — през октомври 1920 г. се провежда конгрес на Демократическата партия в залата на Свободния театър.]
	блъснати от странен вятър,
	у „Свободния театър“
	се събират на конгрес —
	хора с всепозната чест!
	— Да, да, да!
	Твърде честни господа!

	— Бай Малинов — бодър шеф,
	ще развали сънен кеф
	и ще викне, ще възпее
	моравите си идеи*,
	[* _Бай Малинов — моравите си идеи_ — партийният цвят на Демократическата партия е бил морав; _Малинов_ — Малинов, Александър (1867–1938) — буржоазен държавен и политически деец, юрист. От 1902 г. шеф на Демократическата партия. Министър-председател от 1908 до 1911 и през 1918 и 1931 г.]

	ще разправи, че у тех
	за войната няма грех…
	— Ех, ех, ех,
	демократ да няма грех!

	— Връбчо* гледал, чел, разбрал
	[* _Връбчо_ — Сава Донев Добриянов (1876–1946) — буржоазен журналист, член на народняшката партия, редовен сътрудник на в. „Мир“, в който печата клеветнически статии срещу партията на тесните социалисти и работническото движение.]
	изборите и в печал,
	тръшвайки се на кревата,
	с гняв изрекъл клетва свята:
	„В знак на траур и протест
	махам подлостта от днес!“
	— Не, не, не,
	туй не може той поне!

	— В края на своя живот
	кряскат яростно в „Народ“*
	[* „Народ“ — всекидневник, орган на БРСДП (широки социалисти); излиза от 1911 до 1934 г. Води клеветническа кампания срещу партията на тесните социалисти; след Първата световна война провежда антисъветска и антикомунистическа политика.]
	общоделските титани
	и надувайки с закани
	спуканата си тръба,
	възвестяват те борба.
	— Ба, ба, ба,
	общоделец и борба!

	— А отгоре на това,
	офицерите едва
	състезанья устроиха
	и от скръб се изнапиха
	зер сред пустото поле
	господ пак ги с дъжд обле!
	— Ха, ха, ха,
	той да им бере греха!
P$
