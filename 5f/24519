	[* _Публикация:_ Българан. Седмично хумористично списание. София, г. VII, бр. 23 от [3 юни] 1922 г., с подпис: _Конгресист на градус_.
	Стихотворението е написано във връзка с конгреса на БЗНС, състоял се през май 1922 г.]
P>
	Ще смажем ние всички опити*
	[* _ще смажем ние всички опити_ — на митинга при откриването на конгреса Стамболийски заявява: „Нека блокът се опита да направи преврат, нека той се стреми да вземе властта чрез двореца или чужденците… Те ще срещнат юмрука, който ще ги смаже. Тия щабове на кожодерските партии, които мислят да вършат преврат, нека знаят, че от днес нататък ние откриваме кървав фронт срещу тях“ (Виж: „Земеделско знаме“, бр. 73 от 9 юни 1922 г.).]
	да вземат кокала от нас,
	но здраво дръжте, братя, солите,
	че мърда пустата му власт.

	Не слушайте на Марко* притчите,
	[* _Марко_ — Марко Турлаков. Турлаков, Марко — деец на БЗНС, министър на железниците, пощите и телеграфите (1919–1920) и министър на финансите в правителството на Стамболийски (1920–1923). Марко Турлаков е обвиняван за участие в редица афери, които му донесли големи печалби.]
	в съюза няма произвол!
	Вий всички длъжни сте да тичате
	и слепешката след Стамбол.

	Потрябва ли да се похвалиме
	пред гостите си чужденци —
	Содом веднага ще запалиме*
	[* _Содом веднага ще запалиме_ — на същия митинг Стамболийски нарича София Содом и Гомор, като подчертава, че нарича така не бедна и трудеща се София, а София на спекулантите и банкерите, на погромаджиите и кожодерските партии.]
	със всичките му подлеци.

	Каквото казвам аз, е истина,
	чрез мен говори Саваот
	и мойта мъдрост е пречистена
	чрез много мъки, труд и пот.

	Реча ли ви: хвърчеше бивола,
	виждал съм и зелен хайвер!
	С единодушие небивало
	вий потвърдете: „Тъй е зер!“

	И няма що да му се дзверите,
	че няма по земята чест.
	Не се боете от аферите —
	афера — аферим е днес!
P$
