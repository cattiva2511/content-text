P>
	Развива се, развърта се спиралата —
	соколът вече губи соколаря.
	Оста не стяга. Всичко се разпада.
	Анархия се плисва над земята.
	Плющи кръвта и дето поглед стига,
	обредът на невинността се дави.
	Не вярват в нищо най-добрите. Злите пък
	са пълни с целеустремена страст.

	Да, явно идва ново Откровение.
	Да, явно идва Второто пришествие.
	Пришествие! Тъкмо да викна, в миг
	пред взора ми Духът на мирозданието
	ражда огромна твар: там, сред пустинята,
	гигант с човешки лик и лъвско тяло,
	с очи свирепи, голи като слънцето,
	размърдва хълбок, а около него
	пустинни птици гневно вият сенки.
	Отново пада мрак. Но вече знам,
	че двайсет века мъртъв сън са сринати
	в суров кошмар от нова детска люлка —
	и кой зъл звяр, дочакал своя час,
	пълзи към Витлеем да се роди?
P$
