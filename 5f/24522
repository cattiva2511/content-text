	[* _Публикация:_ — Червен смях. Седмично илюстровано литературно-хумористично списание. София, г. г. III, бр. 27 от 11 юли 1922 г., с подпис: _Гаврош_.]
P>
	Моля, туй не е играчка,
	нито някаква шега!
	Буржоазната ни квачка
	рожба има си сега*.
	[* На 6 юли 1922 г. след дълги преговори и пазарлъци трите буржоазни партии — обединената народнопрогресивна, Демократическата и Радикалната — постигнали съгласие за съвместна борба против земеделското правителство. Те образували тъй наречения Конституционен блок, който имал за задача да подготви политически преврат, за да свали земеделското правителство и установи буржоазна диктатура.]
	И сред тази лятна скука,
	и сред този пек жесток
	кудкудяка от боклука:
	„Клок, клок, клок,
	погледнете моля тука,
	клок, клок, клок —
	с живи мъки мъртъв блок!…
	Поизлъгах два-три пъти,
	поизлъгах се самата,
	но то вече се измъти,
	и празнува днес земята“…

	Видните аристократки*
	[* _Видните аристократки… със фалшиви скръбни пози_ — поетът иронизира лицемерната благотворителност на представителките на висшето общество, които устройват благотворителни акции за борба с туберкулозата, от които всъщност болните нямат никаква полза.]
	плъзнаха по навик стар
	с мъдростта на млади патки
	и вида на стар шопар.
	Със фалшиви скръбни пози
	спират тежки господа:
	„Ах, вземете, моля, рози, че града
	гине сред туберкулоза!
	Да, да, да —
	помогнете, господа…“
	После в градското казино
	те, разблудни и охолни,
	се заливат с фино вино
	в чест на гинещите болни.

	Чуклев* завчера се връща
	[* _Чуклев_, Пано — реакционер, бивш началник на обществената безопасност. На 8 юли той е убит пред дома си от анархисти.]
	малко късничко дома
	и до неговата къща
	трима мили господа
	се изправят пред вратата
	с много дързост, с малко шум
	и отеква в тъмнината:
	„Бум! Бум! Бум! —
	На` за здраве, за разплата! —
	Бум! Бум! Бум!
	На` за здраве, на` за ум!“…
	Сутринта те всеки пита,
	всеки мръщи се, очаква,
	възмутена и сърдита,
	и „Победа“* чак заплаква…
	[* _Победа_ — информационен и обществено-политически вестник на БЗНС. Излиза от 1 февруари 1922 г. до 8 юни 1923 г. След фашисткия преврат на 9. VI. 1923 г. спрян от властта. Подновява излизането си от 6 октомври 1930 г. до 15 март 1936 г.]
P$
