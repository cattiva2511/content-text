	[* _Публикация:_ Българан. Седмично хумористично списание. София, г. VI, бр. 41 от [8 октомври 1921] г., с подпис: _В._]
P>
	Седи тя весден до прозорците ниски,
	безспирно часовникът съска отзад;
	на обед минават оттам гимназистки,
	на обед подхвърлят й поглед злорад.

	Тя с завист поглежда ги, скръбно се дърпа
	и пред огледалото дълго мълчи,
	и пак с старомодна бродирана кърпа
	изтрива разплакани, влажни очи.

	А привечер, сякаш нарочно за нея,
	там някоя с някой възпират за миг
	и в сумрака устните бърже се слеят
	и плахо отрони се смях или вик…

	Тя все тъй седи пред прозорците ниски,
	злорадно часовникът съска отзад;
	ах, що ли са хубави тез гимназистки,
	защо ли живота е винаги млад!
P$
