	[* _Публикация:_ _Голгота_, Стара Загора, г. II, кн. 1, октомври 1921 г., с подпис: _Христо Измирлиев_.]
P>
	Когато в негата на утрен сън
	унесен е затворник бледен,
	а тихичко отекне вън
	на ключовете хладни звън
	и вмъкне се ключар приведен,
	обронил старческа глава,
	вестяващ с трепетни слова,
	че вече бий часът последен —
	ти знаеш ли на този миг
	скръбта и ужаса велик?

	Когато в празничния шум
	на улицата многолюдна,
	упит от лекия парфюм
	на цветния житейски друм,
	сънувам приказката чудна
	на нова слънчева любов,
	а мълком спомена суров
	възпре пред мен с походка мудна —
	ти знаеш ли на този миг
	скръбта и ужаса велик?
P$
