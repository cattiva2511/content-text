	[* _Публикация:_ Червен смях. Седмично илюстровано литературно-хумористично списание. София, г. I, бр. 17 от 15 май 1920 г., с подпис: _Хр. Смирненски_.]
P>
	Тази вечер пак ще минете
	в многолюдний булевар
	край глупците по витрините
	на разгулний „Алказар“*;
	[* „Алказар“ — сега кафене-ресторант „България“.]
	дето в блудкаво веселие
	с жалък карнавален вид
	дреме в скука и безделие
	празен столичен елит.

	Вечно скръбна и замислена,
	вас навярно този път
	сред тълпата многочислена
	ще ви озари смехът.
	И в витрините загледана,
	вий ще минете край тях
	все тъй скромна и приведена,
	но сподавена от смях.

	Знам, децата на прозявките
	в жалката си суета
	заслужават подигравките
	и на вас, и на света,
	но, приятелко пленителна,
	аз бих молил и желал
	сред усмивката презрителна
	да проблесне и печал.

	Съжалете тез забравени
	от живота същества,
	тези мумии поставени
	в скинята на глупостта.
	Затова — когато минете
	тази вечер пак оттам,
	за глупците по витрините
	поплачете си, мадам.
P$
