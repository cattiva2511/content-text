	[* _Публикация:_ Българан. Седмично хумористично списание. София, г. VI, бр. 28 от [9 юли] 1921 г., с подпис: _Нагел Смуглый_. Включено в Календар Българан за 1922 г. Под редакцията на Ведбал и Светослав Минков, г. IV, София, 1922, 96 стр. (стр. 19) със заглавие Юли.
	Печата се по текста от Българан.]
P>
	Горещо… ужасно горещо, като че ли
	стотици комисии са се проточили*
	[* _комисии са се проточили_ — поетът има пред вид комисията по репарациите. Комисия по репарациите — съгласно условията на Ньойския мирен договор се учредява международна комисия от представители на Антантата, която да контролира всички държавни приходи и да следи за изплащането на репарациите. Членовете на комисията по репарациите пристигат в София през февруари 1921 г.]
	от Лондон, Париж и от Рим.

	И сякаш спиртосани в тези горещници,
	пак старчески крачим ний младите грешници
	и след деколтетата бдим.

	А вечер с душа от вино зачарована,
	из кръчмите славиме Григ* и Бетховена**
	[* Григ, Едвард Хагеруп (1843-1907) — норвежки композитор, пианист, диригент; родоначалник на норвежката музикална школа.]
	[** Бетховен, Лудвиг ван (1770-1827) — немски композитор и пианист; оставил огромно музикално наследство, ненадминато по своята дълбочина и художествена сила.]
	сред синкави облаци дим.

	И след полунощ по печална традиция
	прибира ни милата честна полиция
	в участъка да си доспим.
P$
