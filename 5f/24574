	[* _Публикация:_ Червен смях. Седмично илюстровано литературно-хумористично списание. София, г. I, бр. 44 от 19 ноември 1920 г., с подпис: _Яким Егейски_.]
P>
#	1. Земледелец

	Не гледайте, че в „Алказар“*
	[* „Алказар“ — сега кафене-ресторант „България“.]
	по масите в лентяйство дреме,
	той си е земледелец стар
	и сее чак от древно време,
	да, винаги през летний зной
	(о, земледелска орисия!)
	на своята тераса той
	отглежда жито у саксия.

#	2. Член на „народната“ партия

	Стоиш и гледаш го: лишен от свен,
	на шията му седем бръчки;
	при кладата народна всеки ден
	натрупва и подпалва съчки.

	Стоиш и гледаш го: влече шкембе,
	убиец, а пък е свободен;
	последний косъм тихичко скубе
	от кървавия гръб народен.

	И питаш се, издъно възмутен:
	„Какво народно в него има,
	когато всеки ден без капка свен
	той залъка народен взима?“

	Та затова _народен_ е човек,
	у него всичко е народно:
	имотът, златото, креватът мек
	и сетрето му даже модно.
P$
