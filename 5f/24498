	[* _Публикация:_ Непечатано приживе на Смирненски стихотворение. За пръв път поместено в Хр. Смирненски. Съчинения 1959 г., т. 2, стр. 455. В Института за литература при Българската академия на науките е запазен авторски ръкопис (инв. №44). По сведение на Н. Измирлиева е писано през 1921 г.
	Стихотворението е посветено на Мария Павлова Апостолова, съученичка на сестрата на Смирненски в последния гимназиален клас.
	Във връзка с творческата история на стихотворението Н. Измирлиева си спомня: „Христо следеше живота на моя клас в училището. Познаваше много мои съкласници. Един ден той написа на дълъг лист епиграми за много от тях, без лично да ги познава. Една моя палава съученичка грабна листа от къщи и го отнесе в училище. Целият клас се събра около нея. Гръмна смях. Никоя не можеше да повярва, че външен човек така добре познава и изобразява живота на класа“ (Сб. Спомени за Хр. Смирненски, София, 1955, стр. 43).
	Запазени са само ръкописите на стихотворенията „На Мариам“ и „Мишока“.]
P>
	Писмото ми било студено,
	лишено от нежни слова,
	простете, госпожице скъпа —
	виновен се считам в това,

	но все пак тук има причини
	и важни при туй, Мариам,
	пестя аз грижливо в сърцето
	а вас непритворния плам.

	А, вярвам, ще се съгласите,
	че мъчно, уви, се живей,
	щом рухнат прегради сърдечни
	и пламъкът в миг се разлей.

	Аз имам рецепта свещена,
	особено при любовта:
	„Поемай на час по лъжичка,
	за да разбереш сладостта.“

	Това е за първия месец,
	на втория — с чашата пий;
	на третия вече безумно
	от нея за миг се упий.

	А щом като поизтрезнееш,
	погален от лъх мразовит —
	вдигни си яката сърдечна,
	тръгни си унил и разбит.

	И в къщи любовния спомен
	отдай на аутодафе,
	и сладостта за да забравиш,
	свари си горчиво кафе.
	Хиляди привети
@	Нагел Смуглый.
P$
