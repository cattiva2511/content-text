	[* _Публикация:_ Българан. Седмично хумористично списание. София, г. VI, бр. 16 от [16 април] 1921 г., с подпис: _Ведбал_. Повод за написване на стихотворението дава завоевателната война, която Гърция води срещу Турция, подстрекавана от империалистическите държави от Антантата и предимно от Англия. След поражението на Турция в Първата световна война страните от Антантата пристъпват към подялба на територията й. Осъществяването на плановете на империалистическите държави обаче е възпрепятствувано от разгърналото се в Турция национално-освободително движение. Държавите от Антантата по инициатива и под ръководството на Англия пристъпват към открита война и въоръжена интервенция на Турция, възлагайки нейното осъществяване на Гърция, на която били обещани големи турски територии. Гръко-турската война продължава три години (1919-1922 г.) и след първоначалните успехи гръцките интервенти търпят поражения. Воден от Ататюрк, турският народ успява да защити своите жизнени национални интереси.]
P>
	Класическата ви фантазия
	в Балканите не се побра,
	потрябваха и в Мала Азия
	културни елински ребра.

	Затуй Кемал паша* калеса ви
	[* _Кемал паша_ — Ататюрк, Мустафа Кемал (ок. 1881-1938) — виден турски държавен, политически и военен деец, основател и пръв президент на турската република (1923-1938). В 1919 г. застанал начело на буржоазно-националната революция в Турция, в резултат на която са изгонени англо-гръцките окупационни войски, ликвидирана е султанската власт (1922) и провъзгласена турската република (1923). В първите години на своето управление се опирал на подкрепата на СССР. През управлението му укрепват българо-турските отношения.]
	с фурми и афион* в ръка,
	[* _Афион_ (тур.) — опиум.]
	о, славни внуци Ахилесови*,
	[* _Ахил (Ахилес)_ — най-храбрият от гръцките герои, участвували в обсадата на Троя и възпети в поемата „Илиада“. Според преданието Ахил бил син на морската богиня Тетида и мирмидонския цар Пелей.]
	с невидимите си крака!

	Но между нас, по-тихо казано,
	изглежда, че по навик стар
	пак афион ви е намазано
	при Афион Карахисар*.
	[* _Афион Карахисар_ — град в Азиатска Турция.]

	И припкате да се очистите
	там при егейските води,
	след вас пък припкат кемалистите —
	дваж по-усърдни отпреди.

	И както вихрено се движите,
	уви, замисля се човек
	дали не ще се вий погрижите
	да спрете чак на онзи брег?

	Но стигнете ли вече в Атина,
	спокойно в древний пантеон*
	[* _Пантеон_ (гр.) — монументално здание, в което се пазят останките на заслужили хора.]
	фантазията си разклатена
	вий окачете на пирон.
P$
