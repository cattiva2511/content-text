	[* _Публикация:_ Маскарад. Седмично художествено-хумористично списание. София, г. I, бр. 2 от 24 ноември 1922 г., с подпис: _Нагел Смугли_.
	В началото на ноември Ал. Стамболийски заминава за Букурещ и Белград и след това отива на Международната конференция в Лозана като представител на България.]
P>
	Сред бялата печал на девствен сняг,
	сред воплите на ранна зима,
	къде ли броди президента пак
	и секретарката любима?

	Лозана да се славеше с лози,
	с нектара лековит за скука,
	то Омарчевски, трогнат до сълзи,
	отдавна липсал би оттука.

	Но президента носи своя дял нерад —
	да броди усърден в чужбина
	и там — какъвто си е дипломат —
	да брани скъпата родина.

	Ах, свършек няма тежкия гурбет!
	Удавихме се от печалби,
	но той пък чак в Бухара и Тибет
	за нас да иде пожелал би.

	Обича родината тоя мъдър мъж,
	пести той средствата й скромни.
	И скромността му, проявена неведнъж,
	хазната дълго ще я помни…

	И върне ли се пак — от входните врати
	ще викне той с любов нечута:
	— Я там, в швейцарски курс да се плати!
	Пестете нашата валута!
P$
