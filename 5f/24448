	[* _Публикация:_ Кво да е. Седмичен хумористичен вестник. София, г. IX, бр. 450 от 16 януари 1921 г., с подпис: _Шокинг_.
	Печата се със следната поправка:
	Стих 23: „откърми не един герой“ вместо „откърми не в един герой“.
	Стихотворението е написано по повод деветата годишнина на вестник „Кво да е“.]
P>
	Сред делничната суета,
	сред мъка, скука, яд и скръб,
	съзнал си длъжността света,
	с усмивка вечна на уста,
	стои той днес кат образ скъп.

	А облаци и тъмнина
	надвисваха над роден край;
	блестящ в златиста светлина,
	заменил слънце и луна,
	стоя на поста си докрай.

	И стиснал бича си в ръка,
	със своя непритворен смях
	сърцата млади приласка
	и смаза в своите крака
	лъжата на вседневний грях.

	В звъна на празничен стакан,
	разперил своя страстен вик,
	от чисти радости пиян,
	следеше с поглед замечтан
	той на живота пъстрий лик.

	И не в едно сърце запали той
	свещений поетичен плам,
	откърми не един герой,
	и всеки негов весел брой
	бе лъч в културния ни храм.

	Години девет бе на пост
	сред мрак, неволя и беда;
	навсъде беше свиден гост,
	за учен, прост, богат и бос
	той беше утринна звезда.

	И над кого ли се не смя
	кат цар, макар и сиромах?
	Къде по нашата земя
	не пръсна скучната тъма
	и мозъчния тежък прах?

	Сред делничната суета,
	сред мъка, скука, яд и скръб,
	съзнал си длъжността света`,
	с усмивка вечна на уста
	стои той днес кат мощен дъб.
P$
