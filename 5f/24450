	[* _Публикация:_ Червен смях. Седмично илюстровано литературно-хумористично списание. София, г. II, бр. 3 от 20 януари 1921 г., с подпис: _Хр. Смирненски_.
	Печата се със следната поправка:
	Картина II: „Едно перо от шапката на Омарчевски към друго перо:“ вместо „Едно перо от опашката на Омарчевски към друго перо:“
	Написано по повод тържественото посрещане на Стамболийски в София на 15 януари 1921 г. след стодневната му обиколка из чужбина.]

#	Действуващи лица:

	__Стамболийски__
	__Хор на министрите__
	__Свита от безгръбначни__
	__Една погребална колесница__
	__Две секретарки__
	__Пълният състав на столичното градоначалство__
	__Всички агенти на обществената безопасност__
	__Петдесет и двама селски тузове__
	__Мъже, жени, деца, часовникът на халите и Червеният дявол__

>	Картина I

N	Гарата. Влакът и Стамболийски пухтят. Свитата си оправя фраковете. Президентът спира пред почетната рота.
P>
	__Стамболийски:__
	Виж, каква юначна чета!
	Червендалести момчета!
	И румънският народ юнак е!
	Ама с тез аз бивам Таке*.
	[* _Таке_ — Йонеску, Таке (1858–1922) — румънски политически деец. От 1920 до 1922 г. министър на външните работи на Румъния.]
	Лойд Джордж много ги хареса:
	„Що не взимаш, кай, Одеса?“
	_(Поздравлява войниците):_ Здравейте, юнаци!
	Поздравлявам ви с празника!

	__Войниците:__
	Покорно благодарим, господин… господин м-ре!

	__Стамболийски__ _(към безгръбначните):_
	Господа, почтени и отбрани,
	бият ли черковните камбани?

	__Хор от безгръбначни:__
	Не са започнали да бият още.

	__Червеният дявол:__
	Ще забият и за погребенье време до`-ще!

	__Хор от безгръбначни:__
	Господине президенте,
	без лъжа и комплименти,
	вий сте най-голям мъдрец,
	но забравихме венец.
	Извинете
	и простете!

	__Червеният дявол:__
	Какъв венец ще му положа аз
	на него и на неговата власт!

	__Един от безгръбначните__ _(към колегите си):_
	Дявол да го вземе, господа,
	сещам нещо твърдо у гърба —
	леле, ако ми стои гръбнака!
	Президентът реч от мене чака.

	__Втори безгръбначен:__
	Що ме карат да се смея?
	Нали ги оставихме в музея!

	__Един от министрите__ _(към президента):_
	Народът тръпне във екстаз
	и чака вас.

	__Стамболийски__
	Да почакат два-три часа тези хора!
	Аз съм чакал три години у затвора*!
	[* _Аз съм чакал три години у затвора_ — като народен представител Ал. Стамболийски води енергична борба срещу монархизма и намесата на България в Първата световна война. При срещата на опозиционните водачи с Фердинанд на 4 септември 1915 г. Стамболийски открито предупреждава монарха, че ще отговаря за въвличането на България във войната. Заради тази му смелост е осъден на доживотен затвор. По време на Войнишкото въстание 1918 г. е освободен.]

	__Химн на безгръбначните:__
	Военни, цивилни
	с погледи умилни
	срещат ви днес!
	Вий сте на земята,
	даже на хазната
	благодат и чест.

	__Петдесет и два селски туза:__
	Няма нийде други
	с толкова заслуги,
	воля, ум и мощ!
	Той ще ни изпрати
	всинца дипломати
	още тази нощ.

	__Стамболийски__
	Аз казвам стига веч
	аз ще държа вам реч:
	_(Оправя си връзката.)_ Аз! _(Обръща се надясно.)_
	Аз _(прави кръгом и гледа наляво)._ Аз!

	__Един от безгръбначните:__
	Това е реч велика!
	Оратор туй се вика!

	__Втор от безгръбначните:__
	Какви слова и мъдрост странна!
	Мен от наслада зле ми стана!
P$
N	(Всички ръкопляскат.)

>	Картина II

N	„Мария Луиза“. Народен шпалир. В средата бяга едно подплашено псе. Един конен стражар го гони с камшик. Кучето бяга към халите. Откъм халите се чува: „Иде! Иде! Де го бе! Ето къде тича пред конния стражар.“
P>
	__Едно перо от шапката на Омарчевски* към друго перо:__
	[* _Омарчевски_, Стоян (1885-1942) — виден деец на БЗНС; неколкократно избиран за народен представител; министър на народната просвета в правителството на Ал. Стамболийски (1920-1923).]
	Ще трябват буйни акламации:
	турете живи декорации.
P$

N	Второто перо литва към джамията и води дълга редици прогимназисти и учащи се в основните училища.

P>
	__Първото перо:__
	Така! Наред! От две страни!
	Вниманьето им обърни,
	щом мине автомобилът край тях,
	да няма смях!
	Да викат всичките ура!
	Нали разбра?

	__Второто перо:__
	Да!

	__Една бабичка:__
	Исус кога влезнал в Йерусалим,
	навсъде било цветя и килим,
	а той бил яхнал на магаре!

	__Друга бабичка:__
	Защо му е магаре на нашия Христос,
	когато се е яхнал върху народа прост.

	__Часовникът от халите:__
	Дан, дан, дан —
	иде мъж богоизбран!

	__Един от зрителите:__
	Гледай, гледай ти! Часовникът върви
	и даже нещо странно той мълви,
	а никога в нормално време той не бие!*
	[* _Часовникът върви, а никога в нормално време той не бие!_ — Часовникът на столичните хали е вървял много нередовно и често спирал.]

	__Друг от зрителите:__
	Да, ненормални работи ще видим ние!
	_(Кръсти се.)_

	__І стражар:__
	А ти мастика пи или коняк?

	__II стражар:__
	Мастика пак, а за коняк,
	ей богу, имах аз голям мерак!

	__I стражар:__
	Брей! Процеса! Иде!

	__II стражар:__
	Да, началото се види!
P$
N	Откъм „Шарен мост“* се задава процесията. Авангард от конни стражари. След тях два кордона пеши полицаи, подир кордоните кордон детективи. Подир кордоните на детективите кордон от пристави, а след него 52 туза със зелени знамена и средата на Исус.
	[* _„Шарен мост“_ — старото название на днешния _„Лъвов мост“_.]

P>
	__Хор на тузовете:__
	Пейте, земледелци,
	ние сме на власт —
	всички са под нас!

	__Стамболийски__
	А пък аз над вас!

	__М-р Омарчевски__ _(маха шапката):_
	Многохилядно ура!
	Ураа!

N	Зрителите се смеят.

	__Омарчевски:__ Бе викайте ура!

	__Стамболийски__
	И таз добра!
	Нима тук всичките са онемели?

	__Един безгръбначен:__
	Съвсем не, от възторг са окаменели!

	__Стамболийски__ _(пее парчета от „Жрицата на огъня“*):_
	[* _„Жрицата на огъня“_ — оперета от руския композитор В. П. Валентинов (1871-1929) — представяна у нас в театър „Ренесанс“.]
	Аз съм Раджа,
	балкански дипломат премъдър!

	__Двете секретарки:__
	Ние уж сме секретарки,
	а за нас пък няма арки!
P$
N	Шествието тръгва към двореца. Един пристав припка и разпорежда: „Барем стражарите да викат ура! Цивилните стражари!“

P>
	__Операторът на „Модерния театър“*:__
	[* _Модерния театър_ — един от известните по това време столични театри на мястото на днешното кино „Цанко Церковски“.]
	Пратили ме да правя сал масраф!
	Къде от туй по-хубав кинематограф?
P$
N	Една погребална процесия се задава по бул. „Дондуков“ и пресича пътя на Стамболийски.

P>
	__Стамболийски__
	Нима и мъртвите се сещат
	за мен, та ме посрещат?

	__Червеният дявол:__
	Туй е твърде важно, Александре!
	Тържествений ти път
	пресича смърт!
P$
