	[* _Публикация:_ Българан. Седмично хумористично списание. София, г. VI, бр. 4 от [22 януари] 1921 г., с подпис: _Ведбал_.
	Написано по повод тържественото посрещане на Стамболийски в София на 15 януари 1921 г. след стодневната му обиколка из чужбина.]
P>
	Наистина, това бе истина,
	а не кошмарен панаир;
	калта старателно почистена
	и нареден почтен шпалир.

	И цяла иронична София
	стълпила се от две страни
	да чуе чудна философия
	на дваж по-чудните ни дни.

	Не беше второто пришествие,
	макар че идеше Христос —
	това бе погребално шествие
	и тържество на мозък прост.

	Калпаци до очи нахлузени,
	стражарски винен аромат,
	макар и мъничко сконфузено,
	все пак устрои се парад.

	А в манастирско целомъдрие,
	между децата сам дете,
	Христос усмихва се с усърдие
	и сто и първа реч чете.

	Изправил се с коси разрошени
	на министерския балкон*,
	[* _на министерския балкон_ — на митинга при тържественото му посрещане Ал. Стамболийски произнася реч от балкона на тогавашното външно министерство на площад „Народно събрание“.]

	разправя как били потрошени
	за смях мильон подир мильон.

	А бронзовият цар заглежда се,
	сломен от тягостни мечти,
	и полугласно той нарежда си:
	„Прости му, господи, прости!“
P$
