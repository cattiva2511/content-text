	[* _Публикация:_ Червен смях. Седмично илюстровано литературно-хумористично списание. София, г. III, бр. 35 от 5 септември 1922 г., с подпис: _Гаврош_. Печата се със следната поправка:
	Стих 3: „зер тръгва градския часовник“ вм. „зер тръгва градския чиновник“.
	Стихотворението е написано по повод тежкото материално положение на чиновниците.]
P>
	Аз бях, аз съм, ала чиновник
	едва ли ще съм занапред,
	зер тръгва градския часовник*,
	[* Часовникът на столичните хали е вървял много нередовно и често спирал.]
	но не и нашия късмет.

	Турлаков хвана си шарани,
	а днес тоз мъж богоизбран
	чиновниците гладни храни
	най-щедро с луспи от шаран.

	А панталона мой се хили
	сантиментално изотзад,
	жилетката петна покрили,
	кат съвест на жълт депутат.

	Ех, господа парламентарни
	от кърпеното болшинство,
	и ти, из модния краварник
	кравеподобно същество!

	Доволно хранихте ни с ветър
	и ни поихте със вода!
	Два пръста сме у диаметър,
	два пръста точно, господа!

	Но дойде ли ден на разплата,
	макар и мумия от глад,
	ще има всеки добрината
	да стисне някой лоен врат.
P$
