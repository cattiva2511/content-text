P>
	ти никога няма да ме измамиш защото
	съм работил толкова други неща, гадни неща,
	и знам че
	писането е една от най-лесните работи
	за вършене: толкова много часове прахосваш,
	с толкова много жени се
	забъркваш
	а най-хубавото е —
	дори и не си помисляш че си
	писател
	просто изключваш и вампирясваш
	и
	ето за това е живота:

	доколкото е възможно
	да не се напрягаш
	преди смъртта си /предпочитам
	миговете спокойствие
	пред случайните дарове щастие./

	разбира се, това, което човек предпочита
	невинаги
	идва макар писането да е една от най-благодатните
	професии,
	ти ще откриеш
	че дори когато
	имаш успех
	болката и объркването и ужасът от
	живота
	не спират тогава
	а продължават
	разточително

	да дават на твоя електрически Ай Би Ем все
	повече и повече
	да предъвква
	да мъдри
	докато ти се пазиш от данъчните власти, жени,
	пиене наркотици, хазарт… самоубийствени сутрини
	и така нататък…

	винаги с
	тази
	последна година от твоя живот, която се втурва
	към теб като
	пушечен изстрел…

	да, писането е най-добрият начин
	да я караш:

	предпочитам да ме намерят
	мъртъв върху тази пишеща машина
	както
	/ха! ха! ха!/
	някой критици мислят
	че вече
	съм.

	няма значение:
	нуждая се единствено от
	своите пишещи
	пръсти

	и нищожно
	количество
	болка.
P$
