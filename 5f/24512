	[* _Публикация:_ Българан. Седмично хумористично списание. София, г. VII, бр. 15 от [8 април] 1922 г., с подпис: _Пророк Иеремия_.]
P>
	Пред девственицата България
	пристъпи златен ангел днес:
	„Аз ти донасям блага вест!
	Блести, Мария, в лъчезария!

	Господна воля тук изпраща ме,
	възрадвай се и се моли!
	От тебе Саваот свали
	за три години всяко плащане*!
	[* След дълги преговори междусъюзническата комисия по репарациите отлага изплащането на репарационния дълг на България.]

	О, любовта му няма граница,
	над тебе бди днес дух свети
	и правдата се въплоти
	чрез теб — щастливата избраница.

	Бъди пак скромна, тиха, хрисима,
	скръсти ръцете на гърди
	и ако искаш, ти бъди
	насън понякога и независима*.“
	[* За сметка на това отлагане България загубва напълно своята икономическа независимост.]
P$
