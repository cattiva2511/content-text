	[* _Публикация:_ Публикувано в Българан. Седмично хумористично списание. София, г. VI, бр. 10 от [5 март] 1921 г., с подпис: _Влюбен котарак_. Поместено в Календар Българан за 1922 г. Под редакцията на Ведбал и Светослав Минков, г. IV, София, 1922, (стр. 11) със заглавие „Март“. Печата се по Българан.
	В Календар Българан: стихове 13–16 са изоставени.]
P>
	Аз не зная що и как,
	но с червено-бели ленти
	баба Марта иде пак
	и се кланя с комплименти.

	От незнаен дълъг път
	уморена тя се спира
	и намира тук, в градът,
	едномесечна квартира.

	Котките от цял квартал
	възвестиха празник шумен
	и извиха карнавал
	в порив страстен и безумен.

	А проблясва слънчев зрак
	сред сърцата помразени
	и раздиплят пъстър флаг
	улиците подмладени.

	Колко златна светлина
	и предпролетна прохлада!
	Всяка хубава жена
	блика свежест и отрада!

	Ах, през тези светли дни
	нека бъдем християни
	и любов да прозвъни
	над душите замечтани!

	Ето Марта с нова мощ
	припка цяла в светли ленти,
	ах, ура, напред, на нож,
	ученици и студенти!
P$
