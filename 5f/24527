	[* _Публикация:_ Червен смях. Седмично илюстровано литературно-хумористично списание. София, г. III, бр. 35 от 5 септември 1922 г., с подпис: _Хр. Смирненски_.
	М. Маджаров от страниците на в. „Мир“ обвинява редица земеделски ръководители в участие в нашумели на времето афери, в пилеене и незаконно използуване и присвояване на държавни средства. Като изхожда от една статия на в. „Победа“, той предлага да се направи анкета на редица дейци. Вестник „Земеделско знаме“ отговаря, че приема безрезервно анкетата, и настоява тя да се води публично. Предлага се да се анкетират някои земеделски ръководители, както и бившите министри Ляпчев, Малинов, Данев, Т. Тодоров и др. Свиква се съвещание за уточняване условията на анкетата, на което присъствуват и столични журналисти. Двете страни предлагат редица условия, но до споразумение не се стига. Въпросът за анкетата приключва с много взаимни нападки и обвинения.]

>	I картина

P>
	__В. Мир*:__
	[* В. „Мир“ — орган на народната (народняшката) партия; консервативен и реакционен вестник, защитник на интересите на едрата буржоазия. Излиза от 22 септември 1894 до 31 декември 1944 г. След създаването на „Конституционния“ блок става изразител на неговата политика и води яростна компания срещу земеделското правителство.]
	— Хазната, да, хазната
	и фондовете безотчетни!
	Кажете си бе, братя,
	не бяхте ли бедняци сетни?

	__Земл. знаме*:__
	[* Земеделско знаме — идеен, политически и организационен вестник на БЗНС, пропагандира идеологията на съюза и провежда неговата политическа линия. Излиза от 1903 до 1934 год.]
	— А Гешев* и Тодорчо дезертьора**?
	[* _Гешев_ — Иван Гешев (1849-1924) — буржоазен политически деец и публицист, един от едрите български капиталисти и банкери; от 1901 г. възглавява народняшката партия, а от 1920 г. — обединената народно-прогресивна партия. Министър-председател (1911-1913); след военно-фашисткия преврат на 9 юни 1923 г. преминава в Демократическия сговор.]
	[** _Тодорчо дезертьора_ — Теодор Теодоров, за него се е говорило, че през Сръбско-българската война от 1885 год. е дезертирал. Теодоров, Теодор (1859-1924) — буржоазен политически деец, водач на обединената народно-прогресивна партия. Като министър-председател (ноември 1918 — октомври 1919 г.) възглавява българската делегация в Париж по приемане условията на Ньойския мирен договор 1919 г.]
	Как наредиха си живота?
	Евлогий Георгиев* кой омота?**
	[* _Евлогий Георгиев_ (1819-1897) — богат български търговец, известен с големите дарения, които прави за училища, болници, за издръжка на бедни ученици в чужбина, за построяването на Софийския университет и др.]
	[** _Евлогий Георгиев кой омота?_ — Евл. Георгиев оставя за наследник и изпълнител на завещанието си Иван Гешев.]
	Добри сте вий и „честни“ хора.

	__Мир:__
	— От Славовица във потури
	пристигна президента.
	Да не му правим комплименти,
	но доста настрана си тури.
	Така е, господ му помози:
	краварник, вила, лозе —
	и два-три чека.
	Добре си е човека.

	__Знамето:__
	— Струва ни се, между вас
	е и Буров Атанас*.
	[* _Буров, Атанас_ (1875-1954) — реакционен политически деец, представител на едрата българска буржоазия, банкер. Ръководен деец на Народната партия и един от основателите на Демократическия сговор. Многократно министър в различни кабинети (1913, 1918-1920, 1926-1931 и от 2-8 септември 1944).]
	Този честен народняк
	колко, откъде и как
	е успял да наспечели?
	Сигур мелницата мели
	и банкноти на тестета.

	__Мир:__
	— Не горещете се тъй жарко!
	Кажете нещо и за Марко.
	Той колко ока хвана
	от спирта и шарана?
	А Райко Даскалов?
	Дали е той готов
	да обясни
	с какви цени
	останките на Арсенала*
	[* _Райко Даскалов… останките на Арсенала_ — Даскалов, като председател на Народния магазин, закупува останките на опожарения арсенал.]
	закупи за народния ви магазин?
	На тоз юначен син
	каква копаня се е дала?

	__Знамето:__
	— Споменахте вий за останки.
	Ний малко нещичко сме прости.
	Кажете ни: тез ваши банки
	не са ли от човешки кости?

	__Пряпорец*:__
	[* _Пряпорец_ — орган на Демократическата партия. Излиза от 1899 до 1932 г.]
	— Я оставете банките вий настрана.
	Кажете ни какво стана`
	сина на президента*?
	[* _синът на президента_ — Асен Стамболийски заминава за Бразилия на световното изложение заедно със Ст. Омарчевски.]
	Къде е той в момента,
	народни средства да пилее,
	на чий гръб скита и живее?
	Каква е таз идилия
	из кръчмите на Бразилия?

	__Победа:__
	— Охо, банкерския колега
	изпод тютюнева завеса!
	Май гузния негонен бега,
	затуй е твоята намеса.

	__Зора*:__
	[* _Зора_ — информационен всекидневник, основан в София от акционерно д-во „Български печат“ с главни акционери Кр. Чапрашиков и Д. Крапчев. Излиза от 18 май 1919 г. до 7 септември 1944 г. „Зора“ е реакционен ултрашовинистически вестник, свързан с двореца и с антисъветските белогвардейски центрове, които водят борба против управлението на БЗНС и против БКП. След фашисткия преврат на 9 юни 1923 г. Зора е идеологически изразител и знаменосец на фашизма.]
	— Мълчете, търтеи забавни,
	вий — хранениците държавни!

	__Знамето:__
	— А вас, вас с ризите ви неопрани,
	кажете кой ви храни!
	Грабители, убийци мръсни!
	Кой де стигне от народа да откъсне!
	Лентяи, кожодери тлъсти,
	у кражбите сте най-чевръсти!

	__Пряпорец:__
	— Вий, пладнешки хайдути,
	дойдохте голи, необути,
	а всеки ваш дружбаш днес тъне
	в това, що не е виждал и насъне!

	__Знамето:__
	— Хайдути ли? Хайдутина
	не е ли Ляпчев Арнаутина*?
	[* _Ляпчев Арнаутина_ — отнася се за Андрей Ляпчев. Андрей Ляпчев (1866-1933) — буржоазен политически деец, един от организаторите и лидерите на реакционния Демократически сговор. От 1908 г. многократно министър; министър-председател от 1926 до 1931 г. на фашисткото сговористко правителство.]
	Железниците кой обра?

	__Пряпорец:__
	— Обрахте вий народната пара!

	__Знамето:__
	— Защо пенявите уста,
	натясно щом се хванете?
	Добре известно е в света,
	че Ляпчев спеше по таваните!
	Попитай някое дете,
	и то знай как забогате!
	Нали той Ляпчев се нарича,
	затуй че лапане обича?
	А Чапрашика*?
	[* Стефан Чапрашиков, едър капиталист, тютюнотърговец и дипломат.]
	Кръвта войнишка блика,
	море от призраци го гони
	сред тютюнджийските му милиони*.
	[* _Чапрашика сред тютюнджийските му милиони_. По време на окупацията на Сърбия братята Крум и Стефан Чапрашикови като тютюнотърговци натрупват милиони, като ограбват безогледно Македония.]

	__Мир:__
	— Вий дрънкате за капитали,
	но те са повече у вас!

	__Знамето:__
	— Така ли?
	Да проверим бе, господа, тогаз!

	__Мир:__
	— Предлагаме анкета!

	__Знамето:__
	— Приета!
P$


>	II картина

P>
	__Калъчев__* _(земледелски анкетьор):_
	[* _Калъчев_, Ст. — деец на земеделския съюз, един от редакторите на „Земеделско знаме“. От името на земеделските ръководители той участвува в съвещанията по уговаряне условията за анкетата и излага становището на БЗНС.]
	— И тъй, господа,
	както е реда,
	предлагам аз:
	от мое и от чуждо име
	да провериме,
	откакто сме на власт,
	кажи-речи го, три години,
	не се ли храним с хлебец и маслини.

	__Ляпчев:__
	— Въпроса не е там!
	Аз и маслини пък не ям.

	__Калъчев:__
	— Да, така е, без съмнение!
	Стамболийски каза ми веднъж:
	Ляпчев е добър и честен мъж.
	Беден, много беден си е той,
	тъне в дългове безброй.
	Гол е кат светците древни,
	седмица да го лишим от дневни —
	няма той що да яде!
	Никой няма хляб да му даде.

	__Ляпчев:__
	— Аз съм бедняк последен,
	но президента по` е беден.

	__Калъчев:__
	— По съвест като се говори,
	след него Гешев пък е втори.

	__Тодор Тодоров:__
	— Турлаков пък реди държавни сметки,
	обаче ходи без подметки.
	А Райко, Райко! Той горкия
	се храни все на вересия.

	__Ляпчев:__
	— Държавника е зле у нас,
	макар да бъде и на власт.

	__Калъчев:__
	— Ах, Буров няма пет пари.
	По два дни не яде дори.

	__Ляпчев:__
	— Ний всички сме голтаци.

	__Тодор Тодоров:__
	— Безпримерни бедняци.

	__Калъчев:__
	— А президента сам си жъне,
	месо не вижда и насъне.
	Едвам за хлебец има.
	А как ще мине тази зима?

	__Ляпчев:__
	— Бедняци сме, бедняци ние!
	Стоглав змей у стомаха вие
	и под палтенце без хастар
	треперяй си по навик стар.

	__Т. Тодоров:__
	— Който гледа да живее с чест,
	той от глад умира днес!

	__Редактора на „Утро“__, председател на анкетната комисия:
	— Излишна май е таз анкета,
	вий всички тънете в нищета.

	__Калъчев:__
	— Защо ни е, защо!
	Тя няма си место.

	__Тодор Тодоров:__
	— Та ний по бедност сме известни.

	__Ляпчев:__
	— Ах, да не бяхме толкоз честни!

	__Редактора на „Утро“*:__
	[* _Редактора на „Утро“_ — Стефан Танев, буржоазен журналист, по това време председател на Съюза на българските журналисти.]
	— Струва ми се, господа,
	всичко влезе си в реда.
	Щом е така,
	подайте си ръка.

	_Дружбаши и блокари* подават си ръце._
	[* Блокари — участници в Конституционния блок. На 6 юли 1922 г. след дълги преговори и пазарлъци трите буржоазни партии — обединената народнопрогресивна, Демократическата и Радикалната — постигнали съгласие за съвместна борба против земеделското правителство. Те образували тъй наречения Конституционен блок, който имал за задача да подготви политически преврат, за да свали земеделското правителство и установи буржоазна диктатура.]

	__Редактора на „Утро“:__
	— Пишете в протокола:
	анкетата установи,
	че всичко туй, що се мълви,
	остава си закачка гола!
	Анкетата установява,
	народа че е за въже,
	затуй че в глад оставя
	държавните мъже.

	__„Червен смях“:__
	— Крадци сте всички тука,
	тук всеки пипа,
	каквото Куко,
	таквоз и Пипе.
	Народа за въже ще бъде,
	щом на въже ви не осъди.
P$
