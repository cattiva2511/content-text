	[* _Публикация:_ Червен смях. Седмично илюстровано литературно-хумористично списание. София, г. I, бр. 29 от 6 август 1920 г., с подпис: _Хр. Смирненски_.
	Печата се със следната поправка:
	Стих 12: „със златен блясък се покри“ вместо „със злачен блясък се покри“.]
P>
	В „Търговска“ рано у зори
	разхождаха се три сестри —
	те: Клеветата, Пошлостта,
	наред със тях и Глупостта.
	Безмълвна пустота навред
	простряла беше мъртъв стан,
	а само глухо от „Балкан“
	часовникът прозвъни пет.
	Вървяха в такт сестрите три;
	зад Люлин месецът се скри,
	а изток, в пурпурни зари,
	със златен блясък се покри.
	И ето първата тогаз
	започна с тих, но ясен глас:
	„Сестри, минават ден след ден,
	светът се сменя, ражда, мре,
	но в туй нестихващо море
	безсмъртна съм и бодра аз,
	самотница като нощта.
	Аз поздрав слънчев не видях,
	но името ми над света
	разлива мрак и сипе прах.
	Над всяка лилия прострях
	аз сянката на своя плащ;
	на всеки грях весталка бях,
	на всяка подлост — верен паж.
	За мене дом е отреден,
	скован от срам, облечен с мрак,
	през лято, зима, в нощ и ден
	не влиза в него слънчев здрак.
	Там бухал, червей, ахтопод
	живеят в братска дружба с мен,
	а върху лигавия под
	килим от мухал е прострен
	и над железните врата,
	на черен мрамор начертан,
	се мярка надпис _Клевета_.
	И там със поглед замечтан
	аз пея, свиря на пиано в
	безкрайни дни и часове
	и моят замък се зове:
	„Душицата на Добриянов*““.
	[* _Добриянов_ — Сава Донев Добриянов (1876–1946) — буржоазен журналист, член на народняшката партия, редовен сътрудник на в. „Мир“, в който печата клеветнически статии срещу партията на тесните социалисти и работническото движение.]

	Едва завършила речта
	бе първата, и в миг уста
	отвори втората сестра.
	„Сестри рождени — почна тя, —
	къде, кога, от кой и как
	родена съм — не се разбра,
	но аз живея, туй е факт.
	Летят години, векове,
	но моят образ все блести
	и мойто име пак зове
	безчислените редове
	на помрачените тълпи.
	Като среднощен призрак аз
	летя с разпуснати коси
	и моята нетленна страст
	над хорските сърца виси.
	Кого от тъмните тълпи
	след себе си не дигнах аз,
	кого зовът ми не упи
	с бездушната си тежка власт?
	За мен е роден всеки кът
	и всеки властник ми е брат;
	свещеник, воин, дипломат
	над мен с любов и грижа бдят.
	Банкер ли зърнете на пир,
	дружбаш ли срещнете в файтон —
	при тях съм аз и с тях безспир
	ликуваме сред общий стон.
	В „Леге“, „Търговска“* и навред
	[* _Търговска_ — улица в София с търговски магазини, днес вече не съществува, намирала се е между днешния площад „9 септември“ и бул. „Г. Димитров“.]
	вървя сред шумний маскарад
	и честните в безчестний свет
	с омраза _Пошлост_ ме зоват“.

	Замлъкна тя, след нея в миг
	развърза третата език:
	„Уви, съдбата мен, сестри,
	с горчива участ нареди.
	Бездомница аз дълго бях,
	отритната от всеки праг,
	навред ме срещаха със смях,
	навред бях гостенин недраг.
	Децата бягаха от мен,
	а възрастните пък без свен
	отричаха ме всеки ден.
	И на кого ли по света
	потребна бях аз — _Глупостта_.
	Но след нощта настава ден
	и ето ме щастлива днес,
	днес храм издигнат е за мен
	и там посрещат ме със чест,
	а моят чуден храм е
	„Земледелско знаме““…

	В „Търговска“ рано у зори
	разхождаха се три сестри —
	те: Клеветата, Пошлостта
	наред със тях и Глупостта.
P$
