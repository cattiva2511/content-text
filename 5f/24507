	[* _Публикация:_ Българан. Седмично хумористично списание. София, г. VII, бр. 8 от [18 февруари] 1922 г., с подпис: _Йохан_.
	Повод за написване на стихотворението дава ожесточената изборна агитация във връзка с изборите за общински съветници във всички села на страната.]
P>
	По мазния кожух на бай ви Гани
	пързалка има пак.
	Гърбът му станал вече само рани,
	но шумно всички звани и незвани
	пързалят се от сутрин чак до мрак.

	Търчи, засили се и плъзне по цървули
	оранжев малчуган.
	След него, сини гащички обули*,
	[* _сини гащички обули_ — цветът на бюлетините за изборите на народно-прогресивната партия е бил син.]
	летят чифт старополитични нули —
	Иванчо Гешев* и Стоян**.
	[* _Иванчо Гешев_ — Иван Гешев (1849-1924) — буржоазен политически деец и публицист, един от едрите български капиталисти и банкери; от 1901 г. възглавява народняшката партия, а от 1920 г. — обединената народно-прогресивна партия. Министър-председател (1911-1913); след военно-фашисткия преврат на 9 юни 1923 г. преминава в Демократическия сговор.]
	[** _Стоян_ — д-р Стоян Данев (1857–1949) — буржоазен политически деец, ръководител на прогресивно-либералната партия. Той е министър-председател през 1913 г., когато България започва Междусъюзническата война, и един от виновниците за националната катастрофа. Според мирния договор, сключен в Букурещ на 28. VII. 1913 г., България отстъпва на Румъния Южна Добруджа включително и град Силистра. През 1919 г. Ст. Данев заема поста министър на финансите в коалиционното правителство на Ал. Стамболийски.]
	Надясно нейде скърца разкована
	зелената шейна*,
	[* _зелената шейна_ — касае се за Либералната партия, която излиза в изборите със зелен цвят.]
	оттатък морава дружина* сбрана
	[* _морава дружина_ — цветът на изборните бюлетини на Демократическата партия е бил морав.]
	пристяга кънките си замечтано
	и чака сгодни времена.

	И още много други, стари, млади
	раздвижват там крака,
	пързалят се с доволство и наслада,
	а Ганю пъшка си и плюе със досада:
	„Ех, стига джанъм все така!“
P$
