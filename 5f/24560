	[* _Публикация:_ Червен смях. Седмично илюстровано литературно-хумористично списание. София, г. I, бр. 13 от 12 март 1920 г., с подпис: _Хр. Смирненски_.]
P>
#	1. Народовластник Ал. Стамболийски*
	[* _Ал. Стамболийски_ — Много от сатирите си Смирненски насочва и към Стамболийски и дейците на земеделския съюз, споделяйки неправилната политика на БКП към земеделския съюз по това време. Но той долавя и критикува и много съществени слабости и грешки на Земеделския съюз, който по това време е управляваща партия и се стреми да създаде самостоятелна „селска власт“. Особено често той атакува земеделското правителство за неправилното му отношение към комунистическата партия и за половинчатите мерки при съденето на виновниците за националната катастрофа.]

	Любител на суетен шум,
	почива той под тази пръст;
	нищожен беше като ум,
	но затова гигант на ръст.
	Наместен на гърба селяшки,
	той служеше като самар
	на кожодера народняшки
	и цанковиста гешефтар.

#	2. Оръженосец Райко Радомирски*
	[* _Райко Радомирски_ — Райко Даскалов (1886–1923) — изтъкнат политически и държавен деец, един от ръководителите на земеделското движение. През септември 1918 г. в Радомир провъзгласява Радомирската република. Министър в правителството на БЗНС (окт. 1919 — февр. 1923 г.). Застрелян от наемен убиец.]

	Прости му, Господи, прости!
	недей от рая го лишава,
	тъй както не лиши го ти
	приживе от ума на крава.

#	3. Песнопоец Цанко Бакалов*
	[* _Цанко Бакалов_ — Церковски, Цанко Бакалов (1869–1926) — известен български поет и общественик, учител, един от основателите на БЗНС. Избран за народен представител (1901). Министър в правителството на Ал. Стамболийски (1919–1923). След деветоюнския фашистки преврат е в затвора (1923–1926).]

	„Музо, моя музо, музо по налъми,
	всичко на земята пустота и сън е;
	пустота в главата, глухота в душата —
	шумна беше само тлъстата заплата.
	Хората — студени, критиката — мерзка…
	Музо, моя музо, музо министерска!“

#	4. Ал. Димитров*
	[* _Ал. Димитров_ (1878–1921) — деец на БЗНС, министър на вътрешните работи и на войната (1920–1921) в правителството на Стамболийски. Поддържал близки връзки с лявото крило на революционното движение в Македония. Убит от терористи на реакционната ВМРО.]

	Средата хората създава,
	а той бе между честни хора;
	това ключара на затвора
	чрез подпис даже потвърждава.

#	5. Теодор Теодоров Сервилний*
	[* _Теодоров, Теодор_ (1859–1924) — буржоазен политически деец, водач на обединената народно-прогресивна партия. Като министър-председател (ноември 1918 — октомври 1919 г.) възглавява българската делегация в Париж по приемане условията на Ньойския мирен договор 1919 г.]

	Патриотизмът жертви иска,
	а той бе честен патриот,
	затуй в Париж с поклони низки
	пожертвува един народ.

#	6. Маджаров*
	[* _Маджаров_, Михаил (1854–1944) — буржоазен политически деец, един от ръководителите на народняшката партия, многократно министър и народен представител; пълномощен министър в Лондон (1912–1913) и в Петербург (1913–1915). През 1919–1920 г. е министър на външните работи в кабинета на Ал. Стамболийски.]
	„Дедите ми, набивайки на кол
	другарите на Левски и Раковски,
	крепяха турский произвол
	и своите дела търговски.

	Аз, внук на своите деди,
	водач на спекулантска банда,
	крепях народните беди
	и всяка алчна контрабанда.“

#	7. Д-р Данев из Силистра*
	[* _Д-р Данев из Силистра_ — д-р Стоян Данев (1857–1949) — буржоазен политически деец, ръководител на прогресивно-либералната партия. Той е министър-председател през 1913 г., когато България започва Междусъюзническата война, и един от виновниците за националната катастрофа. Според мирния договор, сключен в Букурещ на 28. VII. 1913 г., България отстъпва на Румъния Южна Добруджа включително и град Силистра. През 1919 г. Ст. Данев заема поста министър на финансите в коалиционното правителство на Ал. Стамболийски.]
	Като престъпник той бе невменяем,
	защото беше прост ратай,
	отдал се от рождение под наем
	на цезар Николай.

#	8. Св. Дух Генадиев*
	[* _Св. Дух Генадиев_ — Никола Генадиев (1866–1923) — буржоазен политически деец, юрист, един от водачите на Народнолибералната партия; министър на правосъдието (1903–1908) и на външните работи през 1913 г. в кабинета на В. Радославов. Убит от македонските фашисти по искане на сговористкото правителство.]
	Излишни са тук комплименти
	и без тях той пак е велик —
	чрез светлата смърт на Викенти*
	[* _Викенти_ поп Анастасов, анархист, участвувал в атентата в Градското казино на 1 февруари 1915, за което бил осъден на смърт. Смятало се е, че подбудител на атентата е Н. Генадиев.]
	и банката си „Атлантик“.

	По всичките линии девствен,
	изпълнен със чест и любов,
	той беше наследник божествен
	на даскала си Стамболов.

	Под сянката на Стамболийски
	потриваше с радост ръце
	и шепнеше му по комшийски
	съвети от чисто сърце.

#	9. Андрея Ляпчев*
	[* _Андрея Ляпчев_ — Андрей Ляпчев (1866–1933) — буржоазен политически деец, един от организаторите и лидерите на реакционния Демократически сговор. От 1908 г. многократно министър; министър-председател от 1926 до 1931 г. на фашисткото сговористко правителство.]
	Над малката могила кръст да не издигат!
	Излишен е и глупав всеки кръст над нея!
	Безименните черни кръстове му стигат
	из пленнишките лагери покрай Егея.

#	10. Рамзес Чапрашиков*
	[* _Рамзес Чапрашиков_ — Стефан Чапрашиков, едър капиталист, тютюнотърговец и дипломат.]
	Съдбата него двойно надари:
	ума му взе и даде му пари.
	Без първото той стана дипломат,
	чрез второ пък — меценат.

#	11. Васили Радославов*
	[* _Васили Радославов_ — Васил Радославов, (1854–1929) — буржоазен политически деец, водач на Либералната партия. Като министър-председател през 1913–1918 г. заедно с Фердинанд въвлича България в Първата световна война. След Солунското примирие 1918 г. избягва в Германия.]
	Над гроба му аз виждам забита тежка сопа —
	посредством нея в гроба той цял народ изпрати,
	а трябваше народа таз сопа да докопа
	и да зачисти всички подобни дипломати.

#	12. 3латен Тончев*
	[* _Златен Тончев_ — Димитър Тончев — крупен банкер и капиталист, деен член на либералната партия; министър на финансите в кабинета на В. Радославов.]

	Пътниче, пътниче, ти не мисли,
	че само тези са моите останки!
	Влез във града ти и там изчисли
	моите останки, наречени банки.

#	13. Кр. Пастухов
	Сакън! Недей над гроба му плюва!
	Заплювките са тук играчки —
	той приживе покрит бе с храчки,
	но пак не се свенеше от това!

#	14. Янко Сакъзов*
	[* _Янко Сакъзов_. Сакъзов, Янко (1860–1941) — известен обществен и политически деец, социалист-опортюнист; след разцеплението на партията (1903) става водач на опортюнистическата БРСДП (широки социалисти). Министър на търговията, индустрията и труда в правителството на Т. Теодоров (1919 г.)]
	… Ти затечи се по паважа,
	влезни в двореца и кажи:
	„Пред вашите врати на стража
	издъхнал старий пес лежи!“

#	15. Венелин Ганев*, Костурков** и въобще цялата радикалска партийка***
	[* _Венелин Ганев_ (1880–1966) — професор по право, политически и държавен деец, един от водачите на Радикалната партия; през 1919 г. е министър на правосъдието в коалиционното правителство. Регент на България (1944–1946).]
	[** _Костурков_ — Стоян Костурков (1866–1949) — обществен и политически деец, учител. Един от основателите на Радикалната партия и неин ръководител. Министър на просветата (1918–1919) и на железниците (1931–1934); министър на просветата в правителството на ОФ (1945–1946).]
	[*** _и въобще цялата радикална партийка_ — радикалната партия е обект на постоянни шеги, поради нейната малобройност.]
	Що простенваш, майко, в горест тиха,
	ронейки безспир сълзи на гръд?
	Те не са умрели — мъртви се родиха,
	та не могат даже да умрат!
P$
