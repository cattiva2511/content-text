	[* _Публикация:_ Кво да е. Седмичен хумористичен вестник. София, г. IX, бр. 449 от 9 януари 1921 г., с подпис: _Лорд Дж. Шокинг_.]
P>
	Ще премине като сън
	Коледа и таз година,
	светлият камбанен звън
	из простори ще застине.

	Зер се смятат чудеса
	чаша вино и прасето,
	че монетната роса
	омръзнала е на небето.

	А, простете, господа,
	ний, макар и сиромаси,
	врагове сме на глада
	и на празните стомаси.

	Мигар да се наядеш
	до насита на вечеря,
	ще остане пак копнеж
	и далеч от нашта сфера?

	А нима и този път
	вино кръстено ще пием
	и потръпващата плът
	в старо рухо ще обвием?

	Ех, бай Коледа, прости!
	По-добре ти прескочи ни
	и по нази се вести
	в по-разумните години.
P$
