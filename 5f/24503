	[* _Публикация:_ Червен смях. Седмично илюстровано литературно-хумористично списание. София, г. III, бр. 6 от 9 февруари 1922 г., с подпис: _Гаврош_.
	Под стихотворението е дадена бележка на „Червен смях“: „Тъй като написването на един радикалски марш е от всемирно и историческо значение, то „Червен смях“ подканя своите сътрудници да не поскъпят усилията си, като вземат участие в съдбоносния конкурс.
	Издържаните в радикалски дух и в художествено отношение маршове ще бъдат напечатани в „Червен смях“. От своя страна „Радикал“ ще ги препечата и ще ходатайствува пред лирично-танцувалната комисия на радикал-демократическата партия за премирането им. А партийният съвет на радикалите ще ходатайствува пред г-н Омарчевски за отпразнуване тържествени юбилей на авторите.“
	Стихотворението е отбелязано като първо от конкурса.]
	Другарю редакторе,
	Научих се, че радикалите са обявили конкурс за написването на един сладкозвучен партиен марш, и като съзнавам, че само един марш им липсваше, за да достигнат властта и да поведат не само България, но и цялото човечество към културен, литературен и социален възход, то аз предлагам на висшия партиен съвет на радикално-демократическата партия следния мой скромен проект за радикалски марш:
P>
|	Напред-назад!

	Вървим ний, радикалите,
	безспирно в бой неравен.
	Часовника на халите
	е символа ни славен.*
	[* Часовникът на халите е вървял много неточно и често е изоставал.]

	Напред-назад!
	Назад-напред!
	Могъща рат
	във строен ред!

	Дръжте бибероните
	до своите уста,
	с нас са милионите
	книжевници в света.

	Байрак развят
	със кремав цвят.
	Назад-напред —
	напред-назад!

	Ний имаме традиция —
	традиция юнашка —
	на всяка коалиция
	да бъдеме опашка.

	Назад-напред!
	Напред-назад!
	Тълпи безчет
	при нас търчат!

	Ний в тези дни трагически
	летиме с устрем смел,
	летиме героически
	без ум, без чест, без цел!

	Напред! Напред!
	Назад! Назад!
	Народна смет,
	книжевна смрад!
P$
