	[* _Публикация:_ Червен смях. Седмично илюстровано литературно-хумористично списание. София, г. I, бр. 25 от 9 юли 1920 г., с подпис: _Хр. Смирненски_.]
P>
	Спокойни спете си, деца,
	под сянката на моя грях!
	Нали у вашите сърца
	умряха ярките слънца,
	нали заблуда в тях посях!

	Деца, пророк стои пред вас,
	събрат на жълтия Исус.
	Чрез мен говори висша власт,
	небесен пратеник съм аз,
	аз — тлъстият оранжев туз.

	Навред блестят като кристал
	великите ми чудеса.
	От военния арсенал
	неземна мъдрост съм набрал
	и златна пролетна роса.

	Законите на мъдростта
	отдавна знам ги наизуст:
	в учкура вържеш ли властта,
	хвърли от моста съвестта
	и слушай втория Исус*.
	[* Исус II — отнася се за Ал. Стамболийски. Един привърженик на БЗНС изпраща телеграма до Стамболийски, в която го нарича „Исус втори, спасител на България“. Тази телеграма дава повод за много шеги и иронични подмятания в хумористичната опозиционна преса.]

	Деца, деца, с оранжев прах,
	с легендата за нов живот,
	умело вчера ви приспах,
	а днес обирам си без страх
	узрелий гешефтарски плод.

	Нали съм първобрачен син
	на златоносния съюз,
	нали в Народний магазин*
	[* _Народний магазин_ — търговско кооперативно дружество, организирано от земеделското правителство за доставка и разпределение на стоките, което разполагало с държавни средства, кредити и заеми.]
	се крие смисълът един
	на всеки земеделски туз?…

	Деца, не гледайте назад!
	Кръстете се, че сме на власт —
	властта е висша благодат,
	но в столичния шумен град,
	прощавайте, не е за вас.

@	Златоуст оранжев туз.
	Поради неграмотност подписал го:

@	Хр. Смирненски
P$
