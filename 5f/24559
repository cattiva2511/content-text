	[* _Публикация:_ _Земледелска пробуда_, г. I, бр. 2 от 1 март 1920 г., с подпис: _Хр. Димитров_.
	Това е единственото стихотворение на Смирненски, публикувано в земеделския печат. За повода, по който е написано, разказва в спомените си В. Димитров: „Той [Смирненски] ми каза, че намислил темата „Самотника дъб“. Това стихотворение ще символизира Ал. Стамболийски, който се самооблащава, че ще може сам да се справи с положението, но ще падне под ударите на вероломните и коварни стари партии, срещу които вдига само шум, без да вземе сериозни мерки“ (сп. „Септември“, 1958, кн. 10, стр. 162).]
P>
	Стоеше той снажен и строен
	кат някой могъщ великан,
	застанал самотен, спокоен,
	изправил величествен стан.

	През знойни дни тихо шумеше
	край него златистата ръж,
	в среднощ ураганът ревеше
	и плискаше яростен дъжд.

	Надвисват мъглите наесен,
	в полята разстила се скръб —
	със поглед далеко унесен,
	простенва самотника дъб.

	Листата безмълвно се ронят
	по сухата жълта трева
	и вихри вечерни се гонят,
	нашепвайки смътни слова.

	Минават редица години,
	но диря от тях не личи.
	Дъбът не умира, не гине —
	все горд и самотен стърчи…

	Но ето веднъж небесата
	над него надвиснаха с гнев
	и буря сърдита в полята
	изви се с закана и рев.

	В миг огнена мълния с трясък
	прониза самотника стар,
	попадаха клони сред блясък,
	сред пламък страхотен и жар…

	Изгряла смутена, зората
	изтръпна в почуда и скръб —
	разпръснат, прострян на земята,
	лежеше самотника дъб.
P$
