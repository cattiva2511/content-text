	[* _Публикация:_ Българан. Седмично хумористично списание. София, г. VI, бр. 50 от [17 декември] 1921 г., с подпис: _Йуда Добродушни_.
	През декември 1921 г. в общинския съвет се разглежда нов законопроект за софийската община, според който столицата се разделя на централна община, в която общинските съветници не се избират, а се назначават от правителството, и на квартални общини, в които съветниците се избират, но нямат никакви права.]
P>
	Северняка гневно вее
	над общинския съвет,
	лебедова песен пее
	столичният морав кмет*,
	[* _Столичният морав кмет_ — Константин Баталов, демократ, по това време кмет на София.]
	а отвред
	спуска се оранжев лед.

	Бай Иван ръце потрива*,
	[* _Бай Иван ръце потрива_ — отнася се за Иван Длъгнеков, председател на земеделска дружба в София, за когото се е очаквало да бъде назначен за кмет на София.]
	кърши с грация снага,
	покрай него се увиват
	жълти врани из снега:
	га, га, га —
	здраво дръжте се сега!

	Ех, че кокалчета тлъсти!
	Братя, вуйчовци, сестри,
	припкайте сега чевръсти,
	припкайте вий от зори —
	с по две-три
	служби той ще ви дари.

	Северняка гневно вее —
	изпълнява си дълга, —
	общината се люлее,
	скачат врани по снега:
	га, га, га —
	здраво дръжте се сега!
P$
