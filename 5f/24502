	[* _Публикация:_ Българан. Седмично хумористично списание. София, г. VII, бр. 5 от [28 януари] 1922 г., с подпис: _Нагел Смуглый_.]
P>
	Тегнат сиви небесата
	над задрямалия град
	и от тях се мълком рони
	среброснежен вишнев цвят.

	Улици, площади, сгради
	тънат в своя зимен сън
	и далеч, далеч се носи
	на шейните волний звън.

	Разлудуваният вятър
	волнокрил и смел лети
	и по цветните афиши
	спира, съска и плющи.

	А задрямал бай Турлаков*
	[* Турлаков, Марко — деец на БЗНС, министър на железниците, пощите и телеграфите (1919–1920) и министър на финансите в правителството на Стамболийски (1920–1923). Марко Турлаков е обвиняван за участие в редица афери, които му донесли големи печалби.]
	плува във неземен сън:
	вместо сняг — банкноти пъстри*
	[* банкноти пъстри — става дума за първия вътрешен народен 6 1/2% заем, обявен от министъра на финансите М. Турлаков. Законът за народния 6 1/2% заем е приет от Народното събрание през лятото на 1921 г., а подписката е открита на 16 януари 1922 г.; чрез този заем земеделското правителство целяло да стабилизира курса на българския лев.]
	щедро сипят се навън.
P$
