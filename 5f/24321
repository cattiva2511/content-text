P>
	Жени съм чувал да правят сцени,
	да хулят нервно лъка, платното
	и ония поети, тъй вечно засмени —
	отпуснем ли всички ръце пред злото
	и не попречим, говорят, в миг
	аероплани и цепелини
	ще пляснат града ни с бомбен камшик
	и от града ще останат руини.

	В театъра — драма, а всъщност веселие.
	И Лир, и Хамлет още се маят,
	ето Офелия, ето Корделия —
	но те, макар че е близък краят
	и скоро ще стихне последният звук,
	не щат да правят сълзливи сцени,
	ако добре са играли дотук.
	А знаят — Хамлет и Лир са засмени.
	С комична маска страхът се мята.
	Край на целите — няма отсрочка —
	мрак — небето лумва в главата…
	Драмата стига връхна точка —
	уж Хамлет ломоти, Лир се пени,
	завесите падат околовръст
	по хиляди сцени и арени,
	пък тя не наддава тегло и ръст.

	По море те дойдоха, на пеши рояци,
	с осли, катъри, коне, камили —
	стари, посечени цивилизации.
	После загубиха ум и сили.
	Нищо от оня Калимах —
	който в мрамора, като в пяна,
	изряза драперии, склонни при плах
	повей да литнат — не остана:
	стеблото на лампата — палма не бди
	над чакащите на колени.
	Всичко се срива и пак се гради,
	и тия, които градят, са засмени.

	Двама китайци, зад тях и трети,
	изрязани в лапис лазули, стоят.
	Отгоре им — птица. Светят крилете —
	символ на дългия жизнен път.
	Третият — явно слуга — куцука,
	нарамил струнен инструмент.

	Всяка случайна резка, пролука,
	всяко петно от изтрит пигмент
	е сякаш лавина, водопад
	или рид, увенчан със снежна корона,
	макар че в сливов и вишнев цвят
	е окичен малкият дом на склона,
	към който китайците кретат, а аз
	ги виждам уж в края на оня път
	над драмата долу как в захлас
	стоят и гледат. И стоят.
	Един за тъжна мелодия пита.
	Над струните друг показва умение.
	Очите им, хлътнали в бръчки, очите,
	добрите им древни очи са засмени.
P$
