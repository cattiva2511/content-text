	[* _Публикация:_ Червен смях. Седмично илюстровано литературно-хумористично списание. София, г. I, бр. 23 от 26 юни 1920 г., с подпис: _Хр. Смирненски_.]
P>
	Ясно, топло, а завчас
	плъзнат облаци над нас,
	притъмней нашир и длъж,
	блесне, тресне… изведнъж
	рукне неочакван дъжд.

	Почне ли пък — то се знай,
	няма свършек, няма край:
	всичко пливне в кал и смрад,
	сякаш мие своя врат
	млад оранжев дипломат.

	Скучно, тъжно, а в калта,
	току виж, че за беда,
	без покана и пардон,
	прогърми край теб файтон
	с някой нов и тлъст барон.

	По`врага той да върви!
	Но оглеждаш се, уви,
	цял нашарил те със кал.
	„Ех, прошепнеш си с печал,
	виж, че станах радикал!“

	Повъздъхнеш, тръгнеш пак,
	а в припадащия мрак
	ето ти, че като слеп
	някой блъсне се у теб
	войнствен, едър и свиреп.

	Спреш в почуда, в ужас спреш
	и пред себе си съзреш
	жълт хусар на Димитров*,
	[* _жълт хусар на Димитров_ — участник в „оранжевата гвардия“, създадена от земеделското правителство. Димитров — Ал. Димитров (1878–1921) — деец на БЗНС, министър на вътрешните работи и на войната (1920–1921) в правителството на Стамболийски. Поддържал близки връзки с лявото крило на революционното движение в Македония. Убит от терористи на реакционната ВМРО.]
	понатряскан и готов
	пак за някой подвиг нов…

	Скучно, тъжно, а нощта
	мълком плъзва над града
	и те кани с поглед благ
	да натупаш в този мрак
	някой грешен народняк.
P$
