	[* _Публикация:_ Кво да е. Седмичен хумористичен вестник. София, г. VIII, бр. 399 от 25 януари 1920 г., с подпис: _Лорд Дж. Шокинг_.]
P>
	Коя си, каква си, отде си —
	не искам да зная това,
	не дигам аз твоите завеси
	чрез ред любопитни слова.

	В „Търговска“ ли сутрин те срещна,
	в „Леге“ ли те зърна по мрак,
	не питам коя си, къдешна —
	лишен съм от този мерак.

	През своя износен балтон
	изпращам ти само поклон.

	Коя си, каква си, отде си,
	не знаеш, навярно, сама;
	кат всички незнайни принцеси
	обвита си цяла в тъма.

	Но що ли поглеждаш с тревога
	към моя износен балтон
	и колчем се срещнем (за бога!),
	ти с ужас прошепваш: „Пардон!“

	А все пак аз правя поклон
	през своя износен балтон.
P$
