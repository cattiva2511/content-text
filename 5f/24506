	[* _Публикация:_ Българан. Седмично хумористично списание. София, г. VII, бр. 7 от [11 февруари] 1922 г., с подпис: _В-л_.
	„Тайните на харема“ е оперета от Пол Абрахам, играна по това време у нас.]
P>
	Аз тук съм президента —
	паша, паша,
	баща на парламента —
	баща, баща!
	Аллах изпрати ме при вас
	закони да ви пиша аз
	и нивга не греша,
	защото съм паша.

	С таз мисия културна
	вървя напред!
	България ще турна
	във ред, във ред!
	В чужбина ходих аз навред,
	та политическия лед
	дано да разтроша,
	защото съм паша!

	Създадох член четвърти* —
	[* Под натиска на англо-френските империалисти земеделското правителство е принудено да отмени член четвърти от закона за съдене и наказване виновниците за народната катастрофа, който предвижда конфискация на имуществото.]
	за вас, за вас,
	зъбите ви да кърти
	от час на час,
	но сам той беше без зъби
	и кой тъй леко го уби
	не мога да реша,
	макар че съм паша.

	Започнах съд държавен,
	но не върви
	и стана той забавен,
	уви, уви!
	И старата търгашка сган
	се смее и весели там
	от сърце и душа
	над клетия паша!

	Аз съм трудолюбивий
	паша, паша
	и хора мързеливи
	не ща, не ща.
	И аз въведох за това
	у нас повинност трудова,
	която досега
	е весела шега!

	И левът ни е болен —
	не е добре,
	поглежда меланхолен —
	ще мре, ще мре.
	Затуй с народен заем аз
	му хвърлих кокалче завчас,
	дано го утеша,
	защото съм паша…

	Аз тук съм президента —
	паша, паша,
	баща на парламента —
	баща, баща!
	Аллах изпрати ме при вас
	закони да ви пиша аз
	и честичко греша,
	макар че съм пашааа…
P$
