	[* _Публикация:_ Българан. Седмично хумористично списание. София, г. VI, бр. 49 от [10 декември] 1921 г., с подпис: _Нагел Смуглий_.]
P>
	У нас е тишина нечута,
	ветрей се жълтият байрак
	и само болната валута
	по два-три пъти на минута
	изпъшква и задрямва пак.

	Живота си тече банално,
	банално всичко е у нас
	и властно скуката нахална
	тегней над столицата кална
	и ни тормози всеки час.

	Омръзна парламента вече
	и общинският карнавал;
	едвам успя онази вечер
	за час, за два да ни развлече
	запаленият арсенал*…
	[* _запаленият арсенал_ — арсеналът в София е бил запален на 5. XII. 1921 г., за да се прикрият извършените в него злоупотреби.]

	У нас е тишина мъртвешка,
	живота ни е жива степ
	и в тази орис нечовешка
	се носи сал молбата жежка
	за зрелища и евтин хлеб.
P$
