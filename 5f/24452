	[* _Публикация:_ Българан. Седмично хумористично списание. София, г. VI, бр. 5 от [29 януари] 1921 г., с подпис: _Ведбал_. В Института за литература при Българската академия на науките е запазен авторски ръкопис (инв. №42), озаглавен „Снежинка“. Печата се по текста от Българан.
	Варианти в ръкописа: Стихове 9-12 липсват; стих 19: мълком сплитат се, трептят; стихове 21-24:
P>
	Но над мене скръб не бди,
	грижите безшумно мрат
	и живота не следи
	с кикот злобен моя път.
P$
	Че аз двойно съм богат // в тези сребърни нощи; стихове 29-36 липсват.]
P>
	С колко нежност и разкош
	зимата ни приласка —
	колко странно тази нощ
	тръпне твоята ръка!

	В тайнствения полумрак
	шепне огнелика страст
	и гирлянди девствен сняг
	свеждат вейките над нас.

	През капризна топлота
	звънко твоят смях звучи
	и усмихва се мечта
	в теменужните очи.

	А снежинките летят —
	в тебе влюбени и те,
	и целувайки те, мрат
	в мраморното деколте.

	И далеч, далеч градът
	тъне в сребърни петна;
	странно сплитат се, трептят
	цветни ленти светлина.

	Там е празнично сега,
	тътнат шумните тълпи;
	в блян по нечия снага
	златен блясък се топи.

	Но аз двойно съм богат
	в тези трепетни нощи;
	аз съм още толкоз млад,
	толкоз хубава си ти!

	И напразно тук сега
	някой черен дух шепти:
	„Плъзгаво е по снега
	в тези нощни самоти!“

	Ах, над нашите глави
	смешна истина звъни:
	плъзнали сме се, уви,
	още в ранни младини!
P$
