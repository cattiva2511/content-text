	[* _Публикация:_ Българан. Седмично хумористично списание. София, г. VI, бр. 39 от [24 септември] 1921 г., с подпис: _Ведбал_.
	През октомври 1921 г. се учредява третият държавен съд, който в салона на „Славянска беседа“ започва да разглежда делото срещу бившите министри от кабинета на Радославов, виновници за националната катастрофа. Вместо да предостави съденето на виновниците за войната на народен съд, както иска комунистическата партия, правителството възлага съденето им предимно на буржоазни съдии. Този съд протака процеса дълго, без изгледи за строги и сериозни присъди.]
P>
	__Д-р Радославов*:__
	[* _Радославов_, Васил (1854–1929) — буржоазен политически деец, водач на Либералната партия. Като министър-председател през 1913-1918 г. заедно с Фердинанд въвлича България в Първата световна война. След Солунското примирие 1918 г. избягва в Германия.]
	Не ми е туй за първи път —
	готов съм на държавен съд.
	Кажете, моля ви, обаче
	държавен съд що значи?

	__Държ. обвинител:__
	Не се преструвай толкоз де!
	Държавният съд ще даде
	една заслужена отплата
	на теб и твоите братя.

	__Дим. Тончев*__
	[* _Димитър Тончев_ — крупен банкер и капиталист, деен член на либералната партия; министър на финансите в кабинета на В. Радославов.]
	Отплата ли? Нима пари
	съдът решил е да брои?
	Субсидия ли, или заем?
	Кажете ни да знаем

	__Генерал Жеков*:__
	[* _Жеков_, Никола — главнокомандуващ българската армия по време на Първата световна война.]
	Народът сигур е решил
	да ни построи в Кюстендил
	по някоя и друга вила
	от благодарност мила.

	__Д-р Радославов:__
	Кълна се в своята брада,
	това се следва, господа!
	Ний всички имаме заслуги
	почти кат никой други.

	__Д-р Данев__:
	Ако е дума за погром,
	минете и към моя дом.

	__Чапрашиков__*:
	[* Чапрашиков, Стефан — крупен капиталист, тютюнотърговец и дипломат.]
	Какво е пък шестнайсти юни*
	[* _шестнайсти юни_ — началната дата на Междусъюзническата война.]
	пред моите тютюни?

	__Българан:__
	Ех, зная, всички тез мъже
	са кандидати за въже.
	Така би трябвало да бъде,
	но кой кого да съди?
P$
