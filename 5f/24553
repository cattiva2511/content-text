	[* _Публикация:_ Кво да е. Седмичен хумористичен вестник. София, г. VIII, бр. 399 от 25 януари 1920 г., с подпис: _Лорд Дж. Шокинг_.
	_Amor passato_ (итал.) — минала любов.]
P>
	През тихите вечери есенни,
	далеч от шума на града,
	решавахме в мисли унесени
	загадките на любовта.

	Луната в сребро ни обливаше
	от синия девствен покров,
	самотната нощ ни упиваше
	с нектара на знойна любов.

	Но тихите вечери минаха,
	алеите сняг посребри,
	отдавна безмълвно изпитаха
	последни сърдечни зари.

	Днес вместо очите бръшлянени
	унива ме знойният спирт
	и сгряват ме с ласки неканени
	децата на празния флирт.
P$
