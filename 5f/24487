	[* _Публикация:_ Българан. Седмично хумористично списание. София, г. VI, бр. 44 от [29 октомври 1921] г., с подпис: _Зрител_.
	По това време в Софийския народен театър се играе драмата на френския писател Едмон Ростан (1868-1918) „Сирано де Бержерак“.]
P>
	Той беше храбър немски Бержерак*,
	[* _немски Бержерак_ — отнася се за Фердинанд Сакскобургготски. Смирненски създава образа на цар Фердинанд като пародия на главния герой на пиесата. Сирано де Бержерак има необикновено дълъг нос и оттам идва асоциацията, която поетът прави с цар Фердинанд.]
	а в замък български седеше;
	носът му царствен накит беше
	и служеше му като боен флаг.

	От сянката на този нос велик
	трепереха барони клети
	и трикольорни кабинети
	като врабци се пръскаха за миг.

	Подадеше ли само знак със пръст —
	гасконците търчат веднага
	и води ги той с гола шпага,
	за да забиват своя православен кръст.

	И влюбен беше нашият герой*
	[* Смирненски има предвид придворната дама Султана Рачо Петрова.]
	в една омъжена Роксана* —
	[* _Роксана_ — героиня на драмата, — в която е влюбен Сирано де Бержерак.]
	сърдечна дама тя му стана
	и с нея той дели нощи безброй.

	А той бе нещо и като поет:
	написа сума манифести
	и най-подире се премести
	във замъка на своя стар прадед.

	И ето го днес старец среброкос,
	в цивилна натъкмен премена,
	въздиша татък към Виена
	и клати скръбно своя смачкан нос.
P$
