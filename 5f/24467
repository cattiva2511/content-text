	[* _Публикация:_ Публикувано за пръв път в Българан. Седмично хумористично списание. София, г. VI, бр. 14 от [2 април] 1921 г., с подпис: _Ведбал_. Включено в Календар Българан за 1922 г. Под редакцията на Ведбал и Светослав Минков, г. IV, София, 1922, (стр. 71).
	Печата се по текста от Българан със следните поправки:
	Стих 4: „с тази тънка тенекиена лопатка“ вместо „тази тънка тенекиена лопатка“; стих 13: „тъй без работа и в свойта леност странна“ вместо „тъй без работа и в своята леност странна“.]
P>
	— Накъде, госпожице, така
	с тази прелестна и шарена забрадка,
	с влакнести цървулки на крака и в ръка
	с тази тънка тенекиена лопатка?

	— Нищо по света не става без причини, господине!
	Изпълнявам длъжност гражданска и свята* —
	[* _Изпълнявам длъжност гражданска и свята_ — земеделското правителство издава специален закон за трудовата повинност, който предвижда задължителен труд и за девойките.]
	днеска, драги, си отбивам трудовата!

	— Браво, браво! Прелест! Ето на:
	гледка редка, мъдра, мила, па и сладка!
	Ами пясък колко ли зърна настрана
	хвърляте вий с тази мъничка лопатка?

	— Може точно вие да ги преброите, щом стоите
	тъй без работа и в свойта леност странна
	тук застанали сте още отзарана!

	— Извинете, извинете, аз
	от труда, госпожице, хич се не плаша!
	Даже съм готов с любов и страст в същий час
	мъжки да помогна в работата ваша.

	— Ето ви копачката тогаз! Вземете, работете!
	— А не може ли на млечната ви шия
	трудовата си повинност да отбия?
P$
