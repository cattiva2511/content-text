	[* _Публикация:_ Българан. Седмично хумористично списание. София, г. VII, бр. 33 от [12 август] 1922 г., с подпис: _Йуда Добродушни_.]
P>
	Мъдреците ни са днеска май на дача:
	депутати, спекуланти и министри,
	ала все ще има някой да избистри
	и реши поне една задача.

	Нямам и не мисля аз за милиони,
	ала в тез финансови пустини
	питам: лева ще ли да надмине
	храбрите австрийски крони*?
	[* _лева ще ли да надмине храбрите австрийски крони_ — австрийската крона рязко се обезценява след войната.]

	Имаме ний нещо като съд държавен*.
	[* През октомври 1921 г. се учредява третият държавен съд, който в салона на „Славянска беседа“ започва да разглежда делото срещу бившите министри от кабинета на Радославов, виновници за националната катастрофа. Вместо да предостави съденето на виновниците за войната на народен съд, както иска комунистическата партия, правителството възлага съденето им предимно на буржоазни съдии. Този съд протака процеса дълго, без изгледи за строги и сериозни присъди.]
	Доскуча и нам, и нему толкоз време.
	Питам: някой няма ли да се заеме
	да даде под съд тоз съд забавен?

	Бог комисия ни даде седмочленна*,
	[* _Бог комисия ни даде седмочленна_ — касае се за седемчленната комисия, съставена от земеделци, която управлява по това време столичната община.]
	все с зелени обещания ни храни —
	през октомври* тез оранжеви аслани
	[* _през октомври тез оранжеви аслани_ — изборите за общински съветници и училищни настоятели били насрочени за октомври 1922 г.]
	ще ги пратим ли и ние на зелено?

	Моля ви се, тез репарацийонни кризи
	ще престанат ли така да ни тревожат,
	ако славните ни властници заложат
	хилядите си кирливи ризи?
P$
