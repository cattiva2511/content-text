	[* _Публикация:_ Българан. Седмично хумористично списание. София, г. VI, бр. 11 от [12 март] 1921 г., с подпис: _Ведбал_.]
P>
	В многоликите тълпи
	на празнуващия град
	всяка привечер кипи
	пъстроцветен маскарад.
	И възпламналата плът
	с маската на вечен грим
	призовава в странен път
	всеки девствен пилигрим.

	А е странен карнавал
	уличният цветен сън;
	безмонетната печал
	сплита се със чужди звън.
	И един ли влюбен брат,
	с своя блян неотразим,
	дебне дева светла кат
	приказка на братя Грим*?…
	[* Братя Грим — Якоб (1785-1863) и Вилхелм (1786-1859) — немски учени германисти, основатели на германистиката и проучването на немските народни приказки и предания; издали известния сборник „Приказки за деца“.]

	Но минават в свиден шум
	вред маскирани жени
	и гнети ги лек парфюм
	в свойте шеметни вълни,
	а в конфетен цветен дъжд
	молят хиляди сърца:
	„Нека маски са веднъж
	истинските ви лица!“
P$
