	[* _Публикация:_ Българан. Седмично хумористично списание. София, г. VII, бр. 11 от [10 март] 1922 г., с подпис: _Йохан_.]
P>
	Усмихнато слънце припече
	и пролетен химн прозвъни;
	мечтите ми връщат се вече
	от топлите южни страни.

	Небето разля милиарди
	въздушни целувки-лъчи;
	излезте, деца, в булеварда
	с искрящи, влюбчиви очи.

	Анета, Жанета и Мери
	и проче амурни сестри,
	открийте сърдечните двери,
	макар да сме пак без пари.

	И нека всуе ви не молят
	горящите наши души —
	ужасен грях върши напролет
	тоз, който не ще да греши!
P$
