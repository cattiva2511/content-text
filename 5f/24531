	[* _Публикация:_ Българан. Седмично хумористично списание. София, г. VII, бр. 37 от [9 септември] 1922 г., с подпис: _Нагел Смуглий_.
	Печата се със следната поправка:
	Стих 13: „Ех, рано съдбата сложи си секвестъра“ вм. „Ех, рано съдбата сложи се секвестъра“.
	През лятото на 1922 г. Смирненски е на почивка в село Радуил заедно с приятеля си Йордан Воденичаров. Оттук те предприемат екскурзии до Белово, Якоруда, Куртова поляна, Юндола и др.]
P>
D>
	На Коцето* и спящата царкиня.
	[* _Коцето_ — Костадин Паланков, познат на Смирненски, комуто гостува в Белово.]
D$
	Безсребърен друмник, с измачкана раница,
	седя в този сънен локал
	и моята будна печал
	стои като митнична стража на граница
	и всяка наслада, и всяка мечта
	облага с високи, жестоки мита.

	Че днеска в сърдечната ми територия
	бушува и жажда, и глад,
	че може би влюбен съм, брат,
	в онази красавица татък на втория,
	на втория стол де седи до баща си —
	баща й банкера с любезните каси.

	Ех, рано съдбата сложи си секвестъра*
	[* _секвестър_ (лат.) — възбрана върху имот или вещ, ограничаване правото на лице да се ползува с имота си.]
	на моята млада душа,
	но черната мъка теша
	с вино и балсамния химн на оркестъра,
	но в черната мъка красавица бди
	с очите си — мъртви сапфирни звезди.

	И с лунния спомен за младост изгубена
	по знойни вакханни жени,
	оркестъра болно звъни,
	оркестъра плаче и моли се влюбено…
	И ако ти кажа, че липсва оркестъра —
	чуй, братко, как свири милйонната зестра!
P$
