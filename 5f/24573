	[* _Публикация:_ Българан. Седмично хумористично списание. София, г. V, бр. 39 от [12 ноември 1920 г.], с подпис: _Ведбал_.]
P>
	Ех, тя — любовта, господа,
	е твърде трагична шега!
	Чрез нея ридай глупостта,
	през нея се смеят рога.

	А влюбен бе той до уши,
	той — моят нещастен герой.
	Побърка се или сгреши —
	не знам, но ожени се той.

	На днешния век дъщеря,
	жена му, кат всички жени,
	бе честна, разумна, добра
	и честно му тя измени.

	Случайно се върна веднъж
	героят ми рано дома
	и свари у спалнята мъж
	при своята вярна жена.

	Но влюбен бе той до уши,
	затуй не направи скандал,
	а мъдро и кротко реши:
	„Да не бях се рано прибрал!“

	Загадката тъй разгадал,
	намерил у себе си грях,
	той каза й с тиха печал:
	„Прости ме, задето видях!“

	Добра бе жена му и тя
	„Прощавам ти, каза, сега!“
	Ех, тя — любовта, господа,
	е твърде трагична шега.
P$
