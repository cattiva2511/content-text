	[* _Публикация:_ Червен смях. Седмично илюстровано литературно-хумористично списание. София, г. IV, бр. 1 от 26 декември 1922 г., с подпис: _Хр. См._.
	Печата се със следната поправка:
	Стих 21: „Не ща пък бастун да му пратя“ вм. „не ща пък бастун да пратя“.]
P>
	Търгувах с мъгла на кубици,
	внезапно видях се богат,
	и ето: по стари традиций,
	раздавам подаръци, брат…

	Обичам и Сандо*, и блока**,
	[* _Сандо_ — Александър Стамболийски.]
	[** На 6 юли 1922 г. след дълги преговори и пазарлъци трите буржоазни партии — обединената народнопрогресивна, Демократическата и Радикалната — постигнали съгласие за съвместна борба против земеделското правителство. Те образували тъй наречения Конституционен блок, който имал за задача да подготви политически преврат, за да свали земеделското правителство и установи буржоазна диктатура.]
	но в Кръстя* съм влюбен почти,
	[* Пастухов, Кръстьо (1874-1949) — политически и държавен деец, един от водачите на Социалдемократическата партия (широки социалисти); непримирим враг на комунизма и на Съветския съюз. Като министър на вътрешните работи през 1919 г. става известен с жестокия полицейски терор и кърваво задушаване на работническите акции.]
	и обич безумно жестока
	в сърце ми по него пламти.

	Пастухов момче е юнашко,
	за подвизи той е роден —
	една тенекиена шашка
	за Коледа има от мен.

	С какво да даря Александра —
	такъв дипломат-философ?
	Дали той държавната мандра,
	дали би я глътнал с любов?

	А дядо Василий* в Берлин е,
	[* _В. Радославов_ Радославов, Васил (1854-1929) — буржоазен политически деец, водач на Либералната партия. Като министър-председател през 1913-1918 г. заедно с Фердинанд въвлича България в Първата световна война. След Солунското примирие 1918 г. избягва в Германия.]
	пък има си именен ден.
	Без него не може да мине,
	с какво ли да бъде дарен?!

	Не ща пак бастун да му пратя
	на тоз родолюбец велик,
	че взеха му веч занаята
	дружбашите в Долни Дъбник.

	Ще взема извлачена вълна
	за нова, берлинска брада*,
	[* _А дядо Василий в Берлин е… нова берлинска брада_ — след Първата световна война В. Радославов избягва в Германия, преоблечен с германска униформа и с обръсната брада.]

	че зла го вещица прокълна
	и хласна го черна беда.

	Забравил бях блока бе, братя —
	там, в Шумен, ония мъже*:
	[* _там, в Шумен, ония мъже,_ — бившите министри от кабинетите Гешев — Данев и Малинов — Костурков след събитията в Търново и Долни Дъбник са арестувани като виновници за националната катастрофа. От V софийски полицейски участък, където първоначално са задържани, те са преместени в шуменския затвор.]
	на тях ще им купя и пратя
	по някое мазно въже.

	Забравил бях тоже и Връбча*,
	[* Връбчо — псевдоним на Сава Донев — Добриянов (1876-1946) — буржоазен журналист, член на народняшката партия, редовен сътрудник на в. „Мир“, в който печата клеветнически статии срещу партията на тесните социалисти и работническото движение.]
	о, милия, мазния шут!
	За Коледа ще понатъпча
	устата му щедро с… бисмут.
P$
