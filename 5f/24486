	[* _Публикация:_ Българан. Седмично хумористично списание. София, г. VI, бр. 43 от [22 октомври 1921] г., с подпис: _Ведбал_.]
P>
	Аз съм Жеков Николай* —
	[* _Жеков_, Никола — главнокомандуващ българската армия по време на Първата световна война.]
	бивш командващ, бивш министър;
	дейността ми всеки знай —
	тя е като извор бистър
	в някой девствен горски край.

	В дни на пагубна война
	в Кюстендил бях аз на дача* —
	[* Генерал Жеков по време на войната устройва пищни тържества във своята вила над Кюстендил.]
	в тези бурни времена
	имах мирната задача:
	ученички и вина.

	Мъчно беше ми тогаз,
	че войниците са голи,
	че нарастват всеки час
	техните безброй неволи,
	и от мъка… пиех аз.

	Знам, разстрелваха през ден
	за случайна грешка дребна,
	но защо вините мен?
	Дисциплина бе потребна
	и покорност в дълг свещен.

	Аз съм Жеков Николай —
	бивш командващ, бивш министър.
	Няма днес кой да желай
	в криминалния регистър
	името ми да сияй*.
	[* Убеден в своята безнаказаност, генерал Жеков се завръща от чужбина, където е избягал след войната и се явява пред Държавния съд. Пред съда се държи предизвикателно и се опитва да отхвърли от себе си всички обвинения.]
P$
