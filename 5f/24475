	[* _Публикация:_ Червен смях. Седмично илюстровано литературно-хумористично списание. София, г. II, бр. 25 от 14 юли 1921 г., с подпис: _Гаврош_.
	Стихотворението е написано по повод III конгрес на III интернационал, състоял се в Москва от 22 юни до 12 юли 1921 г.]
P>
	Такъв обичай е приет
	и днеска той навред цари:
	кажи-речи, по целий свет
	брои се винаги до три.

	В детинството си още чух,
	че над поля, реки, гори
	са бог, Исус и св. Дух —
	лъжа еднаква, басни — три.

	В казармата като войник
	на плаца зъзнех от зори
	и слушах там тържествен вик:
	„Едно, две, три! Едно, две, три!“

	В села, градища всеки час
	триглава хидра ни мори:
	духовник, воен и думбаз —
	и тук броено пак до три.

	Беднякът гол и необут,
	невиждал повече пари,
	сред своя непосилен труд
	е свикнал да брои до три.

	Против кръвника-капитал
	пожара трети път гори:
	да, тоз интернационал
	краси го важна цифра 3.

	А ето виждаме ний днес
	от тройките артък дори:
	в Москва е третия конгрес,
	това е вече тройно три!

	Не знам що мислят у Москва,
	не знам какво се там крои;
	аз знам и вярвам у това:
	и робът ще брои до три!
P$
