	[* _Публикация:_ За пръв път е публикувана в „Дума“, г. II, бр. 40 от 18 юни 1930 г. със следната бележка от редакцията: „Настоящата колективна декламация е написана през 1922 г. и през същата, за единствен път, е изнесена на работическа вечеринка в клуба „Георги Кирков“. Тя носи печата на бърза, незавършена работа. Може би тази е причината, която е накарала Смирненски да я не печата.
	Сцената представлява входът на фабрика, пред която са се събрали работничките и работниците да чакат своята делегация, изпратена при господаря да преговаря.
	Цифрите означават мъжете, а началните букви — жените.“
	Сценката е изнесена през юни 1922 г. на младежка конгресна вечеринка от партийния хор „Георги Кирков“. За поставянето и изнасянето й разказват в спомените си С. Спанчев и Ив. Койчев (виж сб. Спомени за Хр. Смирненски, 1955, стр. 117–118 и 230). Според спомените на Ив. Койчев при подготовката на „Стачка“ той и Смирненски заедно са написали и вмъкнали репликите на агитатора.
	Авторският ръкопис на „Стачка“ не е намерен. По сведения на С. Спанчев оригиналът е останал у проф. Добри Христов, който го е взел, за да напише музика за пиеската. Във в. „Дума“ е публикувана по машинописен препис, чиято автентичност не може да се установи.
	Печата се със следните поправки по „Дума“:
	Сих 82: „Нека пламък обгори“ вм. „Нека в пламък обгори“; стих 109: „да бъдем ний трудящий се народ“ вм. „да бъдем ние трудящий се народ“.]
P>
	__Детето__
	— Идат. Идат вече, но уви!
	И двамата с наведени глави.

	__Стареца__
	Не е съгласен дармоеда,
	навярно извисоко гледа
	на нашата закана.
P$
N	(Влизат 1. и 2.)
P>
	__А__
	Какво има? Що стана?

	__А, Б, В, Г, 8, 3, 4, 5__
	Какво има? Що стана?

	__1__
	Другари, все тъй гоподаря
	е важен, студен и надменен,
	не иска да преговаря.
	Разправя, че в днешния ден
	всесилен е златният бог
	и тоз бог не му позволява
	излишни заплати да дава

	__6__
	А що му позволява златният бог?
	Тоз идол жалък?
	Да пъха в джоба дълбок
	последния ни залък.

	__Б__
	О, да! Ние можем да сме гладни,
	одърпани и боси,
	щом нужно е да падне
	печалбата грамадна,
	която наший труд му носи.

	__5__
	Да! Може, всичко може.

	__6__
	Да! Може, всичко може!

	__А, Б, В, Д__
	За зверове в човешки кожи.

	__Г__
	Проклетника проклет!

	__10__
	От клетви той не се тревожи
	и с господ е наедно.

	__6__
	От клетви щом се не плаши
	и хладно се подсмива днеска,
	тогаз от десниците наши
	навярно ще се стреска.

	__4__
	Не горещи се тъй сърдито,
	че срещу ръжен се не рита.
	Ний можем после да се каем.

	__6__
	Бабите не ритат, знаем.

	__2__
	Другари, спрете вие там!
	Не за кавги е време.
	Велик въпрос е сложен нам
	и трябва ние да избереме:
	или покровителството на роба
	и просешка заплата,
	или борбата!

	__8__
	Дървото от железни думи сал разбира,
	щом е потребно да се избира,
	борбата избери!

	__А__
	Работи! Работи! Работи!

	__А, Б__
	На труда цял живот посвети!

	__А, Б, В, Г__
	Между каменни хладни стени
	погреби красота, младини!

	__А, Б, В, Г, Д, Е__
	Работи, работи от зори,
	за лентяи богатства твори!

	__Всички жени__
	И бездомен и гладен умри.

	__10__
	И бездомен и гладен умри.

	__3, 5, 6, 7__
	Стига тез въздишки, стига!

	__5, 6__
	Сълзите не рушат вериги.

	__8__
	Не страхливи, трепетни слова,
	а смело вдигната глава!

	__3, 5, 6, 7, 8__
	А смело вдигната глава!
	Гърди с гърди, борец бъди!

	__4__
	Умният, силен кога се усеща,
	само тогава излиза насреща.

	__8__
	И великанът даже пак е слаб,
	страхът щом мъдростта му шушне,
	страхливецът е сам роб.
	А ние ни слаби сме, ни малодушни.

	__4__
	Силен е златний идол
	и вашата стачка
	кат демонска играчка
	ще смаже той.

	__В__
	Мълчи, мълчи, че мъж си ти,
	страхът трепти, страхът личи
	в помътените ти очи.

	__8__
	Не с молба, другари, не с молба!

	__6__
	С борба!

	__6, 5__
	С изправени чела!

	__2, 3, 5, 6, 8__
	С развихрени крила!

	__4, 7, 9, 10__
	Слушай, слушай тук речта
	на нашия оратор.

	__Оратор__
	Другари и другарки!
	Нека пламък обгори
	железните гърди
	на вас, страдалци!
	Не спирайте, не гледайте
	печалното минало и настояще,
	но взрете се напред!
	Какъв е бил до днес
	житейският ви пай?

	__Всички__
	Страдания безкрай!

	__Ораторът__
	Познахте ли поне веднъж
	едничка радост?

	__Жените__
	О, не! О, не! О, не!
	От болести и от глад
	загина нашта младост.

	__Мъжете__
	О, не! О, не! О, не!
	Безмерен труд и гнет
	зарови нашта младост.

	__Ораторът__
	А в същия тоя час
	тиранинът връх нас
	изсмуква топлата ни кръв!
	И в злато обграден,
	пиян бог весден,
	прахосва земния ни дял.
	На смърт тиранина, на смърт!

	__Всички__
	На смърт, на смърт, на смърт!

	__Ораторът__
	О, нека господар
	над цялата земя
	да бъдем ний, трудящий се народ,
	и нека с плам и жар
	приготвим ний деня
	за празника на целия човешки род!
	За тоя ден велик
	да срещнеш смъртний лик
	готов ли си, другарю?

	__Мъжете__
	Винаги готов! Винаги готов!

	__Ораторът__
	А ти, другарко смела,
	през тоя ден всеблаг
	да носиш кървавия флаг
	с крилата на орела
	готова ли си, кажи?

	__Жените__
	Винаги готова! Винаги готова!

	__Всички__
	С бойна готовност и вихрен полет
	ний всички ще служим на общий завет,
	ний всички ще умрем
	за общия завет.

	__7__
	Нека скръстим ръце си железни
	и машините хладни да спрат!
	Нека нито искра да излезне
	от фабричната огнена гръд!

	__8__
	Гърмът на чука да престане!

	__6, 5__
	Да млъкне звънката стомана!

	__1, 2, 5, 7__
	И колелата нека спрат
	да се въртят!

	__2, 3, 5, 6, 7, 8, 9__
	Моторите да замълчат!
	Каишите да не плющят!
	Да стихне пламналата пещ!
	Да се разлей!

	__10__
	Там всичко нека занемей,
	за да се чува нашта дума!

	__1, 2__
	Другари, решителната крачка…

	__Всички__
	Стачка, стачка!
	В борбата смело да се втурнем
	и твърди кат гранит
	да вдигнем своите десници
	против лентяя сит.
	Ще победим!

	__Ораторът__
	Другари, всички на борба!
	Другари, всички вий на крак!

	__Всички запяват__
	На крак, о, парии презрени,
	на крак, о, роби на труда…
	. . . . . . . . . . . . . . . . . . . . . . . . . .
	. . . . . . . . . . . . . . . . . . . . . . . . . .
P$
N	(Завесата бавно се спуща.)
