	[* _Публикация:_ Българан. Седмично хумористично списание. София, г. VII, бр. 22 от [27 май] 1922 г., с подпис: _Йохан_.
	Стихотворението е написано във връзка с международната конференция, състояла се в Генуа от 10 април до 19 май. В конференцията вземат участие представители от 29 държави и се обсъждат финансови и икономически въпроси. Целта на империалистическите държави е да упражнят нов натиск върху съветската държава и да я принудят към значителни икономически и политически отстъпки, които да доведат до реставрация на капитализма.
	Съветската делегация начело с _Чичерин_ категорично отхвърля домогванията на империалистическите държави.]
P>
	Баща ти, аз и ти
	и няколко роднини
	домът ви приюти
	ни зад своите врати.

	— Вземи я за жена! —
	Лойд Джордж* ме в миг подсети.
	[* _Лойд Джордж_ е един от инициаторите за свикването на Генуезката конференция.
	Лойд Джордж (1863-1945) — английски политически и държавен деец: министър-председател през 1916–1922 г. Той е един от авторите на Версайлския мирен договор (1919); проявява голяма враждебност към славянството на Парижката мирна конференция от 1919-1920 г.]
	— Плати си дълговете! —
	ревнаха отстрана.

	Под нашето небе
	Барту* бе твойта леля
	[* _Барту_ — Жан Луи Барту (1862-1934) — френски държавен деец, историк и публицист; министър-председател през 1913 г. Той възглавява френската делегация на конференцията в Генуа, на която се обявява против СССР и против политиката на компромиси с Германия, провеждана от А. Бриан.]
	и нейната повеля
	комична даже бе.

	Предлагаше ми тя
	проект и зъл, и черен;
	аз ловък кат Чичерин*
	[* _Чичерин_, Г. В. Чичерин (1872–1936) — виден съветски държавен деец и дипломат, от 1918 до 1930 г. е народен комисар на външните работи.]
	подсвирвах си с уста.

	Баща ти се смири,
	но леля ти прокле ме.
	О, тя по едно време
	заплаши ме дори.

	След разговор горещ
	ний нищо не решихме
	и дверите открихме
	без всякакъв годеж.

	Но ти във този час
	сети се, моя драга.
	— Да идем, казваш, в Хага
	ний двамата тогаз!*
	[* — _Да идем, казваш, в Хага_ — основните въпроси на Генуезката конференция не са разрешени, а са пренесени на Хагската конференция, състояла се от 15 юни до 19 юли 1922 г.]

	И ний сме най-подир
	в Борисова градина,
	там сигурно двамина
	ще сключим вече мир*.
	[* _ще сключим вече мир_ — по време на Генуезката конференции Съветска Русия сключва Рапалския договор с Германия, с което пробива единния фронт на империалистическите държави.]
P$
