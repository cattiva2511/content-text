	[* _Публикация:_ Кво да е. Седмичен хумористичен вестник. София, г. IX, бр. 403 от 22 февруари 1920 г., с подпис: _Лорд Дж. Шокинг_.]
P>
	Дете на първата гимназия
	и втора градска част,
	нима такива безобразия
	способен съм да върша аз?

	Надрънкали ти куп нелепости,
	редица клевети,
	че съм нападал други крепости,
	и при това гърди с гърди.

	Дете на първата гимназия,
	недей ми се сърди
	и нека твоята фантазия
	пак ужаси да не гради.

	Разправяли ти разни мичета
	(ах, да ми паднат те!),
	че с други някакви момичета
	ме срещат вечер из „Леге“.

	Дете на първата гимназия,
	това са клевети,
	в Европа, Африка и Азия
	едничка ми си ти.

	И ако рядко, тъй понякога,
	през тих вечерен час
	целувам друга, знай, че всякога
	за теб това го правя аз.

	За мен в училище загази я,
	това добре го знам —
	дете на първата гимназия,
	аз гледам отдих да ти дам.
P$
