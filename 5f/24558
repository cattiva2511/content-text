	[* _Публикация:_ Кво да е. Седмичен хумористичен вестник. София, г. IX, бр. 404 от 29 февруари 1920 г., с подпис: _Лорд Дж. Шокинг_.
	Стихотворението е посветено на Stol — псевдоним на Стефан Странски, сътрудник на в. „Кво да е“.]
P>
D>
	На Stol
D$

#	1

	Ненадейно чародейна,
	сред конфетен пъстър дъжд,
	влезна ти и обич грейна
	в погледа на всеки мъж.

	В миг на пръсти завърте се
	и сред шумната игра
	шепот смътен се понесе
	за примамващи бедра.

	Кой ли с поглед не обгърна
	твоя гъвкав, строен стан?
	Кой след теб не се извърна
	от възторг полупиян?…

	Грациозна, чародейна,
	сред конфетен пъстър дъжд,
	влезна ти и пламък грейна
	в погледа на всеки мъж.

#	2

	Пропиля се пак нощта
	в многозвучен маскарад;
	в странна, тежка пустота
	тъне столичният град.

	Гаснат янтарни звезди,
	потопени в тиха скръб;
	демон зъл над мене бди
	и размахва кървав сръп.

	Блед, замислен аз вървя
	в сива някаква мъгла
	и стократно те зовя:
	„Чародейнице, ела!“

	От неведома тъга
	(от мастика и коняк)
	тъй пиян съм и сега
	ето ме пред твоя праг.

	Сам-самотен у зори
	спрях пред тежките врати;
	отвори ми, отвори,
	приюти ме, приюти!…

	… Гаснат янтарни звезди,
	отминава си нощта,
	стар стражар над мене бди
	и се чуди с пръст в уста.
P$
