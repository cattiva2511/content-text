	[* _Публикация:_ Червен смях. Седмично илюстровано литературно-хумористично списание. София, г. I, бр. 12 от 24 януари 1920 г., с подпис: _Хр. Смирненски_.]
P>
	„Балкан“* удари трета стража,
	[* _„Балкан“ удари_ — часовникът, който се е намирал на сградата на застрахователното акционерно дружество „Балкан“ (на мястото на днешния Партиен дом).]
	далечно ехо прозвъни
	и жълта стража* по паважа
	[* _Жълта стража_ — жандармерия, създадена от земеделското правителство, наречена „оранжева гвардия“ по партийния цвят на земеделския съюз.]
	отмина с глъчка и псувни.

	Единствен рицар непрославен
	с цървули, бомби и калпак
	простря се скръбен и забравен
	на мекия и девствен сняг.

	След изблика на чувства топли
	(вино, мастика и вермут),
	продра нощта с пиянски вопли
	напук на сибирския студ.

	И някаква си арабеска
	изписа бърже по снега;
	нощта изтръпна в странна треска,
	в погнуса, ужас и тъга…

	„Балкан“ удари трета стража,
	далечно ехо прозвъни
	и жълта стража по паважа
	отмина с глъчка и псувни.
P$
