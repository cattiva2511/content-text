	[* _Публикация:_ Българан. Седмично хумористично списание. София, г. VI, бр. 3 от [15 януари 1921 г.], с подпис: _Ведбал_.
	Стихотворението е написано във връзка със завръщането на Ал. Стамболийски от тримесечната дипломатическа обиколка из Европа.]
P>
	Над Дунав пълновод*
	[* _Над Дунав пълновод_ — Стамболийски се завръща от Румъния през Дунав и е посрещнат тържествено в Русе.]
	един комин дими;
	загадъчно гърми
	и свири параход.

	От българския брег
	камбаните звънят —
	вестяват светъл път
	на богочеловек.

	На параходний борт
	е жълтият Христос*,
	[* _жълтият Христос_ — поетът има пред вид Стамболийски.]
	незнаен кат въпрос
	и важен като лорд.

	От север иде той —
	пророк и дипломат,
	обходил божи свят
	със мисии безброй.

	По примера велик
	на първия Христос,
	навсякъде бе бос
	добрий му ученик.

	Но той не беше прост
	да ходи бос по лед —
	той бродеше навред
	в познанията бос…

	И чакат го сега
	апостоли наред
	с усмивка и привет
	да слезне на брега.

	И щом се той вести,
	ще гръмнат те за миг:
	„Учителю велик,
	какво направи ти?“

	Премъдрий дипломат
	над буйната река
	ще махне със ръка
	замислен и нерад.

	И с тежкия си глас
	ще каже: „Господа,
	у мократа вода
	направих дупка аз!“

	Над Дунав пълновод
	един комин дими;
	загадъчно гърми
	румънски параход.
P$
