P>
	Не е за старци тук. В прегръдка слети
	са младите. В горите птича гмеж
	се ражда и умира с песни. Свети
	в морето люспест, гъст водовъртеж.
	Звяр, птица, риба — всички славят лете
	живот и смърт, заченат плод и леш,
	и твар до твар сред тоя транс се смее
	на интелекта, който не старее.

	Окаян дом е старческото тяло.
	Палто на прът — освен ако душата
	с ръце не плесне още отначало
	и не възпее вехтата си вата.
	А за певците важна е изцяло
	на школите им старата позлата.
	Затуй морята с кораб прекосих
	и своя свят Византион открих.

	О, мъдреци сред огъня на Бога,
	стоящи върху златостенна жар,
	в спирала строга извийте се в чертога
	и си стъкмете с песни в мен олтар.
	Сърцето ми стопете! В изнемога
	и вързано за простосмъртна твар,
	не се познава то! И нека в края
	сред ръкотворна вечност засияя.

	Напусна ли природата, в кожуха
	на стара същност няма да се грея,
	освен ако чрез гръцки майстор в куха
	златокована форма оцелея —
	на сънен император за разтуха.
	Или от златна клонка ще възпея
	за пред велможата, призван да съди,
	каквото е било, е, и ще бъде.
P$
