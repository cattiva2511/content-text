	[* _Публикация:_ Червен смях. Седмично илюстровано литературно-хумористично списание. София, г. III, бр. 42 от 24 октомври 1922 г., с подпис: _Хр. Смирненски_.
	След провала на англо-гръцката интервенция в Турция под натиска на общественото мнение правителството на Лойд Джордж си подава оставката на 19 октомври 1922 г.
	_Лойд Джордж_ (186З-1945) — английски политически и държавен деец: министър-председател през 1916-1922 г. Той е един от авторите на Версайлския мирен договор (1919); проявява голяма враждебност към славянството на Парижката мирна конференция от 1919-1920 г.]
P>
	Мрачна сцена е земята, мрачна, стара е пиесата;
	ролите са твърде много: роби, цар, жреци, смешник…
	Режисьор е тук живота, интереса е завесата,
	а смъртта е зъл директор, ала най-добър критик.

	Щом завесата се вдигна, през мъглите на Британия
	ти яви се е герб на рицар, а под герба стар Шейлок*.
	[* _Шейлок_ — главен герой на Шекспировата драма „Венецианският търговец“. Името му е станало синоним на жестоко лихварство и скъперничество.]
	Ръкопляскаха топове, пращаха ти почитания
	и потоците от кърви, и пожара до възбог.

	Джентлмен, ти бе божествен! Всички майстор те намериха —
	маниери — тънки, ловки, глас прекрасен, чуден грим!
	Франция бе възхитена, занемя пред теб Америка,
	Хинденбург* ти се поклони, мрачен и невъзмутим.
	[* _Хинденбург_ Паул фон (1847-1934) — германски военен и държавен деец, фелдмаршал. Президент на Германия (1925-1934). В Първата световна война командува войските на германския Източен фронт. Един от организаторите на военната интервенция срещу СССР. Поддръжник на фашистките организации.]

	И пристъпяше ти важен в блясъка на комплиментите,
	а на сцената валеше от букети дъжд цветист.
	Ти приемаше венците и прочиташе по лентите:
	„На трагика от Версаил, на великия артист!“…

	Ти не страдаше от глупост. Не пострада и от мания.
	Но какво се случи с теб? Репликите ли ти сбърка,
	или старост те налегна, та в пиесата „Мудания“*
	побледня и в миг подгъна акробатските крака?…
	[* _Мудания_ — град в Мала Азия, в който през октомври 1922 г. се сключва примирие, завършило военните действия между Турция и Гърция. В резултат на военните победи на кемалистка Турция се слага край на Севърския мирен договор. Примирието в Мудания е крах за политиката на английския империализъм.]

	Ех, милорде, мрачен залез… Мрачен, кървав повали се ти.
	Твоята зловеща роля не е вече за света.
	Ако имаш ти лице — умий го и послушай през кулисите
	публиката как се киска и подсвирква ти с уста.
P$
