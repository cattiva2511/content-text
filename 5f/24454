	[* _Публикация:_ Българан. Седмично хумористично списание. София, г. VI, бр. 6 от [5 февруари] 1921 г., с подпис: _Ведбал_.]
P>
	Добър вечер, малка Катя,
	и прости ме, извини —
	чух сребристо да звъни
	твоят весел смях в тълпата.

	Аз бях шеметно залутан
	в празничната суета
	и гнетеше ме скръбта
	в своя пристъп поминутен

	И сред цветните измами
	тежко бе ми, сякаш днес
	трийсетхиляден конгрес
	заседава на гърба ми.

	А пък тебе ти е леко
	(ех, вий леките деца!)
	и над хиляди сърца
	ръсиш привет издалеко.

	Но чаровна кат Далила*,
	[* _Далила_ според библейската легенда е любима на Самсон, която по коварен начин успяла да узнае тайната на необикновената му физическа сила и го предала на враговете му.]
	озарена от любов,
	може би съпътник нов
	днес не си ти приютила?

	О, тогаз през горест зимна
	нека погребем студа
	и вседневната беда —
	с малка приказка интимна…

	Добър вечер, свидна Катя,
	и прости ме, извини —
	чух сребристо да звъни
	твоят весел смях в тълпата.
P$
