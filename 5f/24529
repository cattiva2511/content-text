	[* _Публикация:_ Българан. Седмично хумористично списание. София, г. VII, бр. 37 от [9 септември] 1922 г., с подпис: _Нагел Смуглий_.
	Стихотворението е написано по повод поражението на гръцката армия в Анадола. През август 1922 г. турските войски, ръководени от Кемал паша, предприемат голямо настъпление, пробиват гръцкия фронт и разгромяват гръцката армия, която бързо отстъпва и напуска Анадола.]
P>
	Горите в Анадола пожълтели са
	под ласките на есента.
	А от фугаси огнеянтарна виелица
	напява химна на смъртта.

	Извиват дим села и градища запалени,
	пожарища нашир и длъж.
	Каква феерия от фесовете алени
	и жълтий фустанелен* дъжд!
	[* _фустанела_ (гр.) — силно набрана къса пола, част от гръцкото национално облекло, въведено и в някои парадни войскови униформи в Гърция.]

	Търчи Кемал, лети кир Яни, а шрапнелите
	поръсват оловни цветя
	и в Бялото море се ронят фустанелите
	кат жълти есенни листа.

	А на брега, прострял снага изкъпана,
	Джон шепне си едвам, едвам:
	„Юнашки вие двамата там бийте тъпана,
	че парсата ще сбирам сам!“
P$
