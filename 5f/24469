	[* _Публикация:_ Червен смях. Седмично илюстровано литературно-хумористично списание. София, г. II, бр. 16 от 21 април 1921 г., с подпис: _Яким Егейски_.
	Стихотворението е написано за Атанас Николов — Телефончето, сътрудник на жълтия печат, известен с широките си връзки и ходатайства, заради което е получил и прякора „Телефонче“.]
P>
	Голтак последен бе преди,
	а днес е крезовски богат*;
	[* крезовски богат — по името на Крез (560-547 пр.н.е.) — последният лидийски цар, смятан за най-богатия човек на своето време.]
	навред в престолния ни град
	успява той да се вреди.

	И всичко му върви наред
	из българския честен край:
	и всеки спекулантин знай
	кантората му за рушвет.

	Забързан, важен, изпотен —
	на всяка крачка все и той;
	шест педи точно е на бой,
	а шест пъти печели в ден.

	Скимти и плюва, и търчи.
	У всеки важен кабинет
	минутно и добре приет,
	той сяда и върти очи.

	И плюва. Плюва всеки миг!
	Разпален и невъзмутим,
	изпуска той кълба от дим
	и плюва пак с спокоен лик.

	Загледаш го как плюва вред,
	престъпник, а пък е на чест,
	но мислиш, с пълно право днес
	той би заплювал целий свет.

	Той знае себе си, затуй
	и плюва яростно весден:
	ах, той е просто възмутен,
	че няма кой да го заплюй!
P$
