	[* _Публикация:_ Кво да е. Седмичен хумористичен вестник. София, г. IX, бр. 402 от 15 февруари 1920 г., с подпис: _Лорд Джемс Шокинг_. Има авторски ръкопис в албумчето „Микроскопична енциклопедия“, където са три отделни стихотворения, озаглавени „+Васка“ „+Маша“ и „+Лорелай“. Печата се по Кво да е.
	Варианти в „Микроскопична енциклопедия“ на стихотворение I („Васка“): Стих 1: Жреци на непритворен смях. Стих 5: И в своя шумен, странен път. Стих 12: за нощни подвизи велики. Стихове 13–16:
P>
	И в бран безумна до зори
	с тълпи препълнени стакани
	лекуваме с вино и дим
	сърдечните си знойни рани.
P$
	Стихове 14–20 липсват.
	Варианти в „Микроскопична енциклопедия“ на стихотворение II („Маша“): Стих 2: че тъй бърже всичко умре? Стих 14: бе нашата странна любов. Стих 20: да цъфне навярно през май.
	Варианти в „Микроскопична енциклопедия“ на стихотворение III („Лорелай“): Стих 4: вихър из джоба витай. Стих 19–20: вятър от тебе полъхва, // вихър край мене ридай!]
P>
#	I

	Жреци на непринуден смях
	и синове на фукарлъка,
	ний с песни и вино душим
	стоглавата си черна мъка.

	И в своя сив, но шумен път,
	жадуваме днес, драга Васке,
	чиновнически жалък щат
	и гратис малко женски ласки.

	А вечер блеснат ли край нас
	печално бледи електрики,
	ний клетва даваме тогаз
	за странни подвизи велики.

	Сред бран безумна до среднощ,
	с тълпи от винени стакани,
	завръщаме се у дома,
	кажи-речи, полупияни.

	Жреци на непритворен смях
	и синове на фукарлъка,
	ний в песни и вино душим
	стоглавата си черна мъка.

#	II

	Нима съм виновен бе, Маша,
	че нашата обич умре?
	Каква беше дружбата наша,
	ей богу, ти знаеш добре.

	Нас август събра ни двамина
	с капризната своя ръка,
	а тихата свежа градина
	с любов ни тогаз приласка.

	Септември е рожба обаче
	и пратеник на есента
	и ласките му са палачи
	на сетните болни цветя.

	А роза разцъфнала късно
	бе нашата кратка любов,
	затуй я септември откъсна
	с печален надгробен наслов…

	Нима съм виновен бе, Маша,
	за толкова бързия край?
	Ах, трябваше дружбата наша
	да цъфне тогава през май!

#	III

	Сигур, защото е зима,
	вятър ме вей, Лорелай*;
	[* Лорелай — героиня от едноименната балада на Хайне. Така Смирненски нарича Пенка Михайлова, в която бил влюбен.]
	вятър в сърцето простенва,
	вятър из джоба витай.

	В своята скръб негасима
	(вятър ме вей, Лорелай!),
	чакам аз пролетно слънце
	и красотата на май.

	Вечер край шумни стакани
	своята болка гася
	в твоите погледи сини,
	в твоята златна коса.

	Винаги принц безпаричен,
	все пак се смятам богат,
	първо: защото те любя,
	второ: понеже съм млад…

	Сигур, защото е зима,
	вятър ме вей, Лорелай;
	вятър в сърцето бушува,
	вихър из джоба витай!
P$
