	[* _Публикация:_ Българан. Седмично хумористично списание. София, г. VI, бр. 46 от [19 ноември 1921] г., с подпис: _Ведбал_.
	Цялата страница на списанието е озаглавена „По левия тротоар на „Цар Освободител““ и е посветена на художничките. Участвуват Fol (Николай Теодоров), Pulvis (Ив. Зумеров), Любичек (Тома Измирлиев), Ведбал, Светослав М. (Минков), Вася Бродягин (В. Димитров), Жоро (Г. Караиванов).]
P>
	Безплатен фарс е любовта —
	затуй аз гратис влюбен съм.
	Тя има огнени уста
	и щерка е на Рубенса*.
	[* Рубенс (1577–1640) — велик фламандски художник, създател на фламандската живописна школа.]

	Ала скъперница е тя —
	не кимва ни с главата си,
	а ние, друже, на света
	крепим се само с гратиси.

	А ето сетните жени
	в тъмата се изхлузиха,
	но още нейний смях звъни
	кат оперетна музика.

	Ала скъперница е тя,
	тя — щерка на изкуството,
	пести си много любовта —
	не пръска гратис чувствата.

	А ние, друже непознат,
	тъй свикнахме на гратиси,
	че даже гратис в този свят
	раздаваме душата си.
P$
