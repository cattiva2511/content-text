	[* _Публикация:_ Червен смях. Седмично илюстровано литературно-хумористично списание. София, г. I, бр. 28 от 30 юли 1920 г., с подпис: _Хр. Смирненски_.]
P>
	Дни на огнени горещници
	палят столичния град,
	бягат всички тлъсти грешници
	из курортите на хлад.

	Там стозвучното веселие
	смешен танец ще извий,
	гастрономното безделие —
	дверите си ще разкрий.

	Колко блудкави романчета
	лятото ще съчетай,
	колко Мичета и Анчета
	пошлостта ще увенчай.

	Легнал в хладната бирария,
	патриот опиянен
	хубостите на България
	ще прославя по цял ден,

	а под снопите жътварите
	ще привеждат морен стан,
	за да пълнят пак хамбарите
	на безделнишката сган…

	Дни на огнени горещници
	палят столичния град,
	бягат угоени грешници
	из курортите на хлад.
P$
