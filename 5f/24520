	[* _Публикация:_ Българан. Седмично хумористично списание. София, г. VII, бр. 26 от [24 юни] 1922 г., с подпис: _Нагел Смуглый_.
	Написано във връзка със закона за столичната община. През декември 1921 г. в общинския съвет се разглежда нов законопроект за софийската община, според който столицата се разделя на централна община, в която общинските съветници не се набират, а се назначават от правителството, и на квартални общини, в които съветниците се избират, но нямат никакви права. През юни министерският съвет назначава за председател на седемчленната комисия, която ще управлява столичната община, съгласно новия закон Крум Попов, а за негов заместник Иван Длъгнеков.]
P>
	Към столичната община вали —
	разлива се небесна манна*
	[* _небесна манна_ — чудотворна храна, която според преданието бог изпратил от небето на евреите в пустинята.]
	и свраки, гарвани, орли
	напяват в чест на бай Ивана*
	[* _бай Ивана_ — Иван Длъгнеков — председател на софийската окръжна земеделска дружба. Сочи се по това време като най-вероятен бъдещ кмет. Той е държал преди това бюфета на Народното събрание.]
	с тържествен хор: „Осанна!“*
	[* Осанна (евр.) — слава, хвалебствен, благодарствен и молитвен вик.]

	А службите ги господ наспорил —
	за всички има кокал мазен
	и Крум Попов нарежда с поглед мил:
	[* _Крум Попов_ (1892-1923) — политически деец, член на БЗНС от 1919 г. През 1922-1923 г. кмет на София. Организационен секретар на БЗНС през 1921-1923 г. Развива енергична организаторска и пропагандаторска дейност. Убит от фашистите.]
	„За всекиго е лъвски дял запазен
	от общата съблазън!

	Вземи туй, Тричко! На` и на Стоян!
	Щом правил си добри мехлеми,
	за санитарен шеф си ти избран!
	На Вуто по`ляка казах навреме —
	той инженерството ще вземе.

	А ти пък, Петре, щом си стар ерген,
	не трябва много да те каня,
	ти за управител си отреден
	на столичната женска баня —
	така решихме с бай Ивана.“

	Към столичната община вали —
	разлива се небесна манна
	и врани, гарвани, орли
	изпод оранжева премяна
	крещят във хор: „Осанна!“
P$
