	[* _Публикация:_ Червен смях. Седмично илюстровано литературно-хумористично списание. София, г. I, бр. 10 от 10 януари 1920 г., с подпис: _Хр. Смирненски_.]
P>
	Тъне в смрад и рядка кал
	рядката по хубост столица
	и души ме зла печал,
	сякаш ще изплащам полица.

	Чувствувам се угнетен,
	обкръжен от тъмни духове —
	сякаш подвизи Пастухови*
	[* _подвизи Пастухови_ — Кр. Пастухов като министър на вътрешните работи през 1919 г. подлага на жесток терор дейците на работническото движение.]
	някой прави окол мен.

	Ех, разправят, че съм млад,
	а съм станал за оплакване
	с безконечното очакване
	на чиновнический щат.

	А пък мировата скръб
	чрез подметките ми зинали
	пак събужда спомен скъп —
	спомена на дните минали…

	Тънат в смрад и рядка кал
	булевардите на София,
	сякаш Сандо е разлял
	рядката си философия.
P$
