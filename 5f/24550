	[* _Публикация:_ Кво да е. Седмичен хумористичен вестник. София, г. VIII, бр. 398 от 11 януари 1920 г., с подпис: _Лорд Дж. Шокинг_.]
P>
	За Коледа — древен обичай,
	купуват се разни играчки,
	пред Коледа, друже, не тичай
	със неврастенически крачки.

	Излишно, колега, не тряба!
	Не искат днес кукли децата,
	купи им отнегде два хляба,
	та мирна да ти е главата.

	Със хляб щом си лягат и стават,
	доволни ще бъдат и сити,
	ведно ще се те занимават
	безгрижни, засмени, честити.

	А искат ли нещо по-странно,
	не вземай карфици и брошка,
	стани някой ден още рано
	купи им, колега, кокошка.

	Ще спрат те пред нея в тревога,
	един други ще се подмушнат.
	— Какво е това тук, за бога? —
	учудено ще си пошушнат.

	За Коледа — древен обичай,
	купуват се кукли, играчки,
	пред Коледа, друже, не тичай
	с чевръсти и ревностни крачки.
P$
