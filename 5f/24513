	[* _Публикация:_ Българан. Седмично хумористично списание. София, г. VII, бр. 15 от [8 април] 1922 г., с подпис: _Ведбал_.]
P>
D>
	На всички хористки
	по земното кълбо
D$
	В театъра на д-р Тихов* е
	[* театъра на д-р Тихов — става дума за оперетния театър „Ренесанс“, чийто директор е бил д-р Тихов.]
	хористка малка тя,
	звънливи и парфюмни стихове
	са пурпурните й уста.

	През пролетните светли вечери
	душата ми мълчи
	пред блясъка на сини глетчери,
	смразени в нейните очи.

	Отправил поглед към кулисите,
	протягам аз ръце:
	„Излез, красавице! Смили се ти
	над гратисното ми сърце!…“

	Красиво между толкоз хубави
	едно е туй дете,
	макар че всичките аз любя ви,
	на сцената когато сте.

	Но ето: носи се засмена тя
	в безплътно лек балет
	и в тайнствена мъгла върти се сцената,
	и тя, и аз, и целий свет.

	Но щом по-късно негримирани
	си тръгвате в нощта,
	ний търсим я и не разбираме:
	„Сред всички вас коя е тя?!“
P$
