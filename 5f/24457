	[* _Публикация:_ Българан. Седмично хумористично списание. София, г. VI, бр. 8 от [19 февруари] 1921 г., с подпис: _Ведбал_.
	Написано по повод XVI конгрес на земеделския съюз, който се е състоял от 12 до 16 февруари 1921 г. в София.]
P>
	България за да се обнови,
	необходим е мозък бистър,
	затуй не давам я за сто глави
	главата на един министър.

	А някога е щедър Саваот
	и за задача той си туря
	да свърже мозъка на цял народ
	на някой свой пророк в учкура.

	И ето на конгрес безброй глави
	творят обнова и култура,
	а там, къде не трябвало, уви,
	отзаран се разпрал учкура.
P$
