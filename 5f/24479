	[* _Публикация:_ Българан. Седмично хумористично списание. София, г. VI, бр. 31 от [30 юли] 1921 г., с подпис: _Ведбал_.
	Печата се със следната поправка:
	Стих 10: „Язък, язък за тоз аслан!“ вместо „Язък, язък за тоз араслан!“
	Стихотворението е написано във връзка с тежката инфлация, която преживява България. Икономическата и финансова криза все повече се задълбочава, през лятото на 1921 г. курсът на българския лев рязко спада. Междусъюзническата комисия по репарациите на 3 юли иска ревизия на гласувания преди пристигането й бюджет за 1921-1922 г. С ревизията на бюджета комисията иска от правителството да създаде източници за изплащане на тежките задължения на България по договора за мир. Ревизията на бюджета обаче не спасява държавата от дефицита, който възлиза на милиони. Изплащането на огромните репарации е непосилно за изнемощялата от войната България.]
P>
	На трикольорна позакърпена постеля
	лежи умиращият лев.
	Реди се ден след ден, неделя след неделя —
	ни мърдане, ни дъх, ни рев.

	Споглеждат се финансови ветеринари
	и цъкат плахо со язик:
	„Каква ужасна болест лева ни удари,
	та в немощ легна той за миг!“

	Турлаков* чеше се по голото си теме:
	[* _Турлаков_, Марко — деец на БЗНС, министър на железниците, пощите и телеграфите (1919-1920) и министър на финансите в правителството на Стамболийски (1920-1923).]
	„Язък, язък за тоз аслан*!
	[* _Аслан_ (тур.) — лъв.]
	Да му дадем чрез „Утро“ и чрез „Ново време“*
	[* _Ново време_ — информационен буржоазен всекидневник, списван в сензационен стил. Излиза от 1919 г. до 1922 г.]
	и мъничко валериан!“

	И пъхат му в устата данъчна лъжица
	со нова марка „Шеризе`“*,
	[* _Шеризе_ — граф Репе де Шеризе — председател на репарационната комисия в София през 1921 г.]
	дано проблесне пак живот поне искрица,
	дано да стъпи на нозе!

	А „Българан“ поглежда ги и се кикоти:
	„Какво ще стане, братко мой?
	Та тук е само кожата му от банкноти,
	а сам в чужбина дреме той!“
P$
