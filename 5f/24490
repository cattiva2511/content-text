	[* _Публикация:_ Българан. Седмично хумористично списание. София, г. VI, бр. 47 от [26 ноември 1921] г., с подпис: _Ведбал_.
	Стихотворението е написано във връзка с новия закон за печата, който се разисква по това време в Народното събрание. Според този закон авторите, редакторите и издателите носят углавна отговорност за извършено чрез печатно произведение престъпление срещу властта. Комунистическата партия се бори енергично срещу този закон, който е ново ограничение на свободата на словото.]
P>
	__Господа народни представители!__

	Предлагаме ви този нов закон сега
	за българската преса
	и убедени сме, че той не на шега
	от вас ще се хареса.

	Добре разбирате навярно вий какво
	чрез тоз закон ни движи:
	печата, знаете, е нежно същество
	и трябват нежни грижи.

	У нас днес тези политически мъгли
	не са хигиенични;
	печата трябва да се облече, нали,
	в одежди по-прилични.

	Достигнаха до нашия хуманен слух
	трагичните му вопли,
	затуй купуваме му тоз дебел кожух,
	дано да се постопли.

	В оранжевата зима той ще е добре
	с таз дреха топла, суха.
	— — — — — — — —
	— — — — — — — —
P$
