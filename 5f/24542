	[* _Публикация:_ Маскарад. Седмично художествено-хумористично списание. София, г. I, бр. 4 от 10 декември 1922 г., с подпис: _Валериян Бромов_
	На 4 декември 1922 г. македонски автономисти под предлог, че търсят провинили се пред тях македонски дейци от федералистите, нахлуват в град Кюстендил и го превземат. Градът е окупиран от бандите на ВМРО, без полицията и армията да се намеси. Това е удар по престижа на земеделското правителство. Едрата българска буржоазия, която проучва почвата за подготвяния от нея фашистки преврат, ликува поради успеха си да подрони авторитета на земеделското правителство.]
P>
	Аз помня: сключваха в Париж мира,
	след тригодишна смъртна баня,
	и Тодоров* гърлото си продра
	[* _Сключваха в Париж мира, и Тодоров_ — Т. Теодоров е ръководител на българската делегация, която отива в Париж през 1919 г. във връзка с приемане условията на Ньойския мирен договор. Теодоров, Теодор (1859-1924) — буржоазен политически деец, водач на обединената народно-прогресивна партия.]
	към ред и мир да ни подканя.

	Но днес е празнично към Кюстендил,
	макар да има мраз и ветър,
	макар под нулата да се е свил
	държавния ни барометър.

	Пързаляме се славно, господа,
	на политически пързалки
	и вместо с кънки, както е реда —
	пързаляме се на бухалки.

	Не знам какво е в Кюстендил сега,
	едва ли знае даже блока,
	но хлътнали сме здраво сред снега
	и преспата е, май, дълбока.

	Не знам как ще се справим с тоя сняг
	и с новия кадрил безумен,
	но знам, че лошо ще се плъзнат пак
	оскубаните люде в Шумен*.
	[* _Оскубаните люде в Шумен_ — бившите министри от кабинетите Гешев — Данев и Малинов — Костурков след събитията в Търново и Долни Дъбник са арестувани като виновници за националната катастрофа. От V софийски полицейски участък, където първоначално са задържани, те са преместени в шуменския затвор.]
P$
