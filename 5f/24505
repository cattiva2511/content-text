	[* _Публикация:_ Българан. Седмично хумористично списание. София, г. VII, бр. 7 от [11 февруари] 1922 г., с подпис: _Нагел Смуглый_.
	Според сведенията на Т. Измирлиев Смирненски е написал първата и третата строфа, а втората и четвъртата са писани от Т. Измирлиев (Виж: Хр. Смирненски. Избрани съчинения в два тома, 1952 г., т. 2, стр. 395).]
P>
	Февруари се навъси,
	ей тъй просто за инат,
	инфлуенца той поръси
	над престолния ни град.
	Хората се ужасиха,
	всеки кашли, всеки киха.

	Дето идеш, срещаш болни,
	сякаш чумав е града,
	лекарите са доволни,
	туй за тях не е беда,
	че таз гостенка незвана
	носи им небесна манна*!
	[* _небесна манна_ — чудотворна храна, която според преданието бог изпратил от небето на евреите в пустинята.]

	София днес океан е
	от разляна рядка кал,
	сякаш целий град залян е
	със съвременен морал.
	За да тръгнеш на разходка,
	трябва ти подводна лодка.

	Непрекъснатата киша
	много хора умори;
	мръдна и алъш-вериша
	на поповете дори.
	Те със смях ръце потриват
	и от радост се напиват.
P$
