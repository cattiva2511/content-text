	[* _Публикация:_ Кво да е. Седмичен хумористичен вестник. София, г. VIII, бр. 397 от 4 януари 1920 г., с подпис: _Лорд Дж. Шокинг_.]
P>
	Печална и пребита,
	тя иде мрачна, зла;
	след нея крачи свита
	от мъки и тегла.

	Тя не е светла дева
	с сияющи очи,
	коса си не развева
	и песен не ечи.

	Приведена и бледа,
	полекичка върви
	и своята победа
	оплаква тя, уви!

	Защото черна орис
	е всеки неин ден,
	защото тя на горест
	е източник студен.

	Тя вместо дар ни носи
	тегла, тегла, безчет;
	в неволи, гладни, боси
	ще крачим пак напред.

	Сред дните си печални
	ще мъкнем чер ярем
	и в спомени печални
	ще пием и ядем.

	Зер друго не остава
	за будните ни дни,
	освен умряла слава
	и спомените ни.

	Годините блажени
	умряха в безвъзврат,
	пред нас сега прострен е
	кат призрак черний глад

	Кокошки, гъски, патки
	мираж са днес, уви,
	напразни думи сладки
	душата ми мълви.

	А баници, свинчета
	съзираме насън
	и в мислите ни крета
	стаканен весел звън.

	Превита и пребита,
	тя иде мрачна, зла,
	след нея пъшка свита
	от мъки и тегла.
P$
