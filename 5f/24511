	[* _Публикация:_ Българан. Седмично хумористично списание. София, г. VII, бр. 14 от [31 март] 1922 г., с подпис: _Ведбал_.
	Печата се със следната поправка:
	Стих 21: „към двореца двама ветерани“ вм. „отвън двореца двама ветерани“.]
P>
	Сандо* бай Стояна** понахокал,
	[* _Сандо_ — Александър Стамболийски.]
	[** _бай Стоян_ — отнася се за Стоян Омарчевски. Омарчевски, Стоян (1885-1942) — виден деец на БЗНС; неколкократно избиран за народен представител; министър на народната просвета в правителството на Ал. Стамболийски (1920-1923).]
	отговор на Сандо дава Марко*,
	[* Турлаков, Марко — деец на БЗНС, министър на железниците, пощите и телеграфите (1919–1920) и министър на финансите в правителството на Стамболийски (1920–1923). Марко Турлаков е обвиняван за участие в редица афери, които му донесли големи печалби.]

	Сандо се държи и брани жарко —
	бре кавга и тлъстичкия кокал
	от устата им почти излиза!
	Криза, криза!*
	[* През март 1922 г. в Народното събрание се гласува закон за новия правопис, според който буквите Ъ и Ь се изхвърлят от българската азбука. Стамболийски е против наказателните санкции срещу тези, които не спазват фонетичния правопис. Стоян Омарчевски и Марко Турлаков настояват да има глоби и наказания. Обидени, те напускат Народното събрание и заявяват, че ще си подадат оставката. Очаква се министерска криза.]

	Опозицията се огледа:
	„Ха сега е вече време, братя!…“
	Врява вдигна се до небесата,
	всеки търси начин за победа,
	всеки устните си пооблиза:
	Криза, криза!

	— Две оставки вече! Пет оставки.
	— Тоз ми каза! Онзи увери ме.
	— Има вече криза, братя, има!
	— Вярно! Даже столичните чавки
	грачат на „Панах“ там от корниза:
	Криза, криза!

	И една прекрасна светла заран —
	от надежди златни изтерзани,
	към двореца двама ветерани*
	[* на 25 март сутринта Т. Теодоров и Ст. Костурков, водачи на блока, са поканени по телефона да се явят в двореца. Те отиват с надеждата, че царят ще им възложи да съставят новия кабинет. В двореца се оказва, че никой не ги е викал. Този случай дава повод за много шеги и оживени коментарии и в печата.
	Стоян Костурков (1866-1949) — обществен и политически деец, учител. Един от основателите на Радикалната партия и неин ръководител. Министър на просветата (1918-1919) и на железниците (1931-1934); министър на просветата в правителството на ОФ (1945-1946).
	Теодоров, Теодор (1859-1924) — буржоазен политически деец, водач на обединената народно-прогресивна партия. Като министър-председател (ноември 1918 — октомври 1919 г.) възглавява българската делегация в Париж по приемане условията на Ньойския мирен договор 1919 г.]
	хукват край задрямалий стражарин,
	както станали — кажи, по риза.
	Криза, криза!

	Сандо пък изпоти се, попъшка,
	ала треската му пак премина.
	Па изправи се, че като зина:
	— Криза?!… Кокала държа го мъжки!
	И дорде кат вас го не огриза —
	няма криза!
P$
