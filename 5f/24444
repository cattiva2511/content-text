	[* _Публикация:_ Българан. Седмично хумористично списание. София, г. VI, бр. 1 от [1 януари 1921 г.], с подпис: _Ведбал_.]
P>
	Дан, дан, дан!
	Бий дванадесет „Балкан“
	и понася се в нощта
	тежкият протегнат звън,
	и прокудил всеки сън,
	поздравлява ни с вестта,
	че пристига отдалеч —
	от самите небеса —
	новата година веч
	и с незнайни чудеса,
	с дарове и благодат,
	влиза в столичния град.

	В миг откройва се пред нас
	с нови краски нов живот
	и учудений народ
	тръпне просто от екстаз
	и сред хиляди очи
	изненадата личи:
	тук и там, отзад, отпред,
	вляво, вдясно и навред
	всичко по масло и мед,
	всичко в ново облекло
	и за всяко земно зло
	цяр и начин се нашло.

	Гледам: голата валута,
	в модни гащички обута,
	подръка с министър млад,
	тръгнала е на парад,
	а след нея, по-отзад,
	и чиновнический щат
	с нова връзка и бомбе,
	пуснал тлъстичко шкембе,
	идва, крачи подмладен,
	поздравлявайки засмен.

	А по улици — кристал —
	нито капчица от кал
	и на всякое кюше
	ти подават по шише
	старо вино и коняк
	и бадемов козунак,
	молейки те при това:
	„Ах, вземете, господа,
	туй съвсем не е беда,
	никак нас не ни е жал,
	има в банките пари,
	даже Гешев* подари**
	[* _Гешев_ — Иван Гешев (1849-1924) — буржоазен политически деец и публицист, един от едрите български капиталисти и банкери; от 1901 г. възглавява народняшката партия, а от 1920 г. — обединената народно-прогресивна партия. Министър-председател (1911-1913); след военно-фашисткия преврат на 9 юни 1923 г. преминава в Демократическия сговор.]
	[** _даже Гешев подари_ — Гешев е бил известен като голям скъперник.]

	за любимий си народ
	целия почти имот.“

	А министър Димитров,
	от хуманност и любов,
	по участъците вред
	дал е строга заповед:
	„Отсега, та занапред
	никой пристав да не пий,
	никой да не смей да бий,
	няма пясъчни торби,
	ни камшични веселби!“

	Синодалният съвет
	сложил бил на дневен ред
	следния свещен въпрос:

	„Може ли като Христос
	всеки синодален мъж
	в студ и вятър, в кал и дъжд
	да върви без ропот бос?“

	То се знае, тоз въпрос
	в синодалния съвет
	единодушно бил приет
	и затуй сега навред
	синовете на Христа
	ходят боси из калта.

	А в кафе „Континентал“*
	[* _кафе „Континентал“_ — кафене в столицата, намирало се на ъгъла на ул. „Леге“ и днешния булевард „Ал. Стамболийски“.]
	рошав кръг се е събрал
	и, простете, господа,
	вместо чаши със вода
	тихо келнерът напет
	на писателския свет
	носи пасти, шварц и чай
	и безплатно, то се знай.
	Редом с тях и „Българан“
	на гуляй е призован
	и с молебствия безкрай
	слави българския рай.
P$
