	[* _Публикация:_ Българан. Седмично хумористично списание. София, г. VI, бр. 12 от [19 март] 1921 г., с подпис: _Ведбал_.
	Стихотворението е посветено на Пенка Михайлова.
	_Лорелай_ — героиня от едноименната балада на Хайне. Така Смирненски нарича Пенка Михайлова, в която бил влюбен.]
	Във връзка с творческата история на стихотворението сестрата на поета разказва: „През пролетта на 1921 г. Христо беше болен от паратиф. Високата температура и дългото лежане го бяха изморили. Беше омърлушен. Аз бях седнала до леглото му и търсех начин да го развеселя. През дантелените завеси на прозорците откъм улицата се мярна фигурата на златокосото момиче, което той наричаше Лорелай.
	— Христо, бърже погледни кой минава — позакачих го аз. Тон се повдигна, погледна през прозореца и се усмихна.
	— Я не се закачай — престорено сърдито ми отговори той, — а ми донеси чаша чай, но преди това ми дай лист и молив.
	И когато се върнах след малко с чаша чай, той ми пъхна в ръцете стихотворението „Лорелай“, на което личаха една-две поправки, и ми каза: „На`, занеси го в редакцията““ (Н. Измирлиева, Сб. Спомени за Христо Смирненски, София, 1955, стр. 42).]
P>
	Сякаш хиляди огнени преси
	ме обгарят, притискат, гнетят:
	на челото ми хладни компреси,
	от хинина ушите пищят.

	А случайна, капризна, засмяна,
	под прозореца спря Лорелай —
	като мъдра рецепта желана,
	златокъдра кат капчица чай.

	И възкръсна пак приказка свята
	с аромата на пролетна нощ,
	приютила мечта непозната
	под крилата на звезден разкош.

	И през тънките бели завеси
	в миг разле се усмивка-корал,
	сякаш слънчево минало спре се
	и отнесе и гнет, и печал.

	Тя бе миг и шега мимолетна,
	седмоцветна небесна дъга,
	но умря кат мечта безответна
	в непросветна и тиха тъга.

	И за сбогом през тънки завеси
	пак нашепна ми погледа син:
	„На сърцето студени компреси,
	а в устата таблетка хинин!“
P$
