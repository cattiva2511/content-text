	[* _Публикация:_ Маскарад. Седмично художествено-хумористично списание. София, г. I, бр. 5 от 17 декември 1922, г. с подпис: _Нагел Смуглий_.
	По повод издадените от столичния кмет Крум Попов афиши, в които се обявява, че по случай празниците са организирани комитети за събиране помощи за бедните.]
P>
	Протестират вред ролетки и стени,
	будките със мъка дишат —
	Крум Попов жестоко ги обременя
	с мъдростите на афиша.

	С поетични вопли столичния кмет
	прозаично апелира —
	образуван е за бедните ни комитет,
	помощи да им събира…

	Похабеното за лепене брашно
	спада в социални грижи,
	но дали едно сърце — поне едно —
	тоз апел ще пораздвижи?

	Ех, в тез вълчи и тартюфски времена
	кой какво ще ти запише?
	Ако бедните съвсем са без храна —
	нахранете ги с афиши.

	И защо е подписката за дърва?
	Има по-практично средство:
	изберете най-дебелата глава
	от премъдрото ни кметство.

	Нацепете я грижливо след това
	с някоя гигантска брадва
	и за Коледа със дъбови дърва
	бедните ще се зарадват.
P$
