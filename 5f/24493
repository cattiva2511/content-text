	[* _Публикация:_ Българан. Седмично хумористично списание. София, г. VI, бр. 49 от [10 декември] 1921 г., с подпис: _Сузана_.]
P>
	У четири таз сутрин станах
	и гледам едър сняг вали.
	— Вали, помислих си, нали
	не си обложен още с данък*!
	[* _не си обложен още с данък_ — по силата на Ньойския мирен договор България трябва да изплаща огромни репарации. Народът е обложен с непосилни данъци.]

	И ето девствен сняг се сипе,
	над блудния престолен град,
	за да покрие всяка смрад
	и всички купища и дрипи.

	Но пада той и се стопява
	и бликват вред потоци кал.
	— Това е вече цял скандал!
	Щом е така — да спре тогава!

	Но той спокойно пак се рони,
	обилно, щедро си вали
	и се топи, като че ли
	валят оранжеви закони.
P$
