	[* _Публикация:_ Червен смях. Седмично илюстровано литературно-хумористично списание. София, г. II, бр. 9 от 4 март 1921 г., с подпис: _Христо Смирненски_. Поместено заедно със стихотворенията „Ковачът“ и „Погребение“ и номерирани съответно 1, 2 и 3.]
P>
	Кат змей непобедим
	извива дълъг влак
	и сплита в черен флаг
	искри и тежък дим.

	Над пустото поле
	надвисва самота
	и врани на ята
	отмерят там криле.

	С помръзнали лица,
	в разкаляния път,
	към влака с вик търчат
	рой дрипави деца.

	Но тренът все лети,
	далече устремен,
	и в гаснещия ден
	проблясва и трещи.

	И всеки ден така
	пламтящ и чужд лети
	и в сънни пустоти
	те махат му с ръка.

	Те пращат му привет
	с възторжени очи
	и гледат как хвърчи
	живота все напред.

	А в пустото поле
	пристъпя вечерта
	и врани на ята
	отмерят там криле.
P$
