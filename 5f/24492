	[* _Публикация:_ Българан. Седмично хумористично списание. София, г. VI, бр. 47 от 26 ноември 1921 г., с подпис: _В-л_.
	Стихотворението е написано по повод свиканата във Вашингтон международна конференция, в която участвуват САЩ, Великобритания, Китай, Япония, Франция, Италия, Холандия, Белгия и Португалия. Конференцията се е състояла от 12 ноември 1921 г. до 6 февруари 1922 г. На Вашингтонската конференция се завършва следвоенното преразпределение на колониалните владения и сфери на влияние на империалистическите държави в Далечния изток и Тихия океан. На нея се приема и договор на петте държави — САЩ, Англия, Франция, Япония и Италия — за ограничавана на морските въоръжения, изменящ съотношението им в полза на САЩ. Тази конференция е насочена срещу интересите на Съветския съюз и срещу националноосвободителното движение на колониалните и зависими народи.
	_Комичен пролог на една драматична поема_ — „Работнически вестник“ (бр. 125 от 29 ноември 1921 г.) пише за тази конференция: „Това, което става във Вашингтон, представлява една комедия, с тая отличителна особеност, че комичното в нея е източник за трагичното за народите.“]

E>
	„Искаш ли мир — готви се за война.“
E$
N	Сцената — силно осветлена зала. Зелени маси, тъмнокървави завеси и мека виолетова мебел. На централната маса едно сребърно разпятие, библия и ваза с бели цветя. По стените картини от общата война.

#	Действуващи лица:

	__13 влъхви*__
	[* _Влъхва_ — мъдрец, звездоброец.]
	__13 неми секретари__
	__13 неми разсилни__

P>
	__Хор от влъхви:__

	От страшни полебрани
	у Вашингтон събрани,
	решихме най-подир
	да се помолим на Христа,
	да се погрижим за света
	и да дарим на всички мир.


	__Главният влъхва:__
	— Съгласни ли сте, господа?
	__Всички:__
	— Да!
P$

N	Сядат смирено край масите. Разсилните отдръпват завесите и дотътрят една грамадна граната. Влъхвите гледат наивно.

P>
	__I влъхва:__
	— Това ли пък какво е?

	__II влъхва:__
	Гондола е наверно!

	__III влъхва:__
	А мнението мое: балонче най-модерно.

	__Главният влъхва:__
	Ах, не, туй е граната,
	ужасна и грамадна.
	С хилядо земни братя
	тя, зверски безпощадна,
	за миг би се справила.

	__I влъхва:__
	Каква проклета сила!
	_(На себе си.)_ Но все пак твърде мила.

	__Влъхвата от Албион:__
	Мен — кротичкия влъхва,
	косата ми настръхва!
P$
N	(Кръсти се и си извръща главата да я не гледа.)

P>
	__Бронзоликият влъхва:__
	Ах, помогни ми, Буда!
	Какво страхотно чудо!

	_(Трепери.)_

	__Влъхвата от Париж:__
	Ужасно, ах, и безчовечно!
	Ще викам громко, ще крещя:
	културата не бива вечно
	да гине с ужаса на тез неща!

	_(Плюе с отвращение.)_

	__Главният влъхва:__
	Господа културни братя,
	време е веч на земята
	да спре потока братска кръв.
	Заклевам се, ще бъда пръв…

	_(Вдига библията нагоре, но неочаквано от нея се изплъзва един нож.)_

	__Всички__ _(уплашено и учудено):_
	Тук падна нещо звънко, гладко…
	Това какво ли е пък, братко?

	__Главният влъхва__ _(смутено):_
	Туй ли?… Нож е! Да, да, нож!…
	Разрязвах библията тази нощ!

	__Влъхвата от Албион__ _(бара задния си джоб и тихичко на главния влъхва):_
	Преди да правиш нещо, помисли си!
	Зер бровинга у задния ми джоб стои си!

	__Главният влъхва__ _(правейки се, че не чува):_
	Но нека, братя, продължа:
	решил съм, казвам, без лъжа,
	да прекратиме тез войни ужасни,
	надявам се, че всички сте съгласни.

	__Всички влъхви:__
	Разбира се! По принцип, да!
	Но мислим, че не е беда
	даже наша длъжност е човешка
	да тури всеки една забележка!

	__Главният влъхва:__
	Разбирам хубавите ви слова;
	самичък даже мислех за това.
	Обаче за да се не губи време,
	аз смятам, първо, ний да прочетеме
	една готова резолюция, с която
	се туря край веч на войната.

	__Влъхвата от Берлин__ _(въздиша тежко)._

	__Парижкият влъхва__ _(на себе си):_
	Добрият брат мой влъхва
	защо ли си въздъхва
	и някак изпод вежда
	с угроза ме поглежда?
	Но всеки мой джоб е с бухалка,
	та нека си помисли малко!

	__Главният влъхва__ _(чете):_
	Подписаните ний деца Христови сме готови
	най-искрено и честно
	въоръжението бесно
	да прекратиме
	и с боже име
	да се целунем като братя,
	та на земята
	да зацарува най-подир
	любов и мир…
	Обаче никой веч за да не може
	мира световен да тревожи —
	решихме разоръжаването свято
	да пазим с меч в ръката,
	съгласни ли сте, братя?

	__Всички__ _(изваждайки скритото си оръжие):_
	Съгласни до един!

	__Главният влъхва:__
	Амин!
P$
