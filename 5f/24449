	[* _Публикация:_ Червен смях. Седмично илюстровано литературно-хумористично списание. София, г. II, бр. 3 от 20 януари 1921 г., с подпис: _Яким Егейски_. Без заглавие, в списанието е поместено като текст към шест карикатури от Вл. Бунтарски — псевдоним на Ал. Добринов.
	Печата се със следната поправка:
	Стих 28: „и попитаха го кротко“ вместо „и попитаха го кратко“.]
P>
	В януарска нощ студена
	трима дяволи червени
	странна мисъл облада.
	И засмени, непознати,
	се понесоха крилати
	на разходка из града.

	И видяха нещо свети
	на министрите в съвета
	и възпряха там тогаз.
	Там разбраха, че кове се
	план на тънки интереси
	в глухия среднощен час.
	И с загадъчна соната
	те оплакаха съдбата
	на оранжевата власт.

	А за страх и изненада
	те изпяха серенада
	над Малиновий креват*.
	[* _над Малиновий креват… в своя вечен сън благат_ — Ал. Малинов е иронизиран като човек, който много спи и често проспива политическите събития. Малинов, Александър (1867–1938) — буржоазен държавен и политически деец, юрист. От 1902 г. шеф на Демократическата партия. Министър-председател от 1908 до 1911 и през 1918 и 1931 г.]
	Пожелаха му да стане
	и кормилото да хване
	на държавний апарат,
	ако трудно е наяве,
	може туй да го направи
	в своя вечен сън благат.

	И възпреха за утеха
	над бай Янковата* стреха
	[* _бай Янко_ — Янко Сакъзов. Сакъзов, Янко (1860–1941) — известен обществен и политически деец, социалист-опортюнист; след разцеплението на партията (1903) става водач на опортюнистическата БРСДП (широки социалисти). Министър на търговията, индустрията и труда в правителството на Т. Теодоров (1919 г.)]
	с тиха песен и свирни
	и попитаха го кротко
	за добрата му разходка
	из далечните страни.
	Казаха му да подреме
	в блян за миналото време —
	златни министерски дни.

	И пак минаха те трима
	с вихъра на люта зима,
	като странен хоровод.
	Буйни, луди и чевръсти,
	те смутиха старци тлъсти
	в кафене „Свети Синод“.

	А завръщайки се вече,
	те съзряха недалече
	тлъст и грешен народняк,
	с громки маршове вълшебни
	и масажи най-целебни
	стигнаха дома му чак.
	И след кат му пожелаха
	лека дейност на стомаха,
	плъзнаха из черний мрак.
P$
