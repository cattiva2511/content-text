	[* _Публикация:_ Българан. Седмично хумористично списание. София, г. VI, бр. 9 от [26 февруари] 1921 г., с подпис: _Ведбал_.
	_Комисия по репарациите_ — съгласно условията на Ньойския мирен договор се учредява международна комисия от представители на Антантата, която да контролира всички държавни приходи и да следи за изплащането на репарациите. Членовете на комисията по репарациите пристигат в София през февруари 1921 г.]
P>
D>
	Писмо до Жанет,
	в алеята на въздишките
D$
	Залюбен във твоята грация —
	достоен претекст за война,
	обявих аз мобилизация
	и буйно развях знамена.

	А ти беше чудна симфония
	с това деколтенце-каре,
	а ти бе за мен Македония
	и излаз на Бяло море.

	Пребродих за тебе Албания,
	в горичките стръвно се бих
	и моите светли желания
	събраха се в траурен стих.

	Че в толкоз години мъчителни
	ти властно над мен надделе —
	откриха очите пленителни
	в сърцето ми „Добро поле“.

	След кратка версайлска история*,
	[* Версайлска история — касае се за версайлския мирен договор, официално завършил Първата световна война, подписан във Версайл на 28 юни 1919 г. между Германия и държавите победителки. Според този договор Германия загубва голяма част от своите територии и е задължена да плати огромни репарации.]
	край мене се буря изви —
	не помня в каква територия
	мира аз подписах, уви!

	Днес шепне баща ти: „Вземи си я!“ —
	набръчква с закана лице,
	а ти — страховита комисия,
	пристъпяш към мойто сърце.
P$
