	[* _Публикация:_ Българан. Седмично хумористично списание. София, г. VII, бр. 37 от [9 септември] 1922 г., с подпис: _Вилмон_.]
P>
	Едната блондинка е редка,
	тя къпе ме в поглед сапфирен,
	сестра й — безумна брюнетка,
	гори ме в смеха си немирен.

	Едната е нежна и сладка,
	а другата — властно красива!…
	Коя ли? — Ужасна загадка —
	челото ми пот го избива.

	Коя ли? Умът туй не знае!
	Но ум в любовта е сърцето,
	сърцето съвсем се не мае —
	то храбро избира и двете.
P$
