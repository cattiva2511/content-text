	[* _Публикация:_ — Българан. Седмично хумористично списание. София, г. VII, бр. 2 от [7 януари] 1922, с подпис: _В-л_.]
P>
	През тежката жилищна криза
	роди се и тоз път Христос;
	навлече одърпана риза
	и тръгна бездомен и бос.

	Пред много врати той застана
	с мъчително тежък въпрос,
	но никой не викна „Осанна“
	на тазигодишния гост.

	Навсъде усмивка злорадна,
	навсъде подгонен, оплют
	и в зимната нощ безотрадна
	остана Исус без приют.

	Душата му горест помъти,
	отчая се той от света
	и млад и зелен се запъти
	да търси Голгота в нощта.

	Далеч бе, уви, Палестиня!
	Но ето че божият пръст
	през черната нощна пустиня
	посочи му по-страшен кръст.

	Изгледа го той със тревога —
	а кръста бе дървен и прост,
	и ето: послушен на бога,
	постъпи чиновник Христос.
P$
