	[* _Публикация:_ Червен смях. Седмично илюстровано литературно-хумористично списание. София, г. III, бр. 43 от 31 октомври 1922 г., с подпис: _Хр. См._.]
P>
E>
	„Ние ви продължихме трамвая чак до ул. „Ибър“. А после — до Захарната фабрика.“
@	Оранжеви оратори
E$
	— Гледай дяволска глава!
	Що за мода тук изкара?
	Бре, какво ли е това:
	за кебапчета ли скара,
	или някаква пружина
	от кресло или креват?
	Ах, кажете, господине,
	обяснете ми бе, брат!

	— Много прост изглеждаш май,
	щом до днеска не успел си
	да научиш, че трамвай
	ще върви по тия релси…
	Ето ви трамвай до „Ибър“* —
	[* _Ето ви трамвай до „Ибър“_ — по това време трамвай №3 стига до ул. „Одрин“. Във връзка с изборите столичната община обещава да продължи трамвайната линия до ул. „Ибър“. В деня на изборите трамваят тръгва по новата линия, върви едва, тъй като линията не е още улегнала, и още на другия ден спира.]
	земледелски армаган.
	Всяка къща и колиба
	нека слави бай Иван*.
	[* Иван Длъгнеков — председател на софийската окръжна земеделска дружба. Сочи се по това време като най-вероятен бъдещ кмет. Той е държал преди това бюфета на Народното събрание.]

	— Браво, браво, грижи редки
	употребихте в тоз край.
	Релсите за вагонетки,
	а пък ще върви трамвай.
	Превъзходно и отлично!
	Бай Иван е мъдър син,
	но трамвая електрично
	ще върви, или с бензин?

	— То щом пътя е готов,
	лесно после ще се кара —
	ще измислим способ нов:
	може да го пуснем с пара,
	може даже за разтуха,
	вместо някакъв казан,
	да поставиме търбуха
	на хитреца бай Иван.

	Ще върви и ще пухти,
	ще пристигне хента-пента*
	[* _хента-пента_ (разг.) — как да е.]
	до чифлишките врати
	на Исуса-президента.
	Там ще впрегнем, то се знай,
	една здрава волска сила —
	гледай ти тогаз трамвай,
	сестро драга, майко мила!
P$
