	[* _Публикация:_ Българан. Седмично хумористично списание. София, г. VII, бр. 12 от [17 март] 1922 г., с подпис: _Нагел Смуглый_.]
P>
	Бой ще има, бой ще има
	на книжевния мегдан*,
	[* Стоян Омарчевски като министър на народната просвета намалява бюджета на Софийския университет, съкращава числото на професорите в някои катедри и настоява лицата от университетския персонал, които заемат отговорни места в политическите организации, да не бъдат допускани да четат лекции. Академичният съвет протестира срещу посегателството на автономията на университета и изпраща ултиматум до правителството, в който се заявява, че ще напуснат всички преподаватели. В знак на протест лекциите са преустановени и от 1 март университетът е затворен за няколко месеца.]
	дрянова тояга взима
	Омарчевски бай Стоян*.
	[* _бай Стоян_ — отнася се за Стоян Омарчевски. Омарчевски, Стоян (1885-1942) — виден деец на БЗНС; неколкократно избиран за народен представител; министър на народната просвета в правителството на Ал. Стамболийски (1920-1923).]

	А професорска дружина
	готви острите пера —
	крепостта ще се превзима
	с пристъп, както се разбра.

	По заключените двери
	удря бай Стоян с юмрук:
	— Кой със мене ще се мери?
	Аз съм господаря тук!

	— Брей! Бъдете малко скромни,
	станахте за смях навред!
	Ний сме хора автономни,
	туй го знае целий свет!

	Но Стоян се хич не спира:
	— Аз съм силен, т.е. прав.
	У закона се намира
	твърде важен параграф…

	Бой захваща, бой захваща
	на книжевния мегдан,
	кой ще пие, кой ще плаща —
	да му мисли бай Стоян!
P$
