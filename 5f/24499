	[* _Публикация:_ Непечатано приживе на Смирненски стихотворение. Печатано за пръв път в Хр. Смирненски. Съчинения, 1959 г., т. 2, стр. 457 по авторски ръкопис, който се съхранява в Института за литература при Българската академия на науките (инв. №45).
	Стихотворението е посветено на Мария Павлова Апостолова, съученичка на сестрата на Смирненски в последния гимназиален клас.
	Н. Измирлиева си спомня: „Христо следеше живота на моя клас в училището. Познаваше много мои съкласници. Един ден той написа на дълъг лист епиграми за много от тях, без лично да ги познава. Една моя палава съученичка грабна листа от къщи и го отнесе в училище. Целият клас се събра около нея. Гръмна смях. Никоя не можеше да повярва, че външен човек така добре познава и изобразява живота на класа“ (Сб. Спомени за Хр. Смирненски, София, 1955, стр. 43).
	Запазени са само ръкописите на стихотворенията „На Мариам“ и „Мишока“.]
P>
	Дете на втората гимназия
	и шеста градска част,
	в Европа, Африка и Азия
	говорят сал за вас.

	Подвижна като топка гумена,
	незнаеща печал,
	възтъничка, обаче румена
	и ярка кат корал.

	Дете на втората гимназия,
	давно я ваший раб;
	в кръга на моята фантазия
	висите на канап.

	И, представете си, сънувам ви
	уловена в капан
	и посред крясъци нечувани
	ви пращат армаган.

	Дете на втората гимназия
	и най-трагичний клас,
	смутен от тези безобразия,
	събуждам се тогаз.

	И мисля аз в кревата си
	почти до сутринта,
	Мишока* сигур пак изпати си
	[* _Мишока_ — Мария Павлова Апостолова.]
	от свойта доброта.

	Навярно пак загази я
	по нещо някой час!
	Дете на втората гимназия,
	припада ми тогаз.
P$
