	[* _Публикация:_ Българан. Седмично хумористично списание. София, г. VI, бр. 9 от [26 февруари] 1921 г., с подпис: _Йохан_.]
P>
	Пролетта безпричинно притули се
	сред снега на далечни гори
	и в безлюдните столични улици
	разбунтувал се вихър цари.

	А с вида на египетска мумия
	отминава смразен минувач
	и зоват ни към грях и безумия
	и студът, и вечерният здрач.

	Но с кокичета снежни закичена,
	ти си пак без другар и покров;
	и по цяла нощ нявга обичана,
	днес се молиш за капка любов!

	А си толкоз красива и спретната,
	съчетала смеха и скръбта!
	Но умира безпомощно сетнята
	безответна усмивка в нощта…

	Пролетта безпричинно забави се
	и градът е от студ вкаменен,
	а забравен от лани, красавице,
	грей в сърцето ти пролетен ден.
P$
