P>
	Дърветата са есенно прекрасни.
	Насам не е валяло.
	Във воден сумрак тъмно отразено,
	небето е замряло.
	Сред камъните лебедите днес
	са петдесет и шест.

	Настъпи и шестнайстата ми есен,
	откак за пръв път спрях,
	за да ги преброя — но те се вдигнаха
	с едничък само мах
	и се разсипаха, с криле доскоро скръстени,
	в нестроен низ от пръстени.

	Аз гледам тия приказни създания
	и ме боли душата.
	Уви, отмина времето, когато
	замирах край водата,
	дочул камбанен екот на крила
	през сумрачна мъгла.

	Любима до любимия си, в своя
	бял и уютен хлад
	се реят те — или внезапно литват.
	И всеки тук е млад.
	Борби и страсти, дето и да скитат,
	неспирно ги сполитат.

	Сега се носят тайнствени, прекрасни
	сред езерната шир.
	В кои тръстики ще се приютят,
	в коя река, в кой вир,
	ако един ден, без самоизмама,
	усетя, че ги няма?
P$
