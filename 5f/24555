	[* _Публикация:_ Кво да е. Седмичен хумористичен вестник. София, г. IX, бр. 401 от 8 февруари 1920 г., с подпис: _Лорд Джемс Шокинг_.]
P>
	Това е скандал, господа,
	за нашите гладни години!
	Симптом е това на беда
	и напасти неизброими…

	В аптеката завчера аз
	купувах си няколко праха
	(залепнал ми беше тогаз
	от дългите пости стомаха!).

	И ето ви вмъкна се там
	почтена, дебела госпожа,
	набита кат свински салам,
	с изопната, лъскава кожа.

	С гальовното тънко гласче
	на двайсетгодишна девица
	попита тя: „Слушай, момче,
	продавате ли вий горчица?

	Или пък тъй… някакъв прах
	като раздразнително средство
	за моя безсилен стомах,
	останал от мама наследство?“

	Учуден, едва не примрях,
	умът ми се просто разтърси!
	Най-сетне човек аз видях
	за ядене средство да търси.

	Днес всеки харизва, уви,
	излишъка на апетита,
	а тази мадама мълви,
	че страда, защото е сита…

	Скандал е това, господа,
	за нашите гладни години,
	симптом е това на беда
	и напасти неизброими!
P$
