	[* _Публикация:_ Червен смях. Седмично илюстровано литературно-хумористично списание. София, г. II, бр. 6 от 10 февруари 1921 г., с подпис: _Хр. Смирненски_.
	Стихотворението е написано по повод откриването на 7 февруари 1921 г. в София на Църковния събор. Откриването станало в черквата „Св. Седмочисленици“, а заседанията се провеждали в залата на Народното събрание.]

#	Действуващи лица:

	__1) Тези, които цял живот бездействуват (осем митрополити)__
	__2) Разпятието на Исус Назаретянина__
	__3) Влъхви в свещени одежди__
	__4) Влъхви в цивилни одеяния__
	__5) Един Червен дух__
	__6) Черковен хор__
	__7) Цензурата__
	__8) Хоругви, икони, свещи, зрители и пр.__

N	Сцената представлява черковно помещение, непризнаваще жилищната криза. Феерично осветление.
P>
	__Хорът:__
	Благослови ги, отче наш небесни,
	и озари ги с дух свети.
	И мъдростта им нека блесне
	сред непрогледни тъмноти.
	Алилуйя, Алилуйя!

	__Методий Старозагорски*__:
	[* _Методий Старозагорски_ — старозагорският митрополит Методи Кусевич, който прочита при откриването на събора послание на Св. Синод.]
	Во имя Отца и Сина
	и Светаго Духа
	събраха се мнозина
	за този, що духа!

	__Хорът:__
	Во имя Отца и Сина
	и Светаго Духа
	изстина, застина
	в мъдростта му суха.

	__Методий:__
	Боголюбиви и боговъзлюблени
	архиреи и богоизбрани иереи,
	синодалната грамота
	аз ще прочета:
	приковете си ушите
	в моите уста.

	__Неофит Видински*:__
	[* Неофит Видински — Видинският митрополит Неофит, който произнася реч при откриването на събора.]
	Алилуйя, алилуйя,
	мъдрост паството ще чуе!

	__Методий:__
	Благодат на вас, деца,
	от Бога Отца
	и от сина его Христа!
P$
N	(Вади синодалната грамота и с разчувствен вид и насълзени очи почва да чете):
	Светият синод на православната църква благодари богу, че българските църковни избраници днес наново се събират, за да видят нуждите на църквата и народа. Светият синод като истински пълномощник на Спасителя…

N	(Спасителят от сребърното разпятие се гърчи.)
P>
	__Методий__ _(продължава)_:
	… бащински ще се грижи за неговите малки братя…

	__Спасителят от кръста:__
	Ако да не бях на кръста,
	бих хванал шията ти тлъста…
	Лицемерье туй е!

	__Черковният хор:__
	Алилуйя!…

	__Методий__ _(довършва грамотата)_:
	Възлюблени избраници, предстои ни плодотворна и важна работа! Ще трябва да се отворят очите на народа да тръгне по истинския път на Христа.

	__Христос от кръста:__
	И без да казвате, със таз грамота
	народа пратихте вий на Голгота!

	__Неофит Видински__ _(пъшкайки, почва речта си)_:
	Да бъде волята господня!

	__Хорът:__
	… Над кухнята синодна!

	__Неофит:__
	Велик е, казвам аз, днешният ден
	и за странни чудеса е отреден.

	__Един Червен дух:__
	За чудеса едва ли,
	защото сте преяли!
	Едва ли е шега,
	за чудо някой мъж
	две баници сега
	да смъкне наведнъж!
	А чудесата ви са все такива
	и само вас за тях ви бива!

	__Неофит__ _(се оглежда)_:
	Някой шепне отстрана!
	Кой е този сатана?

	__Червеният дух:__
	При толкова дяволи черни,
	събрани в тоз ден,
	защо да не смей да се мерне
	и някой червен?

	__Всички свещени влъхви:__
	Анатема! Анатема!
	Дяволи да нема!
	Изкусители народни!

	__Червеният дух:__
	Никой дявол няма да остане,
	щом излязат всички тук събрани!

	__Цензурата:__
	Духове аз не признавам,
	долу и духа, и мисълта!
	И съвсем не позволявам
	спор за черквата света!
P$
N	(Спуска завесата.)
N	Следва второто действие — в Народното събрание.
