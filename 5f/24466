	[* _Публикация:_ Българан. Седмично хумористично списание. София, г. VI, бр. 13 от [26 март] 1921 г., с подпис: _Рапортьор_.
	През март 1921 г. в Кронщат избухва контрареволюционен бунт, начело на който застават белогвардейци, свързани с есерите, меншевиките и представителите на чуждите държави. Международната контрареволюция ликува. Но радостта й е за твърде кратко време, метежът е бързо потушен, кронщатската крепост е превзета с пристъп от червеноармейците. Контрареволюционният метеж е ликвидиран, но нашата буржоазна преса продължава да помества сензационни и неверни съобщения за събитията в Кронщат. (Това географско наименование на български език вече е с „т“, Кронщат. Бел. zelenkroki.)]
P>
	__Утро*:__
	[* „_Утро_“ — всекидневен информационен жълт вестник, излиза от 1914 до 1944 г. Публикува сензационни вътрешни и външни новини, криминални истории и произшествия, реклами; винаги в подкрепа на буржоазните, по-късно на фашистките правителства.]
	С радио чак от Камчатка
	имаме следните вести:
	след незначителна схватка
	огъня Кронщад премести
	чак към Урал и Москва,
	а без борба след това,
	в пламък и кърви облета,
	Красная Горка бе взета.

	__Дневник*:__
	[* „Дневник“ — информационен ежедневник, типичен представител на жълтия печат; излиза от 1902 до 1944 г. През Първата световна война на прогермански позиции, по-късно на хитлерофашистки.]
	Красная Горка обстреля
	твърдата Кронщадска крепост.
	Петроград падна в неделя,
	в събота с дива свирепост
	взел го пак Троцки и там
	всичко е в ужас и плам.
	Според японската преса
	бунт бил избухнал в Одеса.

	__Утро:__
	От бюлетина вечерен
	вижда се, че във Одеса
	няма бунт, даже Чичерин*
	[* _Чичерин_, Г. В. Чичерин (1872-1936) — виден съветски държавен деец и дипломат, от 1918 до 1930 г. е народен комисар на външните работи.]
	казал: „Без всяка намеса
	на болшевишка войска
	Кронщад у наша ръка
	в най-скоро време ще бъде,
	другаде — мирно навсъде.“

	__Дневник:__
	Цяла Русия е в пламък,
	рухна славянският колос,
	сринат е Кремлинский замък,
	Ленин на северний полюс
	вчера избягал от срам.
	Троцки, оставайки сам,
	хукнал с камион към Бухара,
	а Луначарски* в Сахара.
	[* _Луначарски_, А. В. (1875-1933) — съветски държавен и партиен деец, писател и литературен критик. След Октомврийската революция е пръв народен комисар на просветата на РСФСР (1917-1929). Има големи заслуги за развитието на социалистическата култура.]

	__Утро:__
	Всичко е тихо и мирно.
	Кронщад безшумно днес падна.

	__Дневник:__
	Кронщад държи се безспирно.
	Цяло Съветско е гладно.

	__Утро__
	Кронщад е паднал без слава.

	__Дневник:__
	Кронщад ни пада, ни става.

	__Дневник и Утро:__
	В сметка на публика жадна
	падна печалба грамадна.
P$
