	[* _Публикация:_ Кво да е. Седмичен хумористичен вестник. София, г. IX, бр. 400 от 1 февруари 1920 г., с подпис: _Лорд Дж. Шокинг_.
	Печата се със следната поправка:
	Строфа 25: „Тя с кого ли не написа“ вместо „Та с кого ли не написа“.]
P>
	Тя бе дъщеря на Варна,
	той пък откъм Кюстендил,
	свърза ги съдба коварна —
	ей тъй… просто за резил.

	Столицата приюти ги
	в разноцветната си гръд
	и финансови вериги
	почнаха да им тежат.

	Тя блондинка бе напета,
	той пък нещо кат поет;
	тя бе с прелестни крачета,
	той със дългове безчет.

	Той написа два романа,
	уж да пипне хонорар,
	но със пръст в уста остана,
	ей тъй… пак по навик стар,

	Подир него тя зае се
	и романи почна с жар;
	без да бъде поетеса,
	пипна хубав хонорар.

	За издатели намери
	превъзходни господа —
	с чуждестранни офицери
	пишеше романи тя.

	Тя с кого ли не написа
	нов роман на нов креват!
	Той къде ли не напи се,
	ей тъй… просто за инат!

	Тя бе дъщеря на Варна,
	той пък откъм Кюстендил,
	свърза ги съдба коварна
	ей тъй… просто за резил.
P$
