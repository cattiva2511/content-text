	[* _Публикация:_ Червен смях. Седмично илюстровано литературно-хумористично списание. София, г. III, бр. 40 от 10 октомври 1922 г., с подпис: _Хр. Смирненски_.
	Печата се по текста от ЧСм със следната поправка:
	Стих 11: „Там, де за житото и за тютюните“ вм. „Там, де за житото и тютюните“.
	Стихотворението е написано по повод митинга, състоял се на 3 октомври 1922 г. в София във връзка с опразването на Тракия от Гърция. Митингът преминава под лозунга за автономна Тракия.]
P>
	Ура бе, братя българи! Вий спите ли?
	Какво сте млъкнали така!
	Нима сте в манастирските обители
	със броеници у ръка?

	Не бойте се от Джон Буля с монокъла,
	приятел стар на нас е той.
	Пред Одрин сам ще ни подхвърли кокала
	без много спорове и бой.

	Ех, пак да може, братя, да целунете
	онези хубави поля!
	Там, де за житото и за тютюните
	кръв изобилно се проля.

	Дедеагач и Ксанти! И Димотика!
	Отдоле Бялото море!
	Кои в гешефти там не се омотаха,
	кои не бяха си добре?

	Към Гюмюрджина имало малария,
	оплакваше ми се един.
	Та що!? За чест и слава на България
	там ще търгуваме с хинин.

	Какво поглеждате така с апатия?
	Не бойте се от нов погром.
	И ний сме нещо като дипломати, я!
	Ще бдим над родния си дом.

	А вземат ли ни вместо туй останките —
	това е друго нещо, виж!
	Ще трябва родината, т.е. банките
	да се прехвърлят към Париж.
P$
