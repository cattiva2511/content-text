	[* _Публикация:_ Българан. Седмично хумористично списание. София, г. VII, бр. 28 от [8 юли] 1922 г., с подпис: _Гюря Самодива_.
	Стихотворението е написано по народната песен „Марко Кралевики и Муса Кеседжия“. По повод избухналите разногласия между Ал. Стамболийски и Марко Турлаков, който ръководи оформилата се в БЗНС дясна опозиционна група, която била за сътрудничество с буржоазните партии.]
P>
	Сбили са се, майко, два юнака,
	два синове велики:
	Сандо Кеседжия* и Турлака
	[* Сандо Кеседжия — отнася се за Ал. Стамболийски.]
	Марко Кралевики*.
	[* _Турлака Марко Кралевики_ — Турлаков, Марко — деец на БЗНС, министър на железниците, пощите и телеграфите (1919–1920) и министър на финансите в правителството на Стамболийски (1920–1923). Марко Турлаков е обвиняван за участие в редица афери, които му донесли големи печалби.]

	Тътнат буки, дъбове вековни,
	стенат глухи пущинаци,
	въртят сабли тежки и отровни
	двамата юнаци.

	Сандо хвърля тежка боздугана
	Драгневата златна глума*,
	[* _Драгневата златна глума_ — Иван Драгнев, деец на земеделския съюз, народен представител. Той внася в Народното събрание интерпелация, в която иска да се разгледа дейността на Турлаков. Обвинява го в спекула и участие в ред нашумели на времето афери.]
	Марко малко настрана застана
	и сербез продума:

	„Ой те тебе, Сандо мустакати,
	пълна ти со чекове кесия,
	Марко отговор ще ти изпрати
	не из вересия.“

	Па замахна сабята френгия
	да удари Сандо преко о`чи,
	Муса сабята му отклони я
	и напред подскочи.

	Па се хванаха с ръце юначни,
	кой де стигне и удари;
	тътнат гори и долини мрачни,
	стенат буки стари.

	Удрят, никой се не дава първи,
	блъскат кой къде умери,
	а под тях течат ми като църни кърви
	църните афери.
P$
