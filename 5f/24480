	[* _Публикация:_ Червен смях. Седмично илюстровано литературно-хумористично списание. София, г. II, бр. 28 от 4 август 1921 г., с подпис: _Хр. Смирненски_.]
P>
	Буржоазните газети
	трият си носа сърдити:
	— Кой, защо и как измисли
	италянските ардити*?
	[* _италянските ардити_ — Ардити дел Пополо — въоръжени отряди на антифашистите в Италия през 1921-1922 год., образувани в периода на настъпление на фашизма. Това движение имало истински народен характер — в неговите отряди се сражавали комунисти, социалисти, републиканци, безпартийни.]

	Тъй добре нататък беше,
	робите веч бяха бити!
	Кой, защо и как измисли
	тези пъклени ардити!

	Клубовете изгорени,
	вред печатници разбити,
	а сега отде се взеха
	разгневените ардити?

	Ножа с нож и те посрещат,
	труповете у реките
	и не мислят да прощават
	тези доблестни ардити.

	Ех, това е незаконно
	за охолниците сити
	и жестока бран ще водят
	пролетарските ардити.

	Но ще дойде ден, когато
	гръм ще екне над стъгдите,
	свойто знаме ще забият
	всепобедните ардити.

	Нека жълтите газети
	днес да се дерат сърдити:
	— Кой, защо и как измисли
	италянските ардити?

	Ние не сме философи,
	за да ровим тайни скрити.
	Нека друг се занимава
	с чуждестранните ардити.

	Ний тук трябва да стоиме
	винаги с юмруци свити,
	та фашистите да срещат
	и по нашенско ардити.
P$
