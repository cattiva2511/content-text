	[* _Публикация:_ Червен смях. Седмично илюстровано литературно-хумористично списание. София, г. III, бр. 31 от 8 август 1922 г., с подпис: _Хр. Смирненски_.
	Стихотворението е написано по повод гръко-турската война от 1919-1922 г., която гръцката буржоазия започва, подстрекавана от империалистическите държави и предимно от Англия. След победата на кемалистката армия в сражението при р. Сакара, Франция сключва договор с Турция и признава анкарското правителство (октомври 1921 г.). Италия също прекратява въоръжената борба с Турция. Англия продължава да подкрепя Гърция, която не се отказва от своите териториални претенции. Това изключва възможността за мирно разрешение на конфликта.]
	Действуващи лица:
	__Барба* Яни Атински__** — автоматична кукла
	[* _Барба_ (гр.) — бай.]
	[** _Барба Яни Атински_ — отнася се за Гърция.]
	__Сър Джон__* — собственик на куклата
	[* _Сър Джон_ — Смирненски има пред вид Англия.]
	__Мосю Поанкаре__* — собственик на заложената вила „Кемал паша“
	[* _Мосю Поанкаре_ — Поанкаре, Реймон (1860-1934) — френски политически деец, представител на монополистическите кръгове. Министър-председател (1912-1913, 1922-1924, 1926-1929), президент на Франция (1913-1920). Един от главните организатори на империалистическата интервенция срещу Съветска Русия.]


>	Сцена 1

N	Действието става през август 1922. Сцената представлява бреговете на Босфора. Вдясно се виждат Чаталджанските укрепления, вляво — минаретата на „Св. София.“
N	__Сър Джон__ (както винаги скрит зад кулисите. Вижда се само пушекът на лулата му).
P>
	__Сър Джон__ _(на себе си):_
	Много скучно време,
	дявол да го вземе!
	Види се, и тоз сезон
	пак така ще мине Джон.
	А би трябвало Кир Яни
	да изпратиме на бани!
	Този славен внук на Омир
	май отдавна не е дал
	някой по-нов цирков номер
	с пехливанина Кемал.
	Анадолската им драма
	стана тъй безинтересна!
	Не е честно
	да кротуват тези двама!
	Нека се раздвижат малко —
	после работата лесна:
	бърже ще ги разтърва
	и веднага след това
	сър Джон — хоп излопал
	сам-самин Константинопол!
	Ха, ха, ха!…
P$
N	Влиза __Барба Яни Атински__, замислен и изпотен:
P>
	— В Анадола вече нещо
	става скучно и горещо…

	__Джон:__
	Да, припича към Ангора,
	не е както край Босфора.

	__Барба Яни__
	Вие ли сте, Кирийос Джон?
	Поздрав и дълбок поклон!

	__Джон:__
	Привет, привет, мистер Яни!
	Още ли не се накани
	тук пред Цариград, войната
	с по-смел удар да решиш?

	__Барба Яни__
	Но какво ще кажат господата
	там — из Лондон и Париж?

	__Джон:__
	Цариград се пада
	само на Елада.

	__Барба Яни__
	Искрено кажете, сър!
	Да не ви остане пък хатър?

	__Джон:__
	Кълна се в Бялото море
	и в твоята глава —
	ни аз, нито Поанкаре
	ще се разсърдим от това.

	__Барба Яни__
	Тъй ли? Добре! Готов съм аз!
	Кемал да му мисли тогаз!
P$
N	Изважда меча си и се запътва към Цариград.


>	Сцена II

N	Същата постановка. Виждат се само малки облаци над Чаталджа. Със запретнати ръкави на сцената дотичва запъхтян мосю Поанкаре.
P>
	__Мосю Поанкаре:__
	Така ли, да? Така?
	Джонова ръка!

	__Джон:__ _(едвам си подава главата и невъзмутимо поглежда нервирания Поанкаре)._

	__Джон:__ _(учудено):_
	Гледай, гледай! Де отива
	онзи грък натам?

	__Поанкаре__ _(възмутен):_
	Чак пък толкова не бива!
	Как не те е срам!

	__Джон:__
	Мене ли, мосю? Защо?
	Аз ли крив съм и сега!

	__Поанкаре:__
	Чуй, сър, няма си место
	новата шега!
	Казвай му веднага да се спре!

	__Джон:__
	Помислете, сър Поанкаре,
	помислете по-добре.
	Да се хванем даже и на бас,
	че не съм го пращал аз!

	__Поанкаре__ _(нервиран):_
	Ще го спираш или не?
	Щом не искаш, то поне
	позволи аз да го спра.

	__Джон:__
	Ахаа! И таз добра!
	Не играем на такваз игра.
	Сещам се какво се сети,
	ала сбирай си ръцете!
	Аз ще се разправя с него, аз!
P$


>	Сцена III

N	Декорациите вляво изменени. Вижда се морето и нагазващият в него Барба Яни. Сър Джон стои зад Чаталджанските укрепления и маха с ръка.
P>
	__Джон:__
	Ей, къде нататък ходите?
	Питахте ли Обществото на народите?

	__Барба Яни__ _(продължава да върви)._

	__Джон:__ _(по-силно):_
	Ей ти там! Я върни се ти!

	__Барба Яни:__
	Що ли кряска онзи зад кулисите?

	__Джон:__
	Къде натам? Къде натам?
	Кой ти позволи?

	__Барба Яни__
	Как кой? Че нали
	ти съветваше ме сам!

	__Джон:__
	Аз ли! Как не те е срам!

	__Барба Яни__
	Още крак не си натопил —
	бягай от Константинопол!
	На що мяза пък това?…
	Няма да склоня глава!

	__Джон:__
	Ехее! Шега ли са или лъжа
	топовете по Чаталджа?

	__Барба Яни__ _(възмутено):_
	Жалко, сър Джон, твърде жалко!
	Уж разправяше ми преди малко:
	„Цариград се пада
	само на Елада.“

	__Джон__ _(спокойно):_
	Да, така е, джентлемен,
	но Елада пада се на мен!
P$
