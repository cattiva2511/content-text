	[* _Публикация:_ Маскарад. Седмично художествено-хумористично списание. София, г. I, бр. 3 от 3 декември 1922 г., с подпис: _Юда Добродушни_.
	Повод за написване на стихотворението дава откриването в Лозана на международната конференция за уреждане на близкоизточните въпроси след разгромяването на англо-гръцките интервенти в Турция. Конференцията се е състояла от 20 ноември 1922 г. до 24 юли 1923 г.]
P>
	В Лозана броди вихър зимен
	над оснежения паваж,
	а как е топъл и интимен
	лорд Кързон* с президента наш**.
	[* _Лорд Кързон_ — Кързън, Джордж Натаниел (1859-1925) — английски политически деец и дипломат, консерватор. Вицекрал на Индия през 1899-1905; като министър на външните работи (1919-1924) бил активен поддръжник на политиката на чуждестранната военна интервенция в Съветска Русия.]
	[** _президента наш_ — Ал. Стамболийски е ръководител на българската делегация на Лозанската конференция.]

	Бил Стамболийски пред вратата
	(каква ли длъжност имал там?),
	а лорда стиснал му ръката
	и поусмихнал се едвам:

	— Здравейте, друже! — казал лорда.
	— Здравейте, ба! Здравейте, ба!…
	И Стамболийски гордо, гордо
	потупал лорда по гърба.

	Успехът ни дипломатичен
	да беше само в туй — добре.
	Но картичка със подпис личен
	поднесъл сам Поанкаре.

	Едничък само Мусолини*
	[* Мусолини, Бенито (1883-1945) — италиански политически и държавен деец, създател и идеолог на фашизма в Италия. През 1922-1943 г. възглавява правителството и установява фашистка диктатура в Италия. Заедно с Хитлер разпалва Втората световна война. Заловен от италианските партизани, съден и екзекутиран.]
	търговски заявява там:
	— Обичам ви бе, господине,
	но дайте нещо — да ви дам!…

	— Да дам, бе. Ех, какъв добър бих
	отрязал армаган за вас!
	Ала на братята ни сърби
	във Белград го харизах аз.

	— За Македония, простете.
	Не биде тя късмет на вас.
	Но я в подарък приемете
	фашиста Буров Атанас*!
	[* _фашиста Буров, Атанас_ — на голямо събрание на младежите народняци Буров се обявява за привърженнк на фашизма. Буров, Атанас (1875-1954) — реакционен политически деец, представител на едрата българска буржоазия, банкер. Ръководен деец на Народната партия и един от основателите на Демократическия сговор. Многократно министър в различни кабинети (1913, 1918-1920, 1926-1931 и от 2-8 септември 1944).]

P$
