	[* _Публикация:_ Българан. Седмично хумористично списание. София, г. V, бр. 38 от [5 ноември 1920 г.], с подпис: _Ведбал_.]
P>
	Посред напастите божи,
	в дни на тягостна печал,
	столицата ни не може
	ден да мине без скандал.

	Неугаснал в паметта ни
	Военният арсенал —
	с грак Дирекционни врани
	възвестиха нов скандал*.
	[* _с грак Дирекционни врани // възвестиха нов скандал_ — през октомври 1920 г. в Дирекция за стопански грижи и обществена предвидливост (СГОП) е разкрита крупна афера, заловени са фалшиви позволителни за износ на големи количества кашкавал и други хранителни продукти.]

	Инкогнито се изнесе
	със вагони кашкавал —
	обществото се потресе
	пред такъв велик скандал.

	Бай Трошанов — (чест и слава!),
	висш чиновник с висш морал,
	в затвора се настанява*
	[* _Бай Трошанов… в затвора се настанява_ — Трошанов, началник на политическо отделение при Министерството на вътрешните работи, разследвал престъпленията на демократическото правителство от края на войната, е арестуван и изпратен в затвора поради това, че той и негови подчинени са вземали рушвет от тези, срещу които е трябвало да водят следствие.]
	за рушвет и за скандал.

	Прудкин чрез плесници вчера*
	[* _Прудкин чрез плесници вчера_ — Добриянов пише във в. „Мир“ (бр. 6118 от 2 ноем. 1920), че столичният градоначалник Прудкин е участвувал в организирането на атентата, извършен през март 1920 г. в театър „Одеон“. По този повод Прудкин удря плесница на Добриянов в кафене „България“.]
	мъдростта си начертал —
	Добриянов потрепера
	пред таз дързост и скандал.

	В камарата Сатаната
	сякаш рожбите си сбрал —
	крясък, вой до небесата
	и скандал подир скандал.

	А на всичко туй край мене
	улиците тънат в кал —
	сякаш цял във тях разлен е
	гражданския ни морал!
P$
