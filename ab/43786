	— Вие ли сте плъхът?
	— Познахте…
	— С какво се занимавате?
	— В професионално организиране не съм предвиден, но криво-ляво съществувам…
	— Навярно бедствувате?
	— Обитавам една канцеларийка.
	— Това е крайно недостатъчно!
	— Попрескачвам до някое и друго министерство.
	— А-ха!
	— Навъртам се и в няколко фондове.
	— О-хо!
	— През ваканциите обикалям и селските хамбари.
	— У-ху-у!…
	— Аз съм доста подвижен и дискретен…
	— !?
	— За мене тайната е религия и говоря за пръв и последен път с вас. Правите ми впечатление на добър и… смахнат, а ние имаме голяма нужда от добри хора. Ние сме ужасно преследвани, господине!…
	— Ка-а-к? Та нима трябва да ви покровителствуваме?! Вие изпоядохте фондове, бюджети, стопанство, архиви, документи и цели закони; проядохте държавата, строя, морала, институциите…
	— Но моля ви се, господине, ако не погризваме оттук-оттам, каквито сте плюшкиновци и бюрократи, ще се затрупате с архиви и боклуци…
	— Бесилки за вас, каторга!
	— Но моля ви се, аз съм истински плъх — не ме бъркайте с онези хора, които наричате „плъхове“. О, те са ужасни! Те поставят навсякъде капани, це`лио, котки… Не дават нищичко да гризнем — всичко задържат за себе си… Обесете ги, господине!
@@	„Стършел“ — 27 декември 1940
