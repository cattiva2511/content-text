>	Първа глава

	Оставих колата на уличката до катедралата и слязох по стъпалата, водещи към площад „Жакобен“. Още валеше като из ведро. Проливният дъжд ме преследваше, откакто бях напуснал Тур, единственото, което видях от любимия пейзаж, беше мократа повърхност на магистралата, ритмично разсипана от монотонното движение на чистачките по предното стъкло.
	Малко преди Льо Ман унинието, което ме беше налегнало от двайсет и четири часа насам, се задълбочи. Неизменно го изпитвах през последните дни от отпуската, но този път повече от всякога усещах, че времето се е изнизало прекалено бързо не защото бях прекалено зает, а заради неудовлетворението от свършената работа. Бележките за предстоящите ми лекции през есенния семестър бяха ясни и точни, съдържаха дати и факти, които по-късно щях да пресъздам на по-достъпен език, за да възпламеня поне искрица в съзнанието на безразличните студенти. Дори да съумеех за около половин час да привлека интереса им, накрая щях да знам, че не съм им казал нищо стойностно, че съм им поднесъл само крещящо оцветени образи — восъчни фигури, кукли, които се перчат в абсурдна пантомима. Истинското значение на историческите събития щеше да ми се е изплъзнало, защото никога не съм бил достатъчно съпричастен към ближните си.
	Прекалено лесно беше да потъна в наполовина реалното, наполовина въображаемо минало и да не виждам настоящето. В градовете, които познавах най-добре — Тур, Блоа, Орлеан, се отдадох на фантазиите си — представях си други стени, много по-стари улици, широки пукнатини, загрозяващи някогашните бляскави фасади; за мен те бяха много по-истински от сградите пред очите ми, защото сенките ми вдъхваха усещане за безопасност, а безмилостната силна светлина на действителността носеше само съмнения и страхове.
	Докато докосвах опушените от дим стени на замъка в Блоа, може би наблизо хиляди хора изпитваха болка и страдание, ала аз не ги виждах. Защото наблизо стоеше Анри III, лъхащ на тежък парфюм, окичен с бижута, кадифената му ръкавица докосваше рамото ми, до гърдите си досущ като дете той притискаше кученце; лъжовният чар на лукавото му женствено лице ми беше по-близък отколкото глуповатото изражение на туриста до мен, който зяпа и ровичка в пликчето с бонбони, докато аз чакам да чуя тихи стъпки, вик и новината, че херцог Дьо Гиз е мъртъв. В Орлеан яздех редом с Девата или като Орлеанското копеле* хващах стремето на коня и, също като него чувах шумотевицата, виковете и оглушителния звън на камбаните. Понякога дори коленичех да се помоля заедно с Орлеанската дева в очакване да прозвучат гласовете, които понякога смътно предусещах, ала още не бях чул. Залитайки, излизах от катедралата, наблюдавах жената-момче с ясни фанатични очи, чувствах се близо до невидимия й свят, после изведнъж се пренасях в настоящето, в което тя бе само статуя, аз — безучастен историк, а във Франция, за чието спасение се бе жертвала, живееха мъже и жени, които дори не се опитвах да разбера и опозная.
	[* Прозвище на Жан Дюноа (1402–1468), незаконен син на херцог Луи Орлеански и брат на Шарл VI. Боен другар на Жана д’Арк. — Б.пр.]
	Последната сутрин, докато излизах с колата от Тур, неудовлетворението от предстоящите ми лекции в Лондон и осъзнаването, че единственото, което съм сторил през живота си не само във Франция, но и в Англия, е да наблюдавам хората, без да бъда съпричастен към радостта или болката им, ме хвърлиха в толкова дълбоко униние, подсилвано от дъжда, барабанящ по стъклата на автомобила, че когато стигнах Льо Ман, внезапно реших да обядвам в някой ресторант с надеждата да се поразведря и прогоня мрачното настроение.
	Беше пазарен ден, близо до катедралата на площад „Жакобен“ бяха спрели камиони и каруци със зелени чергила, сергиите, притиснати една до друга, образуваха дълги редици. Вероятно през този ден се устройваше най-големият пазар в месеца, защото площадът гъмжеше от селяни, усещаше се специфичната миризма на зеленчуци и животни, лъхаща от разкаляната кафява пръст и от оградените места, където кравите неспокойно пристъпваха от крак на крак в тясното пространство. Трима мъже водеха бик към камиона, до който бях паркирал. Горкото животно ревеше, въртеше глава, доколкото му позволяваха въжетата, омотани около рогата му, упорито отстъпваше от камиона, вече претъпкан с негови събратя, които изплашено пръхтяха. Един от селяните заби вила в хълбоците му, видях осеяните с червени петънца очи на бика, изразяващи ужас и объркване.
	Две жени с черни шалове, застанали до открита каруца, спореха за нещо, едната държеше за краката кудкудякаща кокошка; птицата негодуващо пляскаше с крила и заплашваше да събори ябълките в голямата плетена кошница, на която жената се облягаше; към тях се запъти едър мъжага със светлокафяво кадифено сако, лицето му беше зачервено — явно се беше почерпил в съседното бистро, погледът му бе замъглен, походката — несигурна. Взираше се в монетите в дланта си и недоволно мърмореше, вероятно бяха по-малко, много по-малко, отколкото бе предполагал; някак си беше объркал сметката през отлетелия час на алкохолна забрава и тютюнев дим, а сега щеше да си го изкара на майка си и на жена си. Представях си фермата, в която живееше, и което преди е била дом на баща му — на два километра нагоре по шосето, до нея води изровен коларски път, ниската къща, покрита с керемиди, е боядисана в светложълто, стопанските постройки са като размазано петно на фона на кафеникавите ниви, където по това време на годината са строени редица след редица тикви — светлозелени и тъмнорозови, обли и твърди, оставени да изсъхнат, преди през зимата да послужат за храна на животните или селяните да ги сварят на супа.
	Отминах камиона, прекосих площада и влязох в бирарията на ъгъла; ненадейно бледото слънце блесна от капризното небе, хората наоколо, които след дъжда напомняха настръхнали черни врани — приведени, безлични — се съживиха, заприличаха на пъстроперести птици — усмихваха се, жестикулираха, продължиха работата си с новопридобито безгрижие, а небето се разпадна и превърна в злато унилия ден.
	Бирарията беше претъпкана, въздухът бе натежал от миризмата на вкусна и пикантна храна, на сирене, набождано на ножове, изцапани със сос, разляно вино, горчива утайка от кафе… и всичко това, примесено с неприятния мирис на мокри вълнени палта, започващи да съхнат; сцената беше обрамчена от облаци синкав дим от цигарите „Голоаз“.
	Намерих свободно място на масата до вратата към кухнята, поръчах си омлет; докато с удоволствие похапвах пухкавата яйчена смес, обилно полета със сос с подправки, летящата врата към сервизните помещения непрекъснато се отваряше и затваряше, блъскана от забързаните сервитьори, понесли подноси, отрупани с храна. Отначало гледката ми подейства като аперитив, но след като задоволих глада си, започна да пречи на храносмилането ми — прекалено много пържени картофи, прекалено много свински пържоли. Поръчах кафе, междувременно жената до мен продължи да се тъпче със зрял боб, докато се оплакваше на сестра си от повишаващите се цени, без да обръща внимание на бледото момиченце, което седеше в скута на съпруга й и мрънкаше, че му се ходи до тоалетната. Разговорът между сътрапезниците ми не секваше нито за миг; докато надавах ухо — това преживяване бе единственото ми развлечение, когато забравях историята и се връщах към действителността, — угнетеността отново ме обхвана, превърна се в нещо като тъпа болка, помрачаваща удоволствието. Бях чужденец, не принадлежах към техния свят. Дългите години на обучение и практика, фактът, че свободно говорех езика им, преподавах тяхната история, описвах културата им, ни най-малко не ме бяха сближили с французите. Бях прекалено неуверен, прекалено необщителен. Познанията ми бяха почерпени от учебниците и книгите, впечатленията ми от истинския живот бяха като на турист, който познава дадена страна само от написаното в пътеводителя. Желанието да науча повече бе мъчително като болка. Миризмата на пръст, шосетата, лъснали от дъжда, избелелите щори, скриващи прозорци, през които никога нямаше да надникна, сивкавите фасади на къщи, чиито прагове никога нямаше да прекрача, бяха като нескончаем упрек към мен, напомняне, че принадлежа към друга националност. Други биха влезли с взлом, биха прекършили бариерата… не и аз. Никога нямаше да бъда французин, един от тях.
	Моите сътрапезници си тръгнаха, тракането на чинии и прибори престана, димът се поразсея, собственикът и съпругата му седнаха да обядват зад тезгяха. Платих, излязох от бирарията и бавно закрачих по улиците; безцелното ми лутане, блуждаещият ми поглед, облеклото ми — сив фланелен панталон, износено сако от туид — издаваха, че съм англичанин сред многолюдната тълпа селяни, които се блъскаха пред сергиите, търсеха по-евтини подковани обувки, които се продаваха, провесени като гроздове, престилки на черни и бели точки, плъстени чехли, тигани и чадъри. Край мен, хванати под ръка, минаваха девойки със ситно накъдрени коси; старици спираха, пресмятаха, цъкаха, възмутени от цените на карираните покривки, отминаваха, без да купят каквото и да било; младежи с наболи бради и лилави костюми, захапали неизбежните цигари, оглеждаха момичетата, смушкваха се с лакти — вечерта всички щяха да се върнат на парчето земя, което смятаха за свой дом. Притихналите поля и мучащите крави им принадлежаха, също и мъглицата, стелеща се над мократа земя, кухнята, оплюта от мухи, котката, която лочи от паничката си край люлката на бебето, докато старицата недоволно мърмори, а синът и с кофа в ръка гази из калния двор.
	Междувременно аз, човекът, за когото времето е без значение, ще вляза в поредния хотел и ще бъда приет като местен, докато не извадя британския си паспорт; ще последват учтив поклон и усмивка, свиване на рамене, изразяващо съжаление: „В момента имаме малко гости. Туристическият сезон приключи. Мосю ще бъде почти сам в хотела.“ Предполага се, че изгарям от нетърпение да се сблъскам с шумна компания мои сънародници с фотоапарати „Кодак“, които се снимат взаимно, разменят си разговорници и вестник „Дейли Мейл“. Също като хората, с които сега се разминавах на улицата, хотелиерите не подозираха, че не понасям нито съотечествениците си, нито самия себе си, а копнея за щастие, което никога няма да изпитам — да се почувствам техен съотечественик, роден и израснал в тази страна, да ни сближават кръвни връзки, които те ще признаят и разберат, та като живея сред тях, да споделям радостта и скърбите им, да деля с тях хляба им — вече общ, не хляб на чужденец.
	Продължих да крача по улицата, дъждът отново заплющя, минувачите се изпокриха в магазините или хукнаха към колите и камионите си. Никой не върви под дъжда, освен ако няма важна работа като сериозните мъже с меки шапки и куфарчета, които забързано влизаха в префектурата, докато аз нерешително стоях на ъгъла на площад „Аристид Бриан“. Накрая влязох в църквата „Нотр Дам дьо ла Кутюр“ зад префектурата. Нямаше никого с изключение на някаква старица, отдадена на молитвите си — в ъгълчетата на втренчените й очи блещукаха сълзи като малки перли; след малко по централната пътека отривисто затракаха токчетата на девойка, която запали свещ пред синя статуя и бързо излезе. В този момент сякаш тъмна приливна вълна погълна разума ми — знаех, че по-късно трябва да се напия, или ще умра. Какво означаваше провалът ми? Може би не бе от значение за шепата приятели, които смятаха, че добре ме познават, за работодателите ми, за моите студенти, за служителите в Британския музей, които учтиво ми пожелаваха „добро утро“ или „добър ден“, за възпитаните, любезни и скучновати лондонски сенки, сред които живеех и се славех с репутацията на хрисим и педантичен трийсет и осем годишен мъж. Но какво означаваше неуспехът за онзи аз, който опитваше да се освободи, за човека в мен? Как приемаше посредствеността ми?
	Не знаех кой е и откъде се появи, какви желания и копнежи го вълнуват. Дотолкова бях свикнал да го потискам, че нямах дори бегла представа за него; може би смехът му бе ироничен, сърцето — безучастно, лесно се гневеше, сипеше сквернословия. Не живееше в малък апартамент, претъпкан с книги, не се събуждаше всяка сутрин с мисълта, че няма семейство, ангажименти, сериозни интереси, верни приятели, накратко — нямаше цели, които да осмислят живота му, освен пристрастеността му към историята на Франция и френския език, чрез които за свой късмет изкарваше прехраната си.
	Може би ако не го държах под ключ, щеше да се смее, да лудува, да спори, да лъже. Може би страдаше и мразеше, може би само жестокостта придаваше смисъл на съществуването му. Можеше да е убиец, крадец, човек, изчерпал се в битки за загубени каузи, или човеколюбец, който подкрепя религия, проповядваща божествения произход и на Господ, и на човека. Какъвто и да беше, винаги присъстваше под неугледната фасада на невзрачния човек, който седеше в църквата „Нотр Дам дьо ла Кутюр“ и чакаше дъждът да спре, последният ден на отпуската му да свърши, да настъпи есента, скучният живот в Лондон да го впримчи за още една година, за поредния откъслек от време. Въпросът беше как да се отключи вратата. Какъв лост бе необходим за освобождаване на другия ми аз? Нямах отговор… освен, разбира се, временното облекчение и притъпяване на съзнанието, предизвикани от бутилка вино, изпита в крайпътен ресторант, след което отново щях да седна зад волана и да потегля на север. Тук, в празната черква, можех да се помоля, но за какво? Да осъществя внезапното си хрумване да отида в абатството с надеждата да намеря начин да се примиря с битието си на неудачник? Наблюдавах как старицата се изправи, пъхна броеницата в джоба на роклята си и тръгна към вратата. Сълзите вече не блестяха в очите й, ала не знаех дали е престанала да плаче, защото е получила утеха от Бог, или сълзите са изсъхнали върху страните й. Представих си пътната карта на „Мишлен“ в жабката на колата ми и как бях оградил със синьо абатството „Гранд Трап“. Защо го бях отбелязал? Какво очаквах да получа от посещението? Ще ми стигне ли смелостта да позвъня на вратата на сградата за гости? Може би монасите ще отговорят не само на моите въпроси, но и на въпросите на човека в мен…
	Последвах старицата към изхода. Ненадейно ми се прииска да я попитам дали е болна, наскоро овдовяла, или синът й е на смъртен одър… дали след молитвата се е обнадеждила; ала когато я настигнах (още си мърмореше под нос), тя погрешно изтълкува състрадателния ми поглед, реши, че съм турист, който иска да й даде милостиня, и протегна ръка. Отвратих се от глупавата си сантименталност, дадох на жената двеста франка и дълбоко разочарован, избягах.
	Дъждът беше спрял. Червени ивици набраздяваха небето, мокрите улици блестяха. Хора на велосипеди се прибираха от работа. Облаците дим, бълващи от комините на фабриките, изглеждаха черни и заплашителни на фона на току-що окъпаното небе.
	По едно време осъзнах, че съм се загубил — отдалечавах се от магазините и булевардите, вървях по улици, които сякаш водеха наникъде, крачех под неодобрителните погледи на стените на фабрики и високи сиви сгради и знаех, че постъпвам безразсъдно; трябваше да се върна при колата, да си взема стая за една нощ в някой хотел в центъра на града или да потегля за манастира, като мина през Мортан. Изненадах се, като видях гарата; едва тогава си спомних, че катедралата, до която бях паркирал колата, се намира в другия край на града. Най-логичното решение беше да се върна дотам с такси, но първо трябваше да пийна нещо в бюфета на гарата и да реша дали да отида в абатството. Докато прекосявах улицата, някакъв шофьор рязко изви волана, за да не ме сгази, после удари спирачки. Свали стъклото и ми подвикна на френски:
	— Здрасти, Жан, кога се върна?
	Тъй като името ми е Джон, за миг се обърках — помислих, че отнякъде се познавам с шофьора, затова отговорих също на френски: „Тук съм само за малко, довечера се връщам“, като се питах кой, по дяволите, е този човек.
	— Май само си си губил времето — ухили се той, — но спокойно можеш да ги преметнеш, че посещението ти е било успешно.
	Забележката ме подразни. Какво му даваше право да мисли, че съм пропилял отпуската си? И откъде знаеше за натрапчивото ми усещане, че съм неудачник?
	В следващия миг разбрах, че е непознат, когото виждам за пръв път. Учтиво се поклоних:
	— Извинете, но се боя, че и двамата сме се припознали.
	За мое изумление той избухна в смях, намигна ми и промърмори:
	— Добре, ще се престоря, че не съм те видял. Но какво търсиш в Дьо Ман, след като много по-лесно щеше да ти е в Париж? Подсети ме отново да те попитам, като се видим в неделя. — Превключи на скорост и потегли, без да престане да се смее.
	Загледах се в колата, докато изчезна, после влязох в бюфета на гарата. Ако непознатият беше в повишено настроение под въздействието на алкохола, щях да последвам примера му. Помещението беше препълнено с пристигащи или заминаващи пътници, които оживено бърбореха, с лакти ме изблъскваха от бара. Тежки куфари удряха пищялките ми. Кондуктори надуваха свирки, оглушителният писък на пристигащ експрес се сливаше със задавеното пуфтене на локален влак, лаеха кучета на каишки, някакво дете се задавяше от плач. С копнеж си представих как седя на спокойствие в колата си, паркирана до катедралата, разгръщам пътната карта, запалвам цигара.
	Тъкмо отпивах от чашата си, някой блъсна ръката ми и промърмори:
	— Прощавайте.
	Отместих се да му направя място, човекът се обърна, загледа ме, аз също се втренчих в него — и изведнъж ми призля, изпитах смесица от ужас и страх, защото осъзнах, че прекалено добре познавам гласа и лицето му.
	Гледах себе си.


>	Втора глава

	Не обелихме нито дума, продължихме да се взираме един в друг. Бях чувал за подобни случаи — хора се срещат случайно и се оказват братовчеди, които не са се виждали дълги години, или близнаци, разделени при раждането им; историята може да бъде забавна или трагична като онази за Желязната маска.
	Случващото се в момента не беше нито забавно, нито трагично. Докато гледах непознатия, изпитах леко замайване, както когато случайно видех отражението си в някоя витрина или в огледалото — гротескна карикатура на образа, който самонадеяно си бях изградил. След подобни инциденти се чувствах смирен, огорчен, със смазано самочувствие, ала никога досега не ме бяха побивали ледени тръпки, не бях изпитвал желанието да се обърна и да си плюя на петите.
	Непознатият проговори пръв:
	— Да не би случайно да сте самият дявол?
	— Спокойно мога да ви задам същия въпрос — промърморих.
	— Един момент…
	Той ме хвана за ръката и ме придърпа още по-близо до плота — въпреки че огледалото зад бара беше позамъглено от парата и отчасти скрито зад чаши и бутилки, въпреки че в него се отразяваха и главите на други хора, съвсем ясно виждахме как стоим един до друг и напрегнато се взираме в гладката му повърхност, все едно животът ни зависи от онова, което ще видим. Отговорът беше категоричен — приликата помежду ни не беше случайна, първото впечатление за еднаквост не се помрачаваше от разлика в цвета на косата и очите, на изражението, ръста или широчината на плещите; изглеждаше, сякаш пред огледалото стои един човек.
	Онзи промърмори (стори ми се, че дори интонацията му е като моята):
	— Имам си правило да не се изненадвам от нищо, не виждам причина сега да го наруша. Какво ще пиете?
	Желанието да се напия ме бе напуснало, бях прекалено развълнуван и потресен. Той поръча две fines — евтино френско бренди, после, без да разменим нито дума, се преместихме на другия край на барплота, където огледалото не беше толкова запотено, а напористите пътници с остри лакти бяха по-малко.
	Едновременно извърнахме очи от огледалото и се спогледахме; сигурно приличахме на двама актьори, които проверяват грима си. Непознатият се усмихна, аз също; той се намръщи, сторих същото, като му подражавах… по-точно подражавах на себе си; той оправи вратовръзката си, аз оправих своята, двамата на един дъх гаврътнахме брендито, за да видим как изглеждаме, докато пием.
	— Авантюрист ли сте? — попита ме.
	— Не. Защо?
	— Можем да изпълняваме номер в цирка или да спечелим поне милион като кабаретни артисти. Ако не се налага веднага да се качите на някой влак, предлагам да пийнем още по едно. — Той отново поръча две брендита. Никой не изглеждаше изненадан от приликата помежду ни. — Мислят, че сте моят брат близнак, който е дошъл да ме посрещне. Всъщност може би наистина сме близнаци. Откъде идвате?
	— От Лондон.
	— Май не ме разбрахте. Питам от кой район на Франция сте родом, къде живеете.
	Едва сега си дадох сметка, че ме е взел за свой сънародник.
	— Англичанин съм — казах. — Но дълго и старателно съм изучавал езика ви.
	Той вдигна вежди:
	— Моите поздравления. Не бих предположил, че сте чужденец. Какво правите в Льо Ман?
	Обясних, че през отпуската си, от която остават само няколко дни, съм предприел обиколка на Франция, набързо описах маршрута. Добавих, че съм историк и в Англия изнасям лекции, посветени на неговата страна и историческото й минало.
	Непознатият иронично се усмихна:
	— С това ли си изкарвате прехраната?
	— Да.
	— Невероятно! — Той ми предложи цигара.
	— Защо? Мнозина френски историци упражняват същата професия. Всъщност във вашата страна се гледа много по-сериозно на образованието. Хиляди професори преподават история в различни университети.
	— Разбира се, обаче те са родени тук и преподават история на Франция. Не са французи, които прекарват отпуската си в Англия, и се връщат тук, за да изнасят лекции за чуждата страна. Не проумявам защо проявявате толкова голям интерес към родината ми. Висока ли е заплатата ви?
	— Не особено.
	— Женен ли сте?
	— Не. Нямам близки родственици. Живея сам.
	— Късметлия! — възкликна непознатият и вдигна чашата си. — Пия за благословената ви свобода. Дано дълго й се радвате.
	— А вие? — попитах.
	— Аз ли? Семеен съм. Бих казал, че съм затънал до шията. Впримчиха ме много отдавна. Така и не се изплъзнах… освен по време на войната.
	— И вие ли упражнявате някаква професия?
	— Всъщност съм земевладелец. Живея на трийсетина километра оттук. Били ли сте в Сарт?
	— По-добре познавам районите южно от Лоара. С удоволствие бих разгледал вашата област, но пътувам на север. Ще го отложа за друг път.
	— Жалко. Щеше да е забавно… — Той не довърши изречението, а се втренчи в чашата си. — С кола ли сте?
	— Да, оставих я близо до катедралата. Тръгнах да се поразходя, но се загубих, затова съм на гарата.
	— Ще пренощувате ли в Льо Ман?
	— Още не съм решил. Всъщност… — Поколебах се. От брендито нервите ми се бяха поотпуснали; усещах, че е без значение какво ще кажа на този човек — все едно говорех на себе си. — Всъщност мислех да прекарам няколко дни в „Гранд Трап“.
	— В „Гранд Трап“ ли? Говорите за манастира на бенедиктинците край Мортан, така ли?
	— Да. Мисля, че дотам са около осемдесет километра.
	— За Бога, защо ще ходите там?
	Едва ли си даваше сметка колко уместна е фразата му. Хората отиваха в манастира, за да намерят Бог. Поне така предполагах.
	— Реших, че ако остана там няколко дни, преди да се върна в Англия, може би ще събера смелост да продължа да живея.
	Непознатият замислено ме изгледа, отпи от брендито си, после попита:
	— Защо сте толкова отчаян? Заради някоя жена ли?
	— Не.
	— Имате парични проблеми.
	— Не.
	— Забъркали сте се в някаква каша.
	— Не.
	— Имате рак.
	— Не.
	Той сви рамене:
	— Виж ти. Може би сте алкохолик или хомосексуалист. Или изпитвате удоволствие от неудобствата и суровия живот. Сигурно здравата сте закъсали, щом искате да отидете в „Гранд Трап“.
	Отново се взрях в огледалото. Едва сега разбрах по какво се различаваме. Не по облеклото, въпреки че аз носех сако от туид, а той — тъмен пътнически костюм; разликата беше в поведението — шеговитият му тон, свободните маниери и присмехулното изражение рязко контрастираха с присъщата ми сериозност и скованост. Говореше и се усмихваше по начин, който ми беше напълно чужд.
	— Не съм преживял трагедия — промърморих. — Измъчва ме усещането, че съм неудачник.
	— О, това ли било! Вие, аз, хората наоколо — всички сме неудачници. Тайната на спокойния живот е отрано да осъзнаеш този факт и да се примириш. След това престава да те вълнува.
	— За мен още има значение — заявих. — Не съм се примирил.
	Непознатият допи брендито си и погледна часовника на стената:
	— Не се налага веднага да тръгнете към манастира. Добрите монаси са си все там, ще ви изчакат още няколко часа. Да отидем в някое свястно заведение, където няма да ни блъскат всяка секунда, може да хапнем нещо — тъй като съм семеен, изобщо не бързам да се прибера у дома.
	Ненадейно си спомних шофьора, който ме заговори на улицата.
	— Жан ли се казвате? — попитах.
	— Да. Жан дьо Ге. Защо питате?
	— Преди малко ме объркаха с вас. Някакъв човек ми подвикна от автомобила си „Здрасти, Жан!“, а когато му казах, че се е припознал, иронично се подсмихна — явно си помисли, че аз… тоест вие предпочитате да останете инкогнито.
	— Нищо чудно. Какво направихте?
	— Нищо. Онзи избухна в смях и преди да потегли, подхвърли, че ще се видим в неделя.
	— О, да. La chasse*…
	[* Ловът (фр.). — Б.пр.]
	Изражението му се промени — прииска ми се да можех да прочета мислите му. Сините му очи се замъглиха, запитах се така ли изглеждам, когато в съзнанието ми изплува почти неразрешим проблем.
	Той махна на носача, който търпеливо чакаше пред бюфета и охраняваше два големи куфара, после се обърна към мен:
	— Май споменахте, че сте оставили колата си близо до катедралата.
	— Да.
	— Ако подслоните куфарите ми в багажника, можем да вземем автомобила и да вечеряме някъде. Съгласен ли сте?
	— Разбира се.
	Той даде бакшиш на носача, повика такси, потеглихме към катедралата. Чувствах се странно, сякаш бълнувах. Много често насън бях сянка и се наблюдавах как участвам в съновидението. Сега го преживявах в действителност, но изпитвах същото усещане за безплътност, същата безволевост.
	— Значи онзи ви обърка с мен, така ли?
	— Кой? — Стреснах се, сякаш чух гласа на съвестта — с моя спътник не бяхме проговорили, откакто се качихме на таксито.
	— Човекът, който ви е спрял пред гарата.
	— Да, наистина се припозна. При следващата ви среща вероятно ще ви обвини, че сте искали да го измамите. А, сега си спомних — знаеше, че не сте били в града, защото подхвърли, че пътуването ви е било безрезултатно. Говори ли ви нещо изявлението му?
	— Уви, да.
	Предпочетох да не го разпитвам. Каквото и да бе, не ме засягаше. След малко крадешком го погледнах, забелязах, че и той ме гледа изпод око. Погледите ни се срещнаха, но вместо машинално да се усмихна, защото приликата в израженията предизвикваше смях, изпитах неприятно усещане, все едно ме дебнеше опасност. Извърнах се и се загледах през стъклото на колата; тъкмо когато таксито спря пред катедралата, тържественият звън на камбаните призова за молитва вярващите католици. Колкото и пъти да го чуех, сърцето ми трепваше. Призивът винаги беше неочакван и необяснимо затрогващ. Тази вечер, докато слизахме от таксито, биенето на камбаните ми се стори като гръмко предизвикателство. Постепенно гръмкият звън премина в шепот, шепотът — във въздишка, въздишката — в укор. Двама-трима души влязоха в катедралата. Приближих се до колата и я отключих. Спътникът ми я огледа с интерес:
	— Хм, форд „Консул“. От коя година е моделът?
	— Купих я преди две години. Досега съм навъртял около двайсет и четири хиляди километра.
	— Доволен ли сте?
	— Много. За съжаление почти не я карам през седмицата, само през почивните дни.
	Сложих в багажника двата му куфара, междувременно той ме обсипа с въпроси за колата — приличаше на ученик, който изпробва нов автомобил. Завъртя копчетата, опипа седалките, докосна лоста за скоростите и индикаторите, накрая попита ще му разреша ли да шофира.
	— Разбира се — отвърнах. — И без това познавате града по-добре от мен.
	Двойникът ми седна зад волана — държеше се така, сякаш е съвсем естествено да кара чужда кола, аз се настаних до него. Докато шофираше по улица „Волтер“, той продължи да се държи като ентусиазиран ученик, мърмореше: „Прекрасно! Отлично!“ и явно изпитваше удоволствие от пътуването, което се оказа кошмарно за предпазлив и внимателен шофьор като мен. След като мина на червено, едва не сгази един старец и принуди някакъв американец с грамаден буик да се качи на тротоара, той продължи да обикаля из града, да „изпробва маневреността на автомобила“.
	— Знаете ли — подхвърли по едно време, — много обичам да използвам чужда собственост. Това е едно от големите удоволствия в живота. — Взе един завой, сякаш караше бобслей (аз ужасено стиснах клепачи), и добави: — Май се поувлякох. Сигурно умирате от глад.
	— Не се притеснявайте — промълвих. — На ваше разположение съм. — Докато говорех, изведнъж ми хрумна, че френският език е прекалено учтив, прекалено изискан.
	— Смятах да ви заведа в единствения ресторант с превъзходна кухня — заяви той, — но размислих. Там ме познават, а тази вечер ми се ще да бъда без самоличност. Не се случва всеки ден човек да се озове лице в лице със себе си.
	Отново ме жегна усещането за надвиснала опасност, което изпитах в таксито. И двамата не желаехме да демонстрираме пред хората приликата помежду ни. Ненадейно си дадох сметка, че не искам да ме видят с него. Не ми се щеше сервитьорите да ни зяпат. Необяснимо защо се чувствах като закононарушител, срамувах се. Усещането беше странно. Наближихме центъра на града, спътникът ми намали скоростта и промърмори:
	— Май тази вечер няма да се прибера у дома, а ще си взема стая в хотел… — Стори ми се, че разсъждава на глас и не очаква отговор. — Бездруго докато вечеряме, ще стане прекалено късно да телефонирам на Гастон да ме вземе с колата. Пък и вкъщи не ме очакват тази вечер.
	Помислих си, че бих използвал същите извинения, за да отложа нещо неприятно. Запитах се защо този човек не изпитва особено желание да се прибере у дома.
	Докато чакахме на един светофар, той се обърна към мен:
	— Може да се откажете да потеглите към манастира веднага и също да пренощувате в хотел.
	Гласът му беше някак особен. Все едно опипваше почвата за някакво споразумение помежду ни, за разрешаването на проблем, неразгадаем и за двама ни — погледът му бе изпитателен, ала изражението му бе непроницаемо.
	— Не знам — промърморих. — Още не съм решил.
	Докато шофираше през центъра на града, той вече не приличаше на въодушевен ученик, а беше умислен, разсеян; отмина големите хотели, които бях видял по-рано, докато се разхождах, скоро се озовахме в квартал в близост до фабриките и складовете, където сградите бяха стари и западнали. От двете страни на мрачните улички се редуваха евтини пансиони, неугледни къщи, предлагащи квартири под наем, и мизерни хотели, в които можеш да си вземеш стая за една нощ или за един час, без да ти поискат паспорт и да ти задават неудобни въпроси.
	— Тук е по-спокойно — отбеляза спътникът ми — отново не разбрах дали говори на мен, или разсъждава на глас. Във всеки случай не бях очарован от избора му, когато спря пред занемарена страда, притисната между също толкова неугледни постройки — синият неонов надпис „Хотел“ над открехнатата врата недвусмислено указваше предназначението на бордея.
	— Понякога подобни свърталища са полезни — промълви той. — Особено когато нямаш желание да срещнеш приятели или познати.
	Предпочетох да не коментирам. Той изключи двигателя, отвори вратата:
	— Е, идвате ли с мен?
	Нямах желание да разбера какво се предлага като Tout comfort, както бе написано с по-малки букви под неоновата фирма, но слязох от колата, отворих багажника и понечих да извадя двата куфара.
	Дьо Ге ме спря:
	— Да не бързаме с багажа. Ако желаете, вземете си стая. Аз първо ще вечерям, после ще реша какво да правя.
	Отговорих, че предпочитам да продължа — по магистралата ще стигна до Мортан, а оттам ще поема по локалните шосета към абатството. Той сви рамене:
	— Както искате.
	Запалих цигара и го проследих с поглед, докато влезе в хотела. Вече усещах въздействието на брендито, което бях изпил в бюфета на гарата. Съзнанието ми беше замъглено, струваше ми се, че случващото се е недействително, питах се какво търся в този западнал квартал на Льо Ман, защо чакам човек, когото допреди по-малко от час не бях виждал и още не познавах, но който заради случайната прилика помежду ни за добро или зло беше влязъл в живота ми и го тласкаше в неизвестна посока. Идваше ми да седна зад волана, да потегля към манастира и да се помъча да забравя случващото се, което отначало ми се стори интересно, а сега ми изглеждаше заплашително, дори страшно. Тъкмо когато посягах да включа стартера, Дьо Ге излезе от хотела:
	— Уредих нещата. Да отидем да хапнем нещо. Колата няма да ни трябва, знам един ресторант наблизо.
	Не можах да измисля правдоподобно извинение да се откопча от него и макар да се презирах заради слабостта си, го последвах като сянка.
	Заведе ме в някакво заведение на съседната улица — нещо средно между ресторант и бистро. Пред входната врата бяха оставени много велосипеди, все едно беше клуб на колоездачи, залата беше претъпкана с младежи с шарени пуловери, които пееха и се надвикваха, на една маса по-възрастни мъже, явно работници, играеха на зарове. Дьо Ге уверено си запробива път сред тълпата и ме заведе до маса зад опърпан параван, където пращенето на старомодно радио почти заглушаваше пронизителните гласове на младежите.
	Собственикът — едновременно барман и сервитьор, тикна в ръцете ми нечетливо написан лист с менюто, сложи пред мен чаша с вино и чиния със супа, които не бях поръчал; изведнъж ми се стори, че помещението се преобърна, времето вече беше без значение, моят спътник се облегна на масата, вдигна чаша и каза:
	— Да пием за престоя ви в „Гранд Трап“.
	Понякога четвъртото питие временно прогонва замайването, предизвикано от предишните три, затова докато се хранех и отпивах от виното, погледът ми се фокусира, лицето на Дьо Ге вече не ми се струваше злостно и заплашително, а добродушно и познато като собственото ми отражение в огледалото — усмихнех ли се, и той се усмихваше, мръщеше се, когато се намръщех, а гласът му, досущ ехо на моя глас, ме насърчаваше да бъбря, подтикваше ме да се изповядам; докато се усетя, заговорих за самотата, смъртта и живота ми, напомнящ празна черупка, за неувереността и безчувствеността си. Като в просъница се чух да казвам:
	— Смятам, че сред монасите, дали обет за мълчание, може би ще намеря отговор на въпросите си, може би те знаят как да запълнят празнотата, защото съзнателно са навлезли в мрака, за да открият светлината… докато аз… — Замълчах за миг, опитвах се да намеря най-точните думи, защото онова, което се мъчех да обясня, беше жизненоважно и за двама ни. — Ако не друго, поне ще ми кажат къде да търся истината — знам, че за различните проблеми на всеки човек има различни отговори, както за всяка ключалка има различен ключ, но все си мисля, че отговорите на монасите са универсални, нещо като шперц, който отваря всички ключалки.
	Жан дьо Ге бе вперил в мен сините си очи, насмешливото му изражение не беше отражение на меланхолията ми, предизвикана от алкохолното опиянение, а на съмнението, което придружава изтрезняването и връщането към действителността.
	— Лъжете се, скъпи приятелю — промълви. — Ако познавахте религията колкото мен, щяхте да се пазите от нея като от чума. Имам сестра, която е религиозна фанатичка. Житейският опит ми помогна да стигна до важно прозрение — лакомията е единствената движеща сила. Насекоми, животни, мъже, жени, деца — лакомията е в основата на живота ни. Не е особено ласкателно за човешкия род, но какво от това? Важното е да задоволиш лакомията, да дадеш на хората каквото искат. За съжаление, те вечно са недоволни. — Въздъхна и си наля още една чаша вино. — Оплаквате се, че животът ви е безсмислен. Според мен обаче си живеете като в рая. Разполагате със собствен апартамент, нямате семейство, което да ви тежи като воденичен камък, нито служебни неприятности, цял Лондон е ваш, ако решите да се забавлявате; откровено казано, британската столица не ми се стори особено весела, докато през войната бях в изгнание там, но така или иначе, градът е огромен и вдъхва усещане за свобода. Не стяга шията ви като примка.
	Тонът му се промени, стана горчив, в погледа му долових презрение и раздразнение — за пръв път издаваше, че и той има неприятности, които предпочита да загърби; приведе се над масата и добави:
	— Имате невероятен късмет, а сте недоволен. Споменахте, че родителите ви са починали отдавна, не сте отговорен пред никого. Свободен сте като птичка, събуждате се, храните се, работите и спите сам. Радвайте се на щастието си и забравете глупостите, които ми надрънкахте за абатството.
	Реагирах като повечето самотници, които лесно се поддават на съчувствието — езикът ми се развърза прекалено бързо, забравих добрите обноски, станах нетактичен. Бях разкрил колко скучен и безсмислен е животът ми, а не знаех нищичко за събеседника си.
	— Е, сега е ваш ред да се изповядате — подхвърлих. — Какво ви мъчи?
	Помислих, че ще се подчини, ще ми разкрие душата си. Нещо проблесна в очите му, стори ми се, че долавям колебанието му, после той покровителствено се усмихна, небрежно сви рамене:
	— Мен ли? Нищо не ме мъчи. Единственият ми проблем е, че притежавам прекалено голямо имущество. — Махна с ръка и запали цигара, за да ми покаже, че не желае повече да го разпитвам. Не ме спираше да анализирам чувствата си, мрачните си настроения, ала не ми разрешаваше да надничам в живота му. Приключихме с вечерята, но продължихме да пушим и да отпиваме от виното, вслушвахме се в гръмките разговори на развеселените младежи, изтерзаното пеене по радиото, тропота на отмествани столове и караниците на работниците, които играеха на зарове.
	Мълчах, защото изведнъж установих, че нямам какво повече да кажа, чувствах, че онзи ме наблюдава изпод око, незнайно защо погледът му ме тревожеше. По едно време той стана, заяви, че трябва да телефонира вкъщи, и се отдалечи; в същия момент изпитах странно облекчение, сякаш присъствието му ми пречеше да дишам. Когато се върна, промърморих „Е?“ — по-скоро коментар, отколкото въпрос, а той отвърна:
	— Предупредих да изпратят шофьора да ме вземе утре. — Повика собственика, плати сметката, без да обръща внимание на неискрените ми протести, хвана ме под ръка и ме преведе през тълпата младежи, които пееха с цяло гърло.
	Беше се стъмнило, отново валеше проливен дъжд. Наоколо не се виждаше жива душа. Няма нищо по-потискащо от дъждовна вечер в покрайнините на провинциално градче; избърборих, че отивам да взема колата и да продължа пътя си, но Жан дьо Ге не ме пусна, а каза:
	— Не мога да ви оставя да заминете и повече да не ви видя. Срещата ни е прекалено странна, прекалено фантастична. — Отново се озовахме пред мизерния хотел, надникнах през все така открехнатата врата — на регистратурата нямаше никого. Моят спътник също забеляза отсъствието на хотелския служител, озърна се и прошепна: — Елате в стаята ми. Да пийнем още по едно, преди да отпътувате. — Говореше настойчиво, припряно, все едно нямахме време за губене. Запротестирах, но той ме накара да се изкача по стълбите, поведе ме по някакъв коридор. Извади от джоба си ключ, отвори вратата и натисна ключа на стената — слабата крушка освети неугледната стаичка. — Заповядайте, разположете се удобно.
	Седнах на леглото, защото спътникът ми беше оставил на стола отворения си куфар. Извадил беше пижамата си, четките за коса и пантофите си, а сега измъкна от вътрешния си джоб плоска бутилка и наля коняк в чашата, предназначена за четките за зъби. Стаята отново се преобърна, връхлетя ме усещането, че случващото се е предопределено от съдбата, неизбежно, че няма да се отърва от моя двойник, нито той от мен — ще ме последва, ще се качи заедно с мен в колата и никога не ще го прогоня. Беше моята сянка или аз бях неговата, бяхме обвързани завинаги.
	— Какво има? Прилоша ли ви? — Той настоятелно се взираше в лицето ми.
	Едва се държах на крака, изпитвах противоречиви желания — да избягам от хотела или още веднъж да застана пред огледалото до моя двойник и да погледна отражението си. Давах си сметка, че първото ще бъде подчинено на разума, второто — на неразумен и неоправдан порив, ала все пак трябваше да му се подчиня, да го изпитам отново. Той предусети намерението ми; едновременно се обърнахме и се втренчихме в огледалото — сред тишината на малкото помещение приликата помежду ни беше още по-невероятна и ужасяваща, отколкото ми се бе сторило в шумния и задимен бюфет на гарата (докато бяхме в бистрото, изобщо не бях мислил по този въпрос). Противната хотелска стаичка с грозни тапети и скърцащ под беше като гробница, която ни изолираше от външния свят: бяхме тук заедно, без надежда за спасение. Той тикна в треперещата ми ръка чашата с коняка, пи направо от бутилката, после изрече с глас, несигурен като моя (може би аз проговорих, а той слушаше):
	— Да си разменим ли дрехите?
	Спомням си, че един от двама ни се засмя, сетне се строполих на пода.


>	Трета глава

	Някой чукаше на вратата. Настоятелното тропане прогони съня и проникна в съзнанието ми, най-после се изтръгнах от незнайните дълбини от мрак, извиках: Entrez! и се заозъртах, докато постепенно осъзнах къде се намирам. Влезе някакъв човек в избеляла старомодна униформа на шофьор — куртка, закопчана догоре, бричове и гамаши; беше свалил шапката си и я въртеше в ръцете си. Беше нисък и набит, очите му бяха тъмнокафяви, погледът му изразяваше състрадание.
	— Господин графът събуди ли се най-после? — попита.
	Намръщено се втренчих в него, отново се огледах, видях на стола един отворен куфар, друг на пода и дрехите на доскорошния ми спътник, преметнати на таблата на леглото. Бях по раирана пижама, която със сигурност не беше моя. На полицата над умивалника стояха чашата и бутилката с коняк. От моите дрехи нямаше и следа, нямах представа дали съм ги свалил или прибрал. Спомнях си само как редом със своя спътник бях стоял пред огледалото.
	— Кой сте? — обърнах се към шофьора. — Какво искате?
	Той въздъхна, съчувствено огледа разхвърляната стая и промърмори:
	— Може би господин графът желае да поспи още малко?
	— Господин графа го няма — казах. — Сигурно е излязъл. Колко е часът?
	Събитията от предишната вечер постепенно се избистриха в съзнанието ми, спомних си, че новият ми познат беше телефонирал от бистрото и бе казал, че е уредил на другия ден да го вземат с кола. Вероятно униформеният беше шофьорът, който ме беше объркал с работодателя си. Той погледна часовника си и отвърна, че е пет часът.
	— Какви ги дрънкате? — възкликнах. Обърнах се към прозореца. Беше светло, отвън долиташе шумът от уличното движение.
	— Пет следобед е — уточни човекът. — Господин графът спа като заклан през целия ден. Тук съм от единайсет сутринта.
	Не ме упрекваше, само излагаше фактите. Притиснах длани към главата си — измъчваше ме непоносима болка. От едната страна имах грамадна цицина, която не можех да докосна, но главоболието не беше предизвикано само от нея. Снощи бях прекалил с алкохола, а последната чаша коняк напълно ме довърши. Всъщност дали беше последна? Не си спомнях.
	— Паднах… — казах на шофьора. — Подозирам и че са ме упоили.
	— Нищо чудно. — Тонът му беше като на стара бавачка, която говори на дете.
	Стъпих на пода, преди да се изправя, огледах панталона на чуждата раирана пижама. Беше ми по мярка, но не беше мой, не си спомнях да съм го обувал. Докоснах сакото и панталона, преметнати на таблата на леглото, различни по цвят и материя от обичайното ми облекло, разпознах пътническия костюм на моя снощен познат.
	— Къде са ми дрехите? — попитах.
	Шофьорът се приближи, взе костюма, сложи сакото на облегалката на стола, с длан приглади панталона.
	— Господин графът несъмнено е мислил за друго, докато се е събличал — отбеляза, погледна ме и се усмихна.
	— Грешите. Дрехите са на вашия господар. Моите вероятно са в гардероба.
	Човекът вдигна вежди, стисна устни, направи физиономия на човек, който се мъчи да угоди на дете, прекоси стаичката и отвори гардероба. На закачалките нямаше нито една дреха.
	— Отворете чекмеджетата — наредих.
	Шофьорът се подчини. До едно бяха празни. Станах от леглото, прерових двата куфара — онзи на стола и другия на пода. Пълни бяха с вещи на човека, с когото си приличахме като две капки вода. Едва сега се сетих, че снощи, под въздействие на алкохола, с него на шега си бяхме разменили дрехите; необяснимо защо мисълта ми се стори толкова противна, че побързах да я прогоня, защото не желаех да си спомня други подробности.
	Отидох до прозореца, погледнах навън. Пред хотела стоеше някакво рено, моята кола беше изчезнала.
	— Видяхте ли моя автомобил, когато пристигнахте? — попитах шофьора.
	Човекът озадачено ме изгледа:
	— Не знаех, че господин графът е купил нова кола. Както вече споменах, тук съм от единайсет часа, но не видях друг автомобил.
	Упорството му да се самозаблуждава ме раздразни.
	— Питам за моята кола — сопнах се нетърпеливо, — за моя форд! Не съм господарят ви. Вашият господин графе е облякъл дрехите ми и е излязъл. Проверете дали не е оставил бележка на рецепцията. Сигурно е взел и колата ми. Предполагам, искал е да се пошегува, но на мен изобщо не ми е забавно.
	Изражението на непознатия се промени. Лицето му се изкриви от тревога.
	— Нямаме бърза работа — смотолеви. — Ако господин графът желае, може да си полежи още малко. — Приближи се до мен, леко докосна челото ми. — Да ви купя ли нещо от аптеката? Боли ли, когато ви пипам?
	Знаех, че трябва да бъда търпелив, ако искам да се измъкна от бъркотията.
	— Ако обичате, повикайте дежурния на рецепцията — казах.
	Човекът се подчини, слезе по стълбището; щом останах сам, отново огледах стаята, но нито в гардероба, нито в чекмеджетата на нощното шкафче, нито на масата имаше нещо мое, с което да докажа самоличността си. Дрехите ми ги нямаше, заедно с тях бяха изчезнали паспортът, портфейлът, връзката с ключове, писалката ми — лични вещи, което винаги носех в джобовете си. Дори копчетата за ръкавели не бяха мои — всичко принадлежеше на другия. Най-отгоре в отворения куфар бяха захвърлени четки за коса с инициали „Ж. дьо Г“; видях още един костюм, обувки, принадлежности за бръснене, сапун, гъба за баня, върху нощното шкафче зърнах портфейл и визитни картички, на които бе написано „Граф Дьо Ге“, а в долния ляв ъгъл с по-малки букви беше отпечатано „Сен Жил, Сарт“. Прерових другия куфар с надеждата да намеря някаква моя вещ, обаче открих само негови дрехи, пътнически часовник, малък бележник, чекова книжка, красиво опаковани пакетчета, вероятно подаръци.
	Отново седнах на леглото, притиснах длани до слепоочията си. Не ми оставаше друго, освен да чакам той да се върне. Разбира се, че щеше да се върне, нали беше взел колата ми. Трябваше само да отида в полицията, да съобщя номера на автомобила, да обясня, че са изчезнали портфейлът ми с парите и пътническите чекове, както и паспортът ми, и щяха да открият „шегобиеца“. Междувременно… междувременно какво?
	Шофьорът се върна заедно с някакъв нечистоплътен тип с лукаво изражение — вероятно служителят от рецепцията или самият собственик. Съмнителният субект ми подаде хартийка; оказа се разписка за стаята, наета за една нощ и един ден.
	— Някакво оплакване ли имате, мосю? — попита.
	— Къде е господинът, с когото бях снощи? Някой видял ли го е, когато е излязъл тази сутрин?
	— Снощи, когато ангажирахте стаята, бяхте сам — отвърна човекът. — Не знам дали по-късно сте се върнали с някого. Дискретността изисква да не проявяваме интерес към личните дела на клиентите.
	Тонът му беше раболепен, ала долових нотки на фамилиарност и презрение. Шофьорът се взираше в пода. Забелязах как мазният тип многозначително изгледа разхвърляното легло, извърна очи към плоската бутилка на полицата над умивалника.
	— Веднага отивам в полицията! — заявих.
	Онзи се стресна:
	— Ограбили ли са ви, мосю?
	Шофьорът вдигна глава и без да престава да мачка шапката си, застана до мен, сякаш да ме защити.
	— По-добре да не се вдига много шум, господин графе — прошепна. — Подобни истории са доста неприятни. След час-два ще дойдете на себе си. Разрешете да ви помогна да се облечете — желателно е възможно най-бързо да напуснем хотела. Много добре знаете в какво неудобно положение може да се окажете, ако направите скандал на такова място.
	Изведнъж ме хвана яд. Представих си колко глупаво изглеждам — седя на леглото в противната хотелска стаичка, нося чужда пижама, взимат ме за друг човек, все едно участвам в долнопробен фарс, жертва съм на дебелашка шега, несъмнено забавна за новия ми познайник, но не и за мен. Добре! Щом той ме прави на идиот, ще сторя същото с него! Ще облека дрехите му, ще взема колата му и ще надуя газта, както той вероятно прави с моя автомобил, ще накарам да ме арестуват, после ще чакам нахалът да се появи и да се опита да обясни безсмислената си постъпка.
	— Добре. Изчезвайте и ме оставете на мира! — казах на шофьора. Той излезе, хотелиерът го последва; със странно отвращение, примесено с гняв, взех чуждите дрехи и започнах да се обличам.
	Избръснах се с чуждите принадлежности, сресах се с чуждите четки, застанах пред огледалото и забелязах необяснима разлика. Собственото ми аз беше изчезнало. Отражението беше на човека, наречен Жан дьо Ге, какъвто снощи го бях видял за пръв път, когато седна до мен в бюфета на гарата. Промяната в облеклото бе предизвикала и промяна в индивидуалността — раменете ми изглеждаха по-широки, брадичката ми беше вирната самоуверено, дори погледът ми беше като на Жан дьо Ге. Насилих се да се усмихна, отражението стори същото — устните му се разтегнаха в подигравателна полуусмивка, която някак си пасваше със сакото с големи подплънки и папийонката, така различаваща се от обичайните ми вратовръзки. Колебливо извадих портфейла, преброих банкнотите. Снощният ми познайник притежаваше около двайсет хиляди франка плюс монетите на нощното шкафче. Внимателно прегледах съдържанието на портфейла с надеждата „шегобиецът“ да е оставил бележка с обяснение за номера, който ми е скроил. Нямаше никакво доказателство, че Жан дьо Ге е бил в тази стая, в този хотел.
	Гневът ми се разпали. Представих си неприятните обяснения, които неминуемо ми предстояха — ще разкажа на служителите на реда обърканата си история, с очевидно отегчение те неохотно ще склонят да ме придружат до бюфета на гарата и бистрото, където все някой ще потвърди, че двама души, наглед близнаци, са били заедно там. Как ли ми се присмива Жан дьо Ге — почти цял ден шофира колата ми, пътува на север, изток, юг или запад — накъдето му скимне, — разполага с пътнически чекове за двайсет и пет паунда и всичките ми пари, носи моите дрехи, може би дори седи в някое кафене и с иронична усмивка чете лекциите ми. Нищо не му пречеше да се забавлява на воля и да се върне едва когато шегата му омръзне; междувременно щях да вися в полицията или в консулството, да се мъча да убедя чиновниците в правдоподобността на случилото се и най-вероятно да ме вземат за лъжец или за луд.
	Прибрах в куфара тоалетните принадлежности и пижамата, слязох на рецепцията и наредих на мазния тип да ми донесе багажа. Той отново се усмихна прекалено фамилиарно, сякаш споделяхме някаква неприлична тайна; запитах се дали Жан дьо Ге тайно посещава долнопробния хотел, за да си устройва Бог знае какви срещи. Платих сметката, ехидно ухиленият хотелиер занесе багажа до раздрънканото рено; в този момент осъзнах, че съм направил първата стъпка към измамата — не протестирах, не повиках полиция, облякох чужди дрехи и за около половин час се представях за Жан дьо Ге; накратко, сам се вкарах в заложения капан. Вече бях съучастник на човека, отпътувал с колата ми, нямах право да го обвиня.
	Шофьорът прибра куфарите в багажника, отвори ми вратата на колата и разтревожено прошепна:
	— Господин графът по-добре ли е?
	Можех да отговоря: „Не съм никакъв граф. Веднага ме закарайте в полицейския участък“, но не го сторих. Направих втората измамна стъпка, седнах зад волана на реното — оказа се модел, който добре познавах, понеже винаги, когато идвах във Франция без собствения си автомобил, взимах под наем кола, за да разгледам забележителностите около града или селото, където прекарвах отпуската си. Шофьорът се настани на другата седалка, веднага натиснах газта, защото изпитвах непреодолимо желание час по-скоро да се отдалеча от мизерния хотел и повече да не го видя; гневът ми се разгоря с нова сила, презирах се заради слабостта си, машинално насочих автомобила по първото шосе, което излизаше от Льо Ман, а от там по магистралата — единствената ми мисъл беше да се отдалеча от града и случилото се предишната вечер. Снощи спътникът ми изтезава бедния ми форд, без да го е грижа за последствията, защото колата не беше негова; сега щях да му го върна тъпкано. Настъпих газта, старият автомобил покорно реагира, подскочи като жребче. Казвах си, че няма значение какви щети ще причиня на двигателя, така или иначе реното беше чуждо. Дори да катастрофирах, виновникът щеше да е Жан дьо Ге.
	Спонтанно се засмях, шофьорът до мен промърмори:
	— Радвам се, че вече сте добре. Преди да тръгнем от Льо Ман, се изплаших да не би господин графът да е болен… щеше да е много неудобно да се разбере, че сте били в онзи хотел. Честно казано, още снощи се разтревожих, като ми казахте откъде да ви взема. Добре, че господин Пол не дойде вместо мен. За щастие той беше прекалено зает.
	Пропуснах и третата възможност. Можех да спра колата и да кажа:
	— Този фарс продължи прекалено дълго. Закарайте ме обратно в Льо Ман. Нямам представа кой е този господин Пол и ще го докажа и на вас, и на полицията.
	Ала не го сторих, а продължих да шофирам още по-бързо, изпреварвах другите коли, обладан бях от непознато безразсъдство, чувствах, че собствената ми личност вече е без значение. Носех дрехите на друг човек, карах колата му, никой не можеше да ми търси отговорност. За пръв път бях свободен.
	Изминах около двайсет и пет километра по магистралата, намалих скоростта едва когато отминах табелата с името на някакво селце. Не й обърнах внимание, ала на излизане от селището шофьорът промърмори:
	— Пропуснахте отклонението, господин графе.
	В този момент разбрах, че няма връщане назад. По някаква прищявка на съдбата се бях озовал в този ден, час и минута на това място на пътя в сърцето на непозната провинция, в чужда страна, която години наред си внушавах, че искам да разбера. За пръв път схванах шегата, иронията на положението, които Жан дьо Ге бе прозрял, когато ме заряза в мизерната хотелска стаичка. Спомних си думите му: „Лакомията е единствената движеща сила в живота ни. Важното е да я задоволиш, да дадеш на хората каквото искат.“ Беше ми дал каквото исках — възможност да бъда приет от сънародниците му. Зае ми името, собствеността, самоличността си. Оплакал му се бях, че животът ми е празен и безсмислен, а той ми бе дал неговия. Оплакал се бях, че съм неудачник, а той ме бе освободил от бремето на неуспеха, като бе взел дрехите и колата ми и бе заминал нанякъде под моята самоличност. Каквото и да предстоеше, нямаше значение за мен, защото вече не ми принадлежеше. Също както младият актьор си рисува бръчки, за да се състари, или се крие зад пресъздавания образ, предишното ми неуверено аз, което толкова добре познавах, можеше да бъде заличено и забравено, на негово място щеше да се появи безгрижният и безотговорен човек, наричащ себе си Жан дьо Ге; каквото и да стореше мнимият Жан дьо Ге, каквато и лудория да извършеше, нямаше да засегне мен, Джон.
	Машинално намалих скоростта, мислите, все още хаотично се блъскаха в съзнанието ми. Нямах бъдеще, освен онова, което щяха да ми създадат непознати, включително шофьорът до мен, който преди миг бе изрекъл пророческите думи: „Пропуснахте отклонението.“
	Спрях и промърморих:
	— Добре. Ти шофирай.
	Човекът изпитателно ме изгледа, но не изкоментира, безмълвно си разменихме местата. Той направи обратен завой, отново премина през селцето и зави вляво, излизайки от магистралата.
	След като вече не беше необходимо да направлявам колата, досущ парцалена кукла се свлякох на седалката. Трескавата възбуда ме напусна. „Да правят с мен каквото искат“ — помислих си, но не се запитах кого имам предвид.
	Зад нас залязващото слънце бавно се спускаше към хоризонта, докато пътувахме на изток, навлязохме в падина, обрасла с дървета, обгърна ни дълбоката провинция, гориста, потънала в безмълвие. Самотните ферми бяха мержелеещи се оазиси, кръпки сред нивите, облени с мека червеникава светлина. Безкрайните поля изглеждаха далечни и красиви като огромен неизследван океан, златиста аспарагусова папрат, напомняща коси на русалка, растеше от двете страни на пътя, който се виеше като панделка. Всичко ми се струваше нереално, безплътно като в сън — от жълтеникавите стърнища до тънките стъбла от слънчогледи, полегнали едно върху друго след падането на първата слана. Копите сено не се очертаваха на хоризонта, а сякаш се сливаха със земята, дълги редици тополи с трептящи падащи листа се появиха отнякъде и отново изчезнаха. Призрачни дървета, високи и стройни, заобиколиха самотния силует на селянка, която с наведена глава крачеше в неизвестна посока. Нещо ме подтикна да помоля шофьора да спре, слязох от колата, известно време се вслушвах в тишината, докато тъмночервеното слънце залезе зад нас и над земята започна да се стеле белезникава мъгла. Дори пътешественик, който за пръв път стъпва на непозната земя, неизследвана и необозначена на географските карти, не се чувства изолиран от света, както се почувствах аз в онзи миг на шосето сред пустошта. Усещане за спокойствие, мир и тишина се излъчваше от земята. Милиони години я бяха оформяли, историята я беше тъпкала, вековете я бяха моделирали, газили я бяха нашественици, мъже и жени бяха живели и умирали на нея, мислите, думите и делата ни не можеха да нарушат меланхоличния й покой. Под мен и около мен беше сърцето й. За миг бях на крачка да разгадая какво причинява душевния ми смут, съмненията и терзанията ми; под притъмняващото небе сред безбрежните поля бях по-близо до отговора, отколкото ако бях последвал първоначалния си импулс и бях потеглил към манастира.
	— Изглежда, господин графът няма голямо желание да се прибере у дома — обади се шофьорът.
	Погледнах добродушното му откровено лице, в кафявите му очи прочетох съчувствие и мъничко ирония, деликатната насмешка на човек, който е силно привързан към господаря си, готов е да се бие и да умре за него, ала не се страхува да го скастри, когато се отклони от правия път. Хрумна ми, че досега никой не ме е гледал предано. Сърдечността му ме трогна, неволно се усмихнах, после си спомних, че той обича не мен, а Жан дьо Ге. Седнах до него и повторих фразата, която бях чул снощи:
	— Невинаги е лесно да имаш голямо семейство.
	— Така е. — Той сви рамене и въздъхна. — В домакинство като вашето непрекъснато изникват проблеми. Понякога се чудя как господин графът избягва катастрофите.
	„Домакинство като моето…“ Шосето прехвърли билото на един хълм, видях крайпътната табела, която известяваше, че наближаваме село Сен Жил. Отминахме старинна църква, малък песъчлив площад, обграден с няколко разнебитени къщи, бакалница, магазинче за тютюневи изделия и бензинова колонка, завихме наляво по широк бял път, преминахме по тесен мост. Едва сега си дадох сметка за чудовищността на онова, което бях сторил, което правех в момента, осъзнаването ми подейства като жесток удар. Обзе ме мрачно предчувствие, обгърна ме вълна от страх, за пръв път разбрах истинското значение на думата „паника“. Единственото ми желание беше да избягам, да потърся убежище, да се скрия в канавка или дупка, не да продължа съдбовното и неизбежно пътуване към замъка, който се извисяваше в далечината; стените му бяха обвити с бръшлян, под предсмъртния шепот на слънцето прозорчетата на двете предни кули изглеждаха като обгърнати от пламъци. Колата заподскача по дървения мост над крепостния ров, който може би навремето е бил пълен с вода, но сега беше обрасъл с треволяк и коприва, премина през отворената порта и алеята, покрита с чакъл, и спря пред замъка, застинал в очакване. Тясна тераса минаваше под прозорците, вече закрити с дървени щори, които придаваха на фасадата мъртвешки вид; свивах се на седалката, колебаех се какво да предприема — в този момент единствената тъмна врата между прозорците се отвори, на терасата излезе някакъв мъж и се загледа в нас.
	— Ето го и господин Пол — промърмори шофьорът. — Ако по-късно започне да ме разпитва, ще му кажа, че съм ви взел от хотел „Париж“.
	Слезе от автомобила, аз колебливо го последвах.
	— Гастон, не прибирай колата — извика човекът на терасата. — Ще излизам след малко. Моят ситроен има някаква повреда. — Облегна се на каменния парапет, втренчи се в мен. — Май не бързаше да се прибереш, а? — подхвърли, без да се усмихне.
	Забравих поздрава, който бях намислил, и като преследван престъпник, търсещ каквото и да е прикритие, понечих да застана зад колата. Ала шофьорът — вече знаех, че се казва Гастон, беше извадил куфарите от багажника и ми препречваше пътя. Изкачих стъпалата към терасата, застанах лице срещу лице с човека, който ми говореше на „ти“, следователно беше родственик на Дьо Ге. Забелязах, че е по-нисък, по-слаб и вероятно по-млад от мен, но лицето му беше изпито, сякаш беше уморен или болен, бръчките, вдълбани от двете страни на устните, бяха признак за горчивина и неудовлетворение. Стоях до него, чаках го да предприеме първия ход.
	— Можеше да телефонираш — промърмори той. — След като не благоволи да се прибереш за обяд, Франсоаз и Рене се изплашиха, че си катастрофирал. Успокоих ги, че е малко вероятно и че навярно си заседнал в бара на хотел „Париж“. Обадихме се в хотела, обаче ни съобщиха, че не си се мяркал там. Естествено последваха обичайните истерии.
	Мълчах, още не можех да се окопитя от изненадата, задето не ме разобличи като измамник. Не знаех какво да очаквам. Може би да се усъмни, да се загледа в мен, интуицията да му подскаже, че не съм неговият близък. Той ме изгледа от глава до пети, после се изсмя, но горчиво:
	— Честно казано, изглеждаш ужасно.
	Преди малко, когато Гастон ми се бе усмихнал, непривичната сърдечност беше като незаслужена благословия. Сега за пръв път в живота си се сблъсквах с откровена неприязън. Реакцията ми беше, меко казано, странна. Разгневих се заради Жан дьо Ге. Каквото и да бе сторил, за да предизвика подобна враждебност, бях на негова страна.
	— Благодаря — подхвърлих язвително. — Мнението ти не ме засяга. В интерес на истината, чувствам се превъзходно.
	Той се врътна и тръгна към вратата; погледнах Гастон и видях, че се усмихва. Изумих се, защото разбрах, че съм постъпил според очакванията, освен това съвсем естествено бях заговорил на „ти“, макар досега да бях използвал само учтивата форма на обръщение.
	Последвах човека, наречен Пол, озовах се в малко, изненадващо тясно преддверие, широк коридор водеше към вита вътрешна стълба. Усетих свежата миризма на препарат за почистване на мебели, който обаче не беше използван за шезлонгите с избелели платна, облегнати на стената, които изглеждаха не на място редом с креслата в стил „Луи XVI“ Между две врати в дъното на коридора стоеше голям шкаф — изящно изработена мебел, каквато ще видите в музеите, обградена с кордон, срещу него на гипсовата стена висеше почерняла от времето картина с изображение на разпънатия Христос. През една от открехнатите врати се чуваха приглушени гласове.
	Пол прекоси коридора и се провикна:
	— Жан най-после се прибра. — Тонът му издаваше раздразнението, което беше демонстрирал пред мен. — Излизам. Вече съм закъснял! — добави и отново ме изгледа. — Явно тази вечер не си в състояние да разговаряш. Ще обсъдим положението утре сутринта. — Обърна се и излезе през вратата към терасата.
	Гастон беше взел двата куфара и се изкачваше по вътрешната стълба. Тъкмо се питах дали да го последвам, някаква жена извика от съседната стая:
	— Тук ли си, Жан?
	Ясно долових плачливите нотки в пронизителния й глас, Гастон отново ме изгледа съчувствено. Неохотно затътрих крака, отворих вратата. Озовах се в грамадно помещение — тежки завеси закриваха прозорците, стените бяха облепени с тапети. Лампиони с грозни абажури, украсени с висулки от мъниста, излъчваха бледа светлина. От високия таван висеше изящен полилей, покрит с дебел слой прах, и с изпочупени кристални свещи. През високия прозорец, още незакрит с кепенци, се виждаше неокосена морава, достигаща до дълги редици дървета, наблизо пасяха черно-бели крави, които изглеждаха някак призрачни сред падащия мрак.
	Трите жени в стаята ме погледнаха, едната, висока колкото мен, с изваяно, но строго лице, с тънки устни и с коса, прибрана на стегнат кок, скочи и демонстративно тръгна към вратата. Втората — тъмнокоса и тъмноока, почти красавица, загрозявана само от нездравия тен и намръщеното изражение, невъзмутимо ме наблюдаваше, на канапето до себе си беше оставила някакво плетиво или бродерия; без да се обърне, тя подвикна на излизащата жена:
	— Щом държиш да ни лишиш от присъствието си, бъди така любезна да затвориш вратата, Бланш. За разлика от всички вас, мразя, когато става течение.
	Третата дама беше със светлоруса, почти безцветна коса. Имаше сини очи, чертите й бяха изящни и деликатни, личеше, че навремето е била красива, и още можеше да мине за хубава, ако не изглеждаше сломена и сприхава. Не се усмихна, като ме видя. Изсмя се гневно като онзи Пол, стана и тръгна към мен, пристъпвайки по излъскания паркет.
	— Е, няма ли да ни целунеш? — отрони.


>	Четвърта глава

	Наведох се, разцелувах я, все така безмълвно прекосих просторното помещение, разцелувах и другата жена. Русокосата — по гласа познах, че тя бе извикала, докато бях в коридора, ме хвана под ръка и ме заведе до камината, в която тлееше грамаден пън.
	— Как не те е срам! — подхвана. Направи ми впечатление, че и тя ми говори на „ти“ като Пол. — Изплашихме се, че си катастрофирал, но както винаги, ти изобщо не си се замислил как ще реагираме. Какво прави цял ден, защо не си бил в хотел „Париж“? Пол телефонира там, казаха му, че изобщо не са те виждали. Започвам да си мисля, че постъпваш така нарочно, за да ни плашиш и да ни принудиш да мислим най-лошото.
	— Какво според теб е най-лошото? — промърморих. Отговорът, който ми хрумна спонтанно, ме поокуражи. Сънят… по-точно кошмарът бе нещо, което досега не бях изживявал. Интуицията ми подсказваше, че думите и делата ми са без значение — колкото и скандално да бе поведението ми, тези хора щяха да го приемат.
	— Много добре знаеш, че се тревожим за теб. — Тя пусна ръката ми, леко ме побутна. — Способен си на всичко, когато не си у дома, винаги мислиш само за себе си. Ставаш прекалено бъбрив, пиеш прекалено много, шофираш прекалено бързо…
	— Обвиняваш ме, че съм невъздържан ли? — прекъснах я.
	— Готов си да направиш всичко възможно, за да ни вгорчиш живота.
	— Остави го! — обади се другата. — Не виждаш ли как се държи? Явно не възнамерява да ти каже каквото и да било. Само си губиш времето.
	— Благодаря — рекох.
	Тя вдигна очи от ръкоделието си, изгледа ме съчувствено. Може би с нея бяхме съюзници. Запитах се коя ли е. Не приличаше на Пол, въпреки че и двамата бяха тъмнокоси, фугата отново седна и въздъхна. Едва сега ми проблесна, че ако се съди по фигурата и, тя очакваше дете.
	— Няма ли поне да ни кажеш какво се случи в Париж? — промърмори. — Може би и това ще остане загадка, така ли?
	— Нямам представа какво е станало в Париж — заявих безгрижно. — Страдам от загуба на паметта.
	— Страдаш от преливане! — сопна се тя. — И сега лъхаш на алкохол. Иди да се наспиш, утре ще си по-добре. И не припарвай до Мари-Ноел — има температура, може да е заразно. Чух, че в селото има епидемия от дребна шарка, и ако се заразя… — Тя замълча за миг, многозначително ни изгледа. — … знаем какви ще бъдат последствията.
	Стоях с гръб към камината, питах се как да се измъкна и да намеря „моята“ стая. Разбира се, куфарите бяха някакъв ориентир, освен ако вече не бяха прибрани. Но дори и да беше така, все някъде щях да видя четките за коса с инициалите Ж. дьо Г. Леглото ми се струваше като убежище, където да се усамотя, да поразсъждавам, да измисля някакъв план. Въпросът беше дали още искам да мисля и да кроя планове. Неволно избухнах в смях.
	— Сега пък какво те прихвана? — плачливо и негодуващо попита русокосата.
	— Положението е необикновено — отвърнах. — Дори не предполагате колко е чудато.
	Възможността да го изрека подейства като магическо заклинание на предишното ми аз, което още упорстваше и не ме напускаше. Все едно бях невидим или като вентрилоквист говорех през корема.
	— Не разбирам какво е смешното, ако се заразя, особено в сегашното ми състояние — нацупи се русокосата. — Не желая да родя сляпо или деформирано дете, както често се случва с бременните, които прекарват дребна шарка. А може би говориш за положението в Париж. Надявам се, че за доброто на всички ни си постигнал някакво споразумение, макар да не го вярвам.
	Избягнах изпитателния й обвинителен поглед, като се обърнах към другата жена, но изражението й се беше променило. По бледите й страни беше избила руменина, сега изглеждаше още по-красива, обаче изражението й беше враждебно, и преди отново да се наведе над ръкоделието, леко поклати глава, сякаш ме предупреждаваше за нещо. Несъмнено с Дьо Ге бяха съюзници, но в името на каква кауза? Нямах представа каква е връзката между тримата. Изведнъж ми хрумна да кажа истината, за да изпробвам смелостта си, и защото вече не бях сигурен в здравия си разум.
	— Всъщност не съм Жан дьо Ге, а друг човек — заявих. — Запознах се с него снощи в Льо Ман, разменихме си дрехите, той е взел колата ми и е отпътувал в неизвестна посока, а пък аз съм тук вместо него. Съгласете се, че положението наистина е необикновено.
	Очаквах русокосата да се разгневи, ала тя само отново въздъхна, за миг се загледа в тлеещия пън в камината. Прозина се и се обърна към другата жена:
	— Пол не каза дали ще закъснее.
	— Разбира се, че ще закъснее. Случвало ли се е да се прибере рано, когато вечеря в клуба на ротарианците?
	— И бездруго беше доста кисел, а след като видя Жан в това състояние, настроението му едва ли се е подобрило.
	Разговаряха, без да ме погледнат, все едно ме нямаше. Изявлението ми, което вероятно приеха като глупава шега, изобщо не им се стори забавно, та да си направят труда да ми отговорят язвително. Поведението им беше най-сигурното доказателство, че не са забелязали измамата. Можех да правя каквото пожелая, да дрънкам каквото ми дойде наум — щяха да решат, че съм пиян или луд. Усещането беше неописуемо. Бях изпитал опиянение още докато шофирах реното, но след като преминах изпитанието от срещата с роднините на Дьо Ге, разговарях с тях и дори ги разцелувах, без да усетят нещо нередно, чувството за могъщество бе изумително. Ако пожелаех, можех да причиня безброй неприятности на тези съвършено непознати хора — да ги нараня, да преобърна живота им, да ги скарам помежду им, и то без да ми мигне окото, защото бяха бутафорни фигури, които нямаха място в живота ми. Запитах се дали когато Жан дьо Ге ме е зарязал в хотелската стаичка, си е давал сметка за опасността. Възможно ли е постъпката му да не е глупава шега, а да е била продиктувана от желанието да унищожа дома, за който каза, че го е обсебил?
	Усетих, че тъмнокосата жена ме наблюдава — изпитателно, недоверчиво.
	— Защо не си отидеш в стаята, както предложи Франсоаз? — промърмори. Поведението й ме озадачи. Изглеждаше, сякаш иска да изляза, сякаш се страхуваше, че ще кажа нещо неуместно.
	— Добре — казах, после добавих: — И двете имахте право. Напих се до забрава в Льо Ман. Целият ден спах в един хотел.
	Фактът, че казвах истината, придаваше пикантност на заблудата. Двете безмълвно се втренчиха в мен. Прекосих просторното помещение и през открехнатата врата се озовах в коридора. Чух, че щом излязох, жената, наречена Франсоаз, заговори бързо като картечница.
	В коридора нямаше никого. Застанах пред вратата от другата страна на грамадния шкаф, и се заслушах; чух приглушени звуци, които подсказваха, че там се намира кухнята — шум от течаща вода, тракане на чинии. Реших да се кача по вътрешната стълба. На първия етаж се озовах в дълъг коридор, който се разклоняваше вляво и вдясно, стъпалата водеха към следващия етаж. Поколебах се, после тръгнах вляво. Наоколо цареше полумрак, коридорът се осветяваше от една електрическа крушка без абажур. Дъските скърцаха при всяка моя стъпка. Усетих странно вълнение, когато завъртях валчестата дръжка на вратата в дъното на коридора. Помещението тънеше в мрак. Опипом затърсих бутона за осветлението, натиснах го. Намирах се в мрачна стая с висок таван, тъмночервените завеси бяха спуснати, над тясното легло, застлано с тъмночервена кувертюра, беше закачена репродукция на картината на Гуидо Рени „Ecce Homo“ — Исус с трънения венец. По формата на прозорците разбрах, че се намирам в една от кулите, помежду им се образуваше алков, превърнат в нещо като параклис — молитвен стол, разпятие на стената, съд за светена вода… нищо повече. Стаята беше обзаведена с бюро, столове и маса, масивен скрин и гардероб, което подсказваше, че служи едновременно за всекидневна и спалня. Срещу леглото беше окачена още една картина на религиозна тема — некачествена репродукция на „Бичуването на Исус“, на стената до вратата беше окачена друга, изобразяваща Христос, препъващ се под бремето на кръста. От стаята лъхаше студ, все едно никога не беше отоплявана. Дори миризмата — смесица от острия мирис на препарат за почистване на мебели и на прашни завеси, беше потискаща.
	Изключих осветлението и излязох. Оказа се, че посещението ми не е останало незабелязано. Някаква възрастна жена беше слязла от горния етаж, стоеше на площадката на стълбището и ме гледаше.
	— Добър вечер, господин графе — каза. — Госпожица Бланш ли търсите?
	— Да — излъгах. — Не е в стаята си.
	Почувствах, че е редно да разменя две-три думи с нея. Беше слабичка и дребна, по облеклото и говора и разбрах, че е от прислугата.
	— Госпожица Бланш е с госпожа графинята — обясни жената; запитах се дали интуитивно не е усетила нещо нередно, защото ме гледаше озадачено, дори учудено, после извърна очи към стаята, от която току-що бях излязъл.
	— Няма значение — смотолевих. — Ще се видя с нея по-късно.
	— Случило ли се е нещо лошо, господине? — попита тя, очичките й заблестяха още по-любопитно. Тонът й беше интимен, заговорнически, сякаш с нея споделяхме някаква тайна.
	— Не, защо?
	Жената крадешком се огледа, отново се втренчи в затворената врата и промърмори:
	— Извинете, господин графе. Реших, че щом влизате в стаята на госпожица Бланш, може да е станало нещо лошо.
	Тя извърна очи. Погледът й не изразяваше привързаността и топлотата, които бях зърнал в очите на Гастон, същевременно подсказваше фамилиарност, породена от някакво тайно споразумение помежду ни, което ми вдъхваше неприязън.
	— Надявам се посещението на господина в Париж да е било успешно — добави; интонацията й превръщаше фразата не в обикновена учтивост, а в намек, че може би съм претърпял провал, заради който ще бъда критикуван.
	— Да, всичко мина като по вода — отговорих и понечих да я отмина, ала тя изтърси:
	— Госпожа графинята знае, че сте се върнали. Тъкмо слизах в гостната да ви предупредя. Най-добре е веднага да отидете да я видите, иначе няма да ме остави на мира.
	Госпожа графинята… Ето че изникваше нова заплаха. Щом аз съм графът, коя е графинята? Отново се почувствах несигурен, усетих лека паника.
	— Ще й се обадя по-късно — промърморих. — Не е толкова спешно.
	— Много добре знаете, че тя не обича да чака, господине. — Жената впери в мен любопитните си черни очички. Нямаше начин да се изплъзна.
	— Добре — смотолевих неохотно.
	Последвах жената, която се заизкачва обратно по витата стълба. Озовахме се в коридор, подобен на онзи на долния етаж, който обаче водеше към друго, късо коридорче; отвъд летящата врата, тапицирана със зелено сукно, зърнах задното стълбище, откъдето лъхаше миризма на готвено. Тръгнахме по коридорчето, застанахме пред последната от редицата стаи. Прислужницата отвори вратата, кимна ми отривисто, все едно ми даваше някакъв знак, влезе и каза на някого:
	— Срещнах господин графа на стълбището. Тъкмо идваше при вас.
	Стаята беше голяма, но така претъпкана с мебели, че човек не можеше да се обърне. Над многобройните маси и столове властваше грамадно двойно легло с балдахин. От печката, нажежена до червено, се излъчваше топлина, непоносима за всеки, който идваше от студените стаи на долния етаж. Два фокстериера с панделки и звънчета на нашийниците залаяха пискливо и се спуснаха към мен.
	Огледах се, доколкото ми позволяваха подскачащите кучета, видях високата слаба жена, която демонстративно беше напуснала при появата ми, до нея седеше възрастен беловлас свещеник, по симпатичното му румено лице нямаше нито бръчица. На известно разстояние от него, близо до печката, имаше масивно кресло, на него се беше настанила също така масивна старица, сбръчкана като гюдерия, ала очите, носът и формата на устните й бяха така ужасяващо еднакви с моите, че за миг изтръпнах — помислих, че Жан дьо Ге е пристигнал в замъка преди мен и се е предрешил като старица, за да увенчае нескопосаната си шега.
	Възрастната дама протегна ръце, като привлечен с магнит пристъпих към креслото, машинално коленичих до нея и веднага се изгубих в планина от плът и вълнени дрехи; за миг се почувствах като впримчен в мрежата на грамаден паяк, същевременно бях поразен от приликата помежду ни — все едно виждах себе си, но като гротескна старица. Помислих за майка ми, починала, когато бях едва десетгодишен, образът й почти ми убягваше, беше избледнял в съзнанието ми; запитах се дали ако беше доживяла дълбока старост, щеше да прилича на разплутата жена, потънала в дълбините на креслото.
	Старицата ме притискаше така, сякаш не искаше да ме пусне, после леко ме отблъсна и ми прошепна:
	— Ето те и теб, непослушно момче! Пак си се забавлявал, а?
	Отдръпнах се, погледнах я в лицето; очите и, почти скрити от тежките клепачи и подпухналата плът, бяха моите очи, но погребани и преобразени.
	— Както винаги, подвизите ти разтревожиха всички — добави тя. — Франсоаз изпадна в истерия, Мари-Ноел вдигна висока температура, Рене се цупи, Пол е в ужасно настроение. Пфу! Повдига ми се от цялата сбирщина! Само аз не се тръшках. Знаех, че ще се върнеш, когато решиш, не и по-рано. — Изкиска се гърлено, отново ме придърпа, потупа ме по рамото и ме отблъсна. — В този дом аз съм единствената вярваща, нали, отче? — Обърна се към свещеника, който се усмихна и кимна, но не отривисто, а продължи да клати глава — разбрах, че кимането е нервен тик, който той не може да преодолее, и не е знак на съгласие. Почувствах се ужасно неловко, побързах да извърна поглед от него, втренчих се в кльощавата жена, която досега не беше благоволила да ме погледне. Тя затвори книгата в скута си и промърмори:
	— Предполагам, че за тази вечер приключихме с четенето, мамо. — Гласът й беше безжизнен, неизразителен. От прислужницата вече знаех, че кльощавата дама е госпожица Бланш, в чиято спалня бях нахлул по погрешка, предположих, че е по-голямата сестра на предрешения натрапник, тоест — на моя милост. Графинята се обърна към свещеника:
	— Отче, нали няма да ме помислите за невъзпитана и груба, ако ви помоля по случай завръщането на Жан тази вечер да пропуснем обичайната ни беседа? — Направи ми впечатление, че говори учтиво и с уважение, гласът й беше съвсем различен от преди малко, когато се кискаше в ухото ми. — Сигурно има да ми разказва толкова много!
	— Разбира се, госпожо графиньо — промълви свещеникът; усмивката и непрестанното му кимане дотолкова изразяваха благосклонно съгласие, че отказът му щеше да изглежда неубедителен. — Знам колко ви липсваше, макар че отсъства за кратко време, и вероятно изпитвате облекчение от завръщането му. — Той се обърна към мен и добави: — Надявам се престоят ви в Париж да е бил приятен. Казват, че напоследък по тамошните улици стават невероятни задръствания и е необходим цял час да се придвижиш от площад „Конкорд“ до „Нотр Дам“. Не обичам шумотевицата на големия град, но вероятно за вас, младежите, е различно.
	— Зависи дали човек е в Париж по работа или за удоволствие — подхвърлих. Докато поддържах разговор с него, бях в безопасност. Страхувах се да остана насаме с „моята майка“, която интуитивно щеше да разбере, че нещо не е наред.
	— Така е. Предполагам, че вие сте съчетали полезното с приятното. Е, няма да ви задържам повече… — Без предупреждение коленичи на пода, затвори очи и започна да се моли, сипейки думите бързо като картечница; госпожица Бланш последва примера му, старицата само сведе глава. Аз също коленичих, с длани засенчих очите си, двата фокстериера се присламчиха до мен и взеха да душат джобовете ми. С крайчеца на окото видях, че прислужницата, която ме беше довела, също беше на колене, стискаше клепачи и монотонно повтаряше думите, изричани от свещеника. Той завърши молитвата, вдигна ръце, благослови ни с кръстния знак и с известно усилие се изправи.
	— Лека нощ, госпожо графиньо, лека нощ, господин графе, лека нощ, госпожице Бланш, лека нощ Шарлот — каза, като се кланяше и кимаше, сияйна усмивка озаряваше руменото му лице. Пред вратата настъпи лека суматоха — госпожицата настояваше да му направи път, той — учтиво да я пусне пред себе си, накрая излезе пръв, Бланш го последва, свела глава като послушница.
	Прислужницата Шарлот взе бутилката от масичката в ъгъла, наля в чашка за лекарства някаква течност и ме попита:
	— Ще желае ли господин графът да му изпратя вечерята тук?
	— Разбира се, глупачко! — сопна се графинята. — Приготви нещо и за мен, а глупавото лекарство изхвърли — няма да го близна. Бягай да донесеш вечерята. По-живо! — Нетърпеливо посочи вратата, гневно свъси вежди. Направи ми знак да седна до нея, двата фокстериера се настаниха на скута й. — Успя ли? Споразумя ли се с „Карвале“?
	За пръв път, откакто бях влязъл в замъка, ми задаваха директен въпрос, на който не можех да отговоря уклончиво.
	Преглътнах и промърморих:
	— Какво по-точно те интересува?
	— Поднови ли договора?
	Едва сега ми стана ясно, че Жан дьо Ге е бил в Париж по работа. Спомних си, че в куфара имаше пощенски пликове и папки. Приятелят му, който ме беше спрял пред гарата, бе подхвърлил, че пътуването е било губене на време. Очевидно темата живо интересуваше възрастната дама, напрегнатият и поглед отново ми напомни думите на сина й за човешката ненаситност: „Важното е да задоволиш лакомията, да дадеш на хората каквото искат.“ След като това беше неговото мото, несъмнено сега би казал нещо, което да удовлетвори майка му.
	— Не се безпокой — заявих. — Всичко е уредено.
	— Хм! — изсумтя старицата. — В крайна сметка се споразумя с тях, а?
	— Да.
	— Пол е такъв глупак. — Тя се настани по-удобно на креслото. — Все мърмори, очаква най-лошото. Ако някой го слуша, ще си помисли, че сме стигнали до просешка тояга. Видяхте ли се с него?
	— Срещнахме се на вратата — тъкмо излизаше.
	— Съобщи му новината, нали?
	— Не. Много бързаше.
	— Виж ти! Можеше да изчака няколко минути, за да разбере какво се е случило! Лошо ли ти е? Изглеждаш зле.
	— Прекалих с пиенето в Дьо Ман.
	— В Льо Ман ли? Какво си търсил там? Защо не остана в Париж, щом толкова ти се е искало да празнуваш?
	— И в Париж пих доста.
	— Хм! — Този път сумтенето изразяваше съчувствие. — Горкичкият! Трудно ти е, нали? Трябваше да останеш още малко, за да се разтовариш. Ела, целуни ме пак. — Придърпа ме към себе си, отново потънах сред гънките на плътта й. — Дано си се позабавлявал — промърмори. — Хубаво си изкара, нали?
	Разбрах за какво намеква, но вместо да се отвратя, ми стана забавно, дори интересно, че затлъстялата старица, с която толкова си приличахме физически и която току-що се беше молила със свещеника, искаше да научи за неблагопристойните похождения на сина си.
	— Разбира се, че се забавлявах, мамо. — Изтръгнах се от задушаващата й прегръдка и осъзнах, че с лекота бях изрекъл думичката „мамо“. Странно, но това ме стресна повече от всичко, което беше наговорила тя.
	— Значи си купил подаръчето, което ми обеща, а? — Тя присви очи, лицето й се изопна. Изведнъж атмосферата стана напрегната и странна.
	— Обещах ли ти подарък? — подхвърлих.
	Устата й се изкриви, затрепери. Погледът й бе умоляващ, изпълнен със страх — допреди миг не предполагах, че е възможно да ме гледа така.
	— Нали не си забравил?
	Повторната поява на Бланш ме избави от невъзможното положение. Изражението на майката се промени, сякаш тя си сложи маска. Наведе се и замилва териерите на скута си:
	— Жужу, престани да си хапеш опашката, дръж се прилично. Не бъди такава егоистка, Фифи, остави му малко място. Хайде, отиди при чичо. — Тикна в ръцете ми кученцето, което взе да се дърпа, докато се освободи, после изтича да се скрие под креслото й. — Какво й е на Фифи? — изуми се тя. — Досега не е бягала от теб. Полудяла ли е?
	— Не я закачай — избърборих. — Сигурно дрехите ми са пропити с миризмата на влака.
	За разлика от хората животното беше разбрало измамата. Интересно каква беше разликата между мен и Жан дьо Ге, която кучетата усещаха. Старицата се беше отпуснала на креслото и намръщено гледаше дъщеря си. Бланш стърчеше като глътнала бастун, вкопчила се беше в облегалката на един стол и не откъсваше очи от майка си.
	— Наистина ли си поръчала да донесат тук вечеря за двама? — попита.
	— Да. Жан предпочита да хапне с мен.
	— Не мислиш ли, че за днес ти се събраха прекалено много вълнения?
	— Нищо ми няма. Както виждаш, напълно спокойна съм. Говориш така само за да ни развалиш удоволствието.
	— Не е вярно. Правя го заради теб, за твое добро — прекалената възбуда пречи на съня ти, пак няма да спиш, а утре ще се чувстваш ужасно.
	— Ще се чувствам ужасно и през нощта, и утре, ако Жан не остане при мен.
	— Добре — равнодушно изрече Бланш, захвана се да подрежда стаята, да прибира разхвърляните книги и вестници; бях поразен от пълната безизразност на гласа й и от факта, че въобще не ме поглеждаше, все едно не съществувах. Предположих, че е на около четирийсет и две години, но можеше да е по-млада или по-възрастна. Беше с черна пола и жилетка, не носеше бижута, само кръст, окачен на верижка. Придърпа една масичка към леглото — вероятно за да бъдат оставени подносите с вечерята.
	— Шарлот даде ли ти лекарството? — попита.
	— Да — отговори старицата.
	Бланш седна по-далеч от бумтящата печка, взе плетивото си. На масичката до нея видях требник, молитвеници, подвързани с кожа, и библия.
	— Защо висиш тук? — с изненадваща ярост се сопна майка й.
	— Чакам Шарлот да поднесе вечерята.
	Неизвестно защо след тази размяна на реплики почувствах, че съм на страната на майката. Вярно, че маниерите й бяха под всякаква критика, същевременно, за разлика от дъщеря си, ми се струваше изпълнена с топлота и съчувствие. Може би изпитвах симпатии към нея заради физическата прилика помежду ни.
	— Мари-Ноел твърди, че пак е имала видения — промърмори графинята.
	Мари-Ноел… Докато бяхме в гостната, някой беше споменал, че Мари-Ноел е вдигнала висока температура. Коя ли е тя? Сестра на Бланш, религиозна фанатичка като нея ли? Усетих, че трябва да кажа нещо.
	— Сигурно е от високата температура — избърборих.
	— Нищо й няма! — отсече графинята. — Само иска да е център на вниманието. Какво й каза, преди да заминеш за Париж, че толкова я разстрои?
	— Нищо.
	— Не ме лъжи. Непрекъснато повтаряла на Франсоаз и Рене, че няма да се върнеш. Казал си й го, потвърдила го и Светата Дева. Нали, Бланш?
	Обърнах се към мълчаливата религиозна фанатичка. Тя вдигна очи от плетивото, но не ме погледна, а се втренчи в майка си:
	— Ако Мари-Ноел има видения, в което не се съмнявам, крайно време е някой в този дом да ги приеме насериозно. Свещеникът е съгласен с мен.
	— Глупости! — изсумтя графинята. — Днес говорих с отеца по този въпрос. Според него това е често срещано явление особено сред бедните и неграмотните. Нищо чудно Жермен да й е натъпкала главата с глупости. Ще попитам Шарлот. Тя знае всичко.
	Лицето на Бланш остана безизразно, но забелязах как стисна устни.
	— Да не забравяме, че отецът не е първа младост — изрече със странния си монотонен глас. — Обърква се, когато едновременно му говорят няколко души. Ако виденията продължат, ще пиша на архиепископа. Той най-добре знае как трябва да постъпим, дори съм сигурна какво ще ни посъветва.
	— Нима? И какъв ще бъде съветът?
	— Мари-Ноел да живее далеч от покварата, някъде, където ще принесе дарбата си в името на всемогъщия Бог.
	Очаквах графинята да избухне, но тя само помилва териера в скута си, измъкна от джоба си хартиено пликче, извади шоколадов бонбон и го пъхна в устата на животинчето:
	— Вкусен е, нали, миличко? Къде е Фифи? Фифи, искаш ли нещо сладичко? — Другото кученце изпълзя изпод креслото, скочи на коленете й и взе да души пликчето. Тя отново заговори на дъщеря си: — Ще постъпиш глупаво, Бланш. Ако в семейството ни наистина има светица, не бива да я изпускаме. Може да привлече поклонници в Сен Жил — представи си колко изгодно ще бъде за селцето. Разбира се, ще трябва да поискаме разрешение от архиепископа и от Светата църква, но си струва да обмислим идеята. Така най-сетне ще се намерят пари за изкърпване на покрива на черквата.
	— Душата на Мари-Ноел е много по-важна от покрива на черквата — заяви Бланш. — Ако зависеше от мен, още утре щеше да напусне замъка.
	— Бедата ти е, че й завиждаш — отбеляза графинята. — Завиждаш й за красотата и големите очи. Някой ден виденията ще престанат, защото Мари-Ноел ще се омъжи. — Тя ме смушка с лакът. Изобщо не се изненадах, че дъщеря й не отговори. — Така ли е, Жан?
	— Може би — смотолевих.
	— Моля се на Бога да доживея сватбата й. Съпругът й трябва да е богат…
	Шарлот влезе с поднос, по петите й вървеше червендалеста дребничка камериерка на около осемнайсет години — като ме видя, девойката се изчерви, изкиска се и каза:
	— Добър вечер, господин графе.
	Поздравих я, тя сложи на друга масичка подноса, предназначен за мен. Бланш се изправи, остави плетивото и попита майка си:
	— Искаш ли да поговориш с Франсоаз или Рене, преди да си легнеш?
	— Не. Видяхме се по време на следобедния чай. Сигурна съм, че ще спя спокойно, след като Жан вече си е у дома, и не желая да ме безпокоят… особено ти.
	Бланш прекоси стаята, целуна майка си, пожела й лека нощ и излезе, без да ми проговори или да ме погледне. Интересно какво беше сторил Жан дьо Ге, за да предизвика подобно отношение. Вдигнах капака на купичката със супа. Ухаеше прекрасно, изведнъж усетих вълчи глад. Дребничката камериерка, която Шарлот нарече Жермен, излезе заедно с Бланш, но старата прислужница още се суетеше из стаята и ни наблюдаваше как се храним.
	Любопитството ме накара да рискувам и да попитам графинята:
	— Какво й е на Бланш?
	— Нищо. Забележителното е, че днес ме нервира по-малко от друг път. Направи ли ти впечатление, че не се нахвърли върху мен, като казах, че е изгодно да имаме светица в семейството?
	— Беше потресена, нали?
	— Потресена ли? Тъкмо обратното — беше въодушевена. Само гледай как ще доразвие идеята. Ако се прослави благодарение на виденията на Мари-Ноел, Бланш ще бъде на върха на щастието. Това ще осмисли живота й… Шарлот, още ли си тук? Вземи подноса, нахраних се. Донеси вино за господин графа. Жан, искам да ми разкажеш какво се случи в Париж, и то от игла до конец. Престани да ме въртиш на шиш, сподели с мен.
	Напрегнах въображението си. За разлика от друг път тази година не бях ходил в Париж, пък и впечатленията ми от френската столица, свързани предимно с историческите сгради и музеите, едва ли интересуваха графинята. Заговорих за храната в ресторантите (тема, която явно я заинтригува), за безбожните цени (явно още по-любима тема), във внезапен прилив на вдъхновение измислих посещения на няколко театрални постановки и среща с приятели от фронта, а тя изреди имената им и неимоверно ме улесни. След като се нахранихме, и то до насита, и прислужницата изнесе подносите, установих, че за пръв път в живота си не се чувствам неловко. Причината беше повече от ясна — възрастната жена ме приемаше безрезервно. Имаше ми доверие, обичаше ме, вярваше ми — все чувства, които досега никой не беше изпитвал към мен. За пръв път в живота си бях необходим някому. Ако се беше отнесла с мен като с непознат, диалогът помежду ни щеше да е невъзможен. Каквото и да кажех като неин син, не рискувах неодобрението й. Смеех се, шегувах се, бърборех с непривична лекота, която ме окриляше, докато след излизането на Шарлот тя не промълви:
	— Жан, не си забравил подаръчето ми, нали? Предполагам, одеве се пошегува…
	Устатата й пак се изкриви и затрепери, тя отново ме загледа умоляващо. Промяната беше потресаваща. Злобните подмятания секнаха, дяволитите пламъчета в очите й помръкнаха, изчезна впечатлението за добродушна сърдечност, съчетана с неочаквани изблици на жестокост. Превърнала се беше в жалко създание, което трепереше и като хищна птица впиваше пръсти в ръцете ми. Нямах престава какво да кажа, как да постъпя. Станах, отидох до вратата и извиках:
	— Шарлот, тук ли си?
	Териерите се сепнаха, скочиха на пода и яростно залаяха.
	Прислужницата изтича от съседната стая.
	— На графинята й прилоша — казах. — Отиди при нея.
	Жената ме изгледа:
	— Не го ли донесохте?
	— За какво става въпрос?
	Шарлот присви очи:
	— Господин графът много добре знае какво обеща да донесе от Париж.
	Помъчих се да си спомня какво имаше в куфарите, сетих се за пакетчетата, изглеждащи като подаръци. Не знаех какво съдържат, нито къде са сега.
	Жената настойчиво промърмори:
	— Веднага го донесете, господине. Иначе тя много ще страда.
	Тръгнах по коридора, качих се на първия етаж, отново се поколебах накъде да тръгна. От стаята вляво се чуваше шум от течаща вода, неуверено тръгнах в тази посока, докато видях открехната врата до помещението, което вероятно беше баня. Застанах на прага, но чух стъпки, затова отминах банята и спрях пред следващата стая. Вратата беше широко отворена, в помещението нямаше никого. Огледах го и с облекчение установих, че съм извадил късмет. Намирах се в малка гардеробна, на тоалетката видях четките с инициали, на облегалката на един стол беше преметнат мъжки халат. Някой беше разопаковал багажа ми, куфарите ги нямаше, но пакетчетата бяха подредени на масичката като подаръци под коледна елха. Спомних си, че към всяко беше прикрепена бележчица; когато за пръв път огледах пакетчетата, буквите Ф, Р, Б, П, М-Н ми се сториха като странен код, ала сега знаех какво означават; слава Богу, имаше и пакетче с надпис „мама“, но за разлика от другите беше опаковано с груба хартия и запечатано. Взех го и отново се изкачих по стълбището.
	Шарлот чакаше на площадката.
	— Носите ли го? — попита.
	— Да. Да й го дам ли?
	Жената ме изгледа и смотолеви: „Не, не…“, сякаш беше изненадана и дори разгневена. Грабна пакетчето, пожела ми лека нощ и забърза към стаята на господарката си.
	Поведението и недвусмислено говореше, че присъствието ми в покоите на графинята вече е нежелателно; бавно слязох по стълбището, върнах се в „моята“ гардеробна, ала внезапният завършек на вечерта не ми даваше покой. Питах се от какво страда възрастната жена; може би имаше гърчове или някакво умствено заболяване, за което знаеха само прислужницата и Жан дьо Ге, не и другите членове на семейството. Искрено се надявах, че каквото и да се съдържаше в пакетчето, ще облекчи страданията й. Странно, изглеждаше толкова нормална, толкова уравновесена… с изключение на внезапните изблици на гняв. Изобщо не приличаше на душевноболна.
	Изведнъж ме обзе умора, отново се почувствах потиснат. Не можех да забравя потресаващата промяна в изражението на старицата. Не знаех какво да правя, как да постъпя. Ненадейно някаква жена извика от спалнята:
	— Каза ли лека нощ на мама?
	Познах гласа на русокосата Франсоаз; едва сега забелязах вратата към банята, скрита зад голям гардероб. Жената вероятно беше чула стъпките ми. Изведнъж си дадох сметка, че в малкото помещение няма легло. Къде ли спеше Жан дьо Ге?
	— Ти ли си, Жан? — отново се провикна русокосата. — Реших, че сигурно искаш да се изкъпеш, и напълних ваната. — Гласът и прозвуча приглушено, вероятно се беше отдалечила.
	Влязох в банята. По всичко личеше, че я използват двама души. Сюнгери, туби с паста за зъби, хавлиени кърпи… ето го комплекта за бръснене, но видях и шапка за баня, дамски чехли, на вратата висеше дамска хавлия.
	Не помръдвах, за да не издам присъствието си. Чух изщракването на ключа за осветлението, въздишка, после жената плачливо извика:
	— Защо не ми отговаряш?
	Стиснах зъби, за да се подготвя за новото изпитание, влязох в съседното помещение. Оказа се просторна спалня със същата форма и размери като стаята на Бланш, но много по-жизнерадостна — елегантните тапети бяха светли, липсваха картини на религиозни теми. В алкова вместо молитвен стол имаше тоалетка с голямо огледало, обрамчено с лампички. Срещу тоалетката стоеше двойно легло без балдахин. Русокосата жена на име Франсоаз седеше, подпряна на възглавницата, наметнала беше пухкава розова пелеринка, косата й беше навита на ролки. Внезапно ми се стори смалена, по-дребничка от преди.
	Продължи да говори с все същия плачлив тон на онеправдана жертва:
	— Разбира се, трябваше да прекараш цялата вечер с мама. Как нито веднъж не помисли за мен? Дори Рене, която по принцип е на твоя страна, заяви, че си станал непоносим.
	Извърнах очи от лицето й, сгърчено от умора и негодувание, загледах се в леглото. Забелязах втората възглавница, на нощното шкафче стояха пътническият часовник и кутия цигари. Дори раираната пижама, която носех в хотела, прилежно беше сгъната върху отметнатата завивка.
	Бях решил, че Франсоаз е сестра на Жан дьо Ге и е омъжена за Пол. Сърцето ми се преобърна, защото едва сега разбрах, че тя е съпругата на моя двойник.


>	Пета глава

	Първата ми реакция — абсурдна и машинална, бе да взема пижамата; приближих се до леглото и я грабнах, тръгнах обратно към банята, без да погледна Франсоаз. За мой ужас тя зарида, през сълзи се заоплаква колко е нещастна, задето държа само на майка си, а на нея не обръщам внимание. Стоях в банята и чаках кризата да премине. След малко чух как Франсоаз си издуха носа, заподсмърча и се покашля — звуци, свидетелстващи, че е престанала да плаче и се мъчи да се овладее. Изплаших се, че ще стане и ще ме последва в банята, затова затворих вратата и я заключих — дадох си сметка, че неволно съм постъпил като своя двойник. Тъкмо това би сторил Жан дьо Ге, ако е засрамен, отегчен или и двете. Обзе ме същият гняв, който бях изпитал в хотелската стая, когато се наложи да облека дрехите му. Колко ли забавно щеше да му бъде, ако ме видеше как притискам пижамата до гърдите си и се крия в банята, а жена му лежи в съседната стая — сцена, достойна за фарс, която би предизвикала въодушевлението на публиката в театъра; ненадейно ми хрумна колко тънка е границата между комичното и отблъскващото. Смеем се, за да прогоним страха, понякога отвращението е и привлекателно; зрителите изпадат във възторг от фарс, който се разиграва в спалнята, защото са скандализирани, но тайно се забавляват. Питах се дали Жан дьо Ге е предвидил този момент, или е мислил, както предполагах аз, докато пътувах към замъка, че след час-два пиесата и маскарадът ще свършат. Може би нито за миг не е вярвал, че ще постъпя по този начин. Или като ме е слушал как се оплаквах от безсмисления си живот, от липсата на родственици или близки приятели, си е помислил: „Да се разменим, а?“
	Ако наистина възнамеряваше да избяга и да ме превърне в изкупителна жертва, това означаваше, че не го е грижа за никого в замъка. Майка му и съпругата му, които искрено го обичаха, не означаваха нищо за него. Не се интересуваше какво ще се случи нито с тях, нито с другите — можех да постъпя, както ми скимне. Маскарадът беше толкова жесток, че граничеше с безчовечност. Спрях водата, която капеше във ваната, и се върнах в малката стая. Въодушевлението и спокойствието, които изпитвах, докато вечерях с графинята, преминаха в угнетеност заедно с промяната в настроението й. Спокойно можех да си кажа, че странното й преобразяване е поредният инцидент през тази вечер, граничеща с фантастиката, но ми се прииска да я утеша, незабавно да намеря пакетчето и да го дам на Шарлот. След като разбрах, че киселата Франсоаз е съпруга на Жан дьо Ге, изпитах желание да утеша и нея — сълзите й ме ужасяваха. Докато бяхме в гостната, тези хора ми се струваха нереални, ала сега разкриваха безпомощността си и предизвикваха в мен непознати емоции. Вече не ми беше забавно, че са невинни жертви на глупава и жестока шега. Пък и вече не бях сигурен, че е било шега. По-скоро беше нещо като изпитание на издръжливостта и силата, сякаш Дьо Ге ми казваше: „Точно така. Позволих на близките да ми се качат на главата, да ме управляват. Да видим дали ще се справиш по-добре, ако си на мое място.“
	Взех от масата пакетчето, надписано с буквата Ф. Увито беше в луксозна хартия, под която напипах нещо твърдо. Подържах го, нарочно отново минах през банята и отворих вратата на спалнята. Помещението тънеше в мрак.
	— Будна ли си? — попитах.
	Чух леко шумолене откъм леглото бутонът на нощната лампа изщрака. Франсоаз се поизправи, отново се облегна на възглавницата и се втренчи в мен. Скрила беше ролките за коса под шапчица от мрежеста материя, завързана с розови панделки под брадичката й, вместо с пухкавата пелеринка сега се беше наметнала с шал. Кокетната шапчица изглеждаше нелепо в съчетание с бледото й изнурено лице. Тя се прозина и примигна:
	— Какво искаш?
	Приближих се до леглото:
	— Слушай… прости ми, ако съм те засегнал. Състоянието на мама внезапно се влоши, разтревожих се. Щях да дойда при теб много по-рано, но знаеш колко опърничава е понякога. Виж какво съм ти донесъл от Париж.
	Подадох й пакетчето, тя недоверчиво се втренчи в него. Пусна го върху завивката и въздъхна:
	— Нямаше да ми е криво, ако постъпваше така само от време на време, но се случва толкова често, почти всеки ден. Понякога си мисля, че майка ти ме мрази… и не само тя, всички вие — Пол, Рене, Бланш. Дори Мари-Ноел е безразлична към мен. — С облекчение разбрах, че не очаква да й отговоря. — Съвсем различно беше, когато се оженихме. И двамата бяхме по-млади, страната най-сетне беше свободна от немската окупация, бъдещето изглеждаше прекрасно. Бях толкова щастлива! Постепенно щастието започна да се изплъзва. Не знам дали е по моя или по твоя вина. — Жълтеникавото й лице под грозната шапчица изглеждаше унило, отчаяно.
	— Рано или късно се случва с всички брачни двойки — промълвих. — Трепетът от първата любов се заменя от навик и рутината на ежедневието. Неизбежно е, повярвай. Няма причина да си нещастна.
	— Говорех за друго… Нямаше да ми е мъчно, ако беше само мой. Но тук всички ни се бъркат в живота, настояват да им обръщаш внимание, а най-ужасното е, че не забелязваш как са те обсебили, или не те е грижа.
	Часовете, прекарани в компанията на графинята, бяха минали гладко, но сега се оказах натясно. Чувствах се като в небрано лозе, не знаех какво да кажа.
	— Всичко сякаш ме притиска — продължи тя. — Замъкът, близките ти, полята, нивите и горите. Все едно се задушавам. Отдавна се отказах да върша нещо, да давам нареждания, да променя това или онова по мой вкус — роднините ти ми подсказаха, че го смятат за натрапничество. Явно тук всичко трябва да си е постарому. Известно ли ти е, че през последните месеци единственото разнообразие в живота ми беше да поръчам нови завеси за нашата спалня и покривка с къдрички за тоалетката и че дори това бе прието като безсмислена екстравагантност?
	По погледа й разбрах, че очаква някакво извинение.
	— Съжалявам — промърморих, — но знаеш как е в провинцията. Придържаме се към традициите. Въпрос на навик.
	— Навик ли? — повтори тя. — Как имаш нахалството да го кажеш тъкмо ти! Скимне ли ти, заминаваш под предлог, че имаш някаква работа. Представяш ли си какво е ден след ден да водиш скучно съществуване като мен? Как веднъж не предложи да ме вземеш със себе си! Все обещаваш, че „някой ден“ ще пътуваме заедно, или „следващия път“, вече свикнах с увъртанията ти и дори не те моля. Пък и тъкмо сега е невъзможно… напоследък не ми е добре.
	Опипа пакетчето, което не беше разопаковала; знаех, че при тези обстоятелства съпругът трябва да каже поне няколко утешителни или съчувствени думи, обаче нямах представа какво е състоянието й.
	Ненадейно тя изрече простичко, без да мърмори и да се оплаква:
	— Жан, страх ме е. — Нямах представа какво да отговоря, затова взех пакетчето и започнах да го разопаковам. — Знаеш какво каза доктор Льобрен, когато загубих последното бебе… Не знам какво ще се случи този път, много ми е трудно.
	Почувствах се някак безполезен. Развързах панделката, отстраних опаковката, от кутията извадих друга кадифена кутийка за бижута и я отворих. Вътре имаше медальон с капаче, инкрустиран с перли; отворих го и видях мой миниатюрен портрет… по-точно портрет на моя двойник. Бижуто можеше да се носи и като брошка, защото отзад беше запоена златна игла. Изработката беше великолепна, идеята — блестяща, вероятно купувачът беше дал доста тлъста сума.
	Франсоаз възкликна от изненада и радост:
	— Колко е красив! Трогната съм от вниманието. Все мърморя и се оплаквам, а ти… ти си ми купил такъв прекрасен подарък! Прости ми. — Тя докосна страната ми. Насилих се да се усмихна. — Толкова си мил, че търпиш капризите ми! Да се надяваме, че този етап ще премине и ще се почувствам по-добре. Чувам се как ти казвам горчиви думи, макар че не го искам, мразя се, но не мога да се въздържа.
	Няколко пъти отвори и затвори капачето, усмихна се като дете, което има нова интересна играчка. После закачи медальона на шала си:
	— Погледни, нося своя съпруг до сърцето си. От днес, ако някой ме попита: „Къде е Жан?“, само трябва да отворя медальона. Приликата е невероятна. Сигурно художникът е работил по снимката на предишната ти лична карта. Много мило, че си си спомнил колко харесвах тази фотография. Поръчал си медальона специално за мен в Париж ли?
	— Да — отвърнах. Може би беше вярно, но собствената ми лъжа прозвуча фалшиво.
	— Пол ще се пукне от яд, като го види — продължи Франсоаз. — Предполагам, подаръкът означава, че всичко е минало гладко и пътуването все пак е било успешно. Типично за теб — да ознаменуваш събитието с такъв екстравагантен жест. Знаеш ли, чувствам се толкова безпомощна, когато Пол се оплаква, че може би ще се наложи да закрием фабриката, усещам как намеква за парите ми, които са обвързани с онази нелепа клауза. Но ако ни се роди момче… — Тя се облегна, докосна бижуто. — Доспа ми се. Не се бави. Сигурно си уморен, щом цяла вечер с мама сте обсъждали делови въпроси.
	Изключи нощната лампа, чух я как въздъхна и отпусна глава на възглавницата.
	Върнах се в малката стая, отворих прозореца и се облакътих на перваза. Беше ясна и студена нощ, ярка луна озаряваше небето. Под прозореца зееше тревясалият крепостен ров, заобиколен с каменна стена, покрита с бръшлян, отвъд се простираше някогашната симетрично подредена градина, също обрасла с трева и бурени, където кравите бяха утъпкали нови пътеки и проходи, чезнещи сред мрачни дървета. Малка постройка, умалено копие на кулите близнаци от двете страни на моста над крепостния ров, стърчеше недалеч сред тревата — предположих, че е гълъбарник, наблизо бе завързана детска люлка, едното въже беше скъсано.
	Смътна меланхолия витаеше над притихналата сцена, сякаш някога тук бяха кънтели смехове, кипял беше живот, а сега хората, които като мен гледаха през прозорците на замъка, тъгуваха за отминалите щастливи времена. От време на време дълбоката тишина се нарушаваше от приглушено тупване, все едно от горната част на кладенец се отронваха капки вода и падаха в дълбините му; надвесих се навън, завъртях глава и се ослушах, но не разбрах откъде идва звукът, защото от устата на чудовището-водоливник, което ми се хилеше от стряхата на кулата над мен, не течеше вода.
	Часовникът на селската църква удари единайсет, звукът — остър и лишен от дълбочина, ми се стори предизвикателен като биенето на камбаните на катедралата в Льо Ман, а когато и последната нотка заглъхна, се почувствах още по-нещастен и потиснат, гласът на разума сякаш ми прошепна: „Какво търсиш тук? Бягай, преди да е станало прекалено късно!“
	Отворих вратата към коридора и се ослушах. Замъкът беше притихнал. Дали възрастната графиня вече спеше, успокоена от съдържанието на загадъчното пакетче, което бях дал на Шарлот, или още седеше на креслото? Дали „сестра ми“ Бланш коленичеше на молитвения стол, или от леглото си се взираше в изтезавания Исус? Трогателните думи на Франсоаз не ми излизаха от ума: „Жан, страх ме е.“ Тя не се обръщаше към мен. Тук бях чужд. Принадлежах към друг свят. Нямах място в живота на тези хора.
	Тръгнах по коридора, слязох по стълбището. Тъкмо завъртах валчестата дръжка на вратата към терасата, откъдето за пръв път бях влязъл в замъка, чух стъпки зад мен, обърнах се и видях Рене — беше по халат и чехли, косата й беше разпусната.
	— Къде отиваш? — прошепна.
	— Да глътна малко чист въздух — избърборих първото, което ми дойде наум. — Не можах да заспя.
	— Какво те тормози? Каза, че си уморен и не се чувстваш добре, но това бе извинение само за пред Франсоаз. Чух как излезе от стаята на мама, чаках да се отбиеш при мен. Не видя ли, че вратата ми е отворена?
	— Не.
	Рене недоумяващо ме изгледа:
	— Досещаш се, че щом разбрах за завръщането ти, насърчих Пол да се види с приятелите в клуба. А сега вечерта е пропиляна. Той ще се върне всеки момент.
	— Извинявай — смотолевих. — Мама не можеше да се наговори, невъзможно ми беше да я оставя. Да го отложим за утре, а?
	— За утре ли? — сопна се тя. — Готов си да ме пържиш на бавен огън, след като десет дни остана в Париж! Хм, трябваше да го предположа! Сигурно затова не отговаряше на писмата ми.
	Запитах се дали изглеждам глупав и пасивен, както се чувствах, докато стърчах до вратата и продължавах да стискам дръжката. Преди час-два бях останал с впечатлението, че Рене е моя съюзница и приятелка. Сега беше жена, която е силно разгневена, задето съм я измамил. Дълбоко съжалявах, че не знаех какви са отношенията й с другите членове на семейството, и какъв въпрос искаше спешно и насаме да обсъди с Жан.
	— Извинявай — повторих. — Не разбрах, че държиш да се видим толкова спешно. Защо не изпрати да ме повикат, докато бях при мама? Веднага щях да сляза.
	— Хм, опитваш се да бъдеш саркастичен, така ли? А може би наистина си пиян.
	Тонът й ме подразни. Гневът на майката ме трогна, също и на съпругата, макар и поради друга причина. Нямах време за тази жена, която ненадейно ми беше препречила пътя към бягството.
	— Ще настинеш — промърморих. — Защо не си легнеш?
	Тя се втренчи в мен, задъхано възкликна:
	— Mon Dieu, колко те мразя понякога! — Обърна се и се изкачи по стълбището.
	Отворих вратата, излязох на терасата. С пълни гърди вдъхнах въздуха, който ми се стори чист и сладък след влагата и студа в стаите, чиито прозорци бяха закрити с кепенци. Слязох по стъпалата, посипани с чакъл, скърцащ при всяка моя стъпка, излязох на алеята за коли. Тръгнах наляво към постройките край рова, които вероятно бяха конюшни и гараж, в този момент фаровете на автомобил проблеснаха сред дърветата около стръмния път, който преваляше хълма, колата се насочи към моста и портата към замъка. Вероятно Пол се връщаше от вечерята в клуба. Скрих се зад един кедър, макар че не знаех дали фаровете са ме осветили, след миг колата премина по моста и през портата, зави към гаража. Чух как Пол затръшна вратата на реното, после шум от отварянето на плъзгащата се врата на гаража. След една-две секунди отекнаха стъпки, Пол се приближи до терасата, като мина на сантиметри от кедъра, зад който се криех. Изкачи се по стъпалата и влезе в замъка.
	Изчаках няколко минути. Изоставих прикритието си, предпазливо тръгнах към стената около рова. Оставаха ми няколко стъпки до портата, изведнъж чух приглушено ръмжене. Едва сега забелязах колибката, от която надничаше грамаден ретривър — щом ме зърна, кучето яростно залая. Зашепнах, помъчих се да го успокоя, но животното сякаш още повече се вбеси от гласа ми; изтичах обратно и се скрих зад кедъра, зачаках кучето да млъкне, преди да предприема каквото и да било. Лаят продължи цяла вечност, после премина в ръмжене, накрая затихна; отново излязох иззад дървото, огледах се, вперих поглед в масивните стени на замъка — посивели от времето, заплашителни, но и странно красиви под ярката лунна светлина. Нещо ме подтикна да мина през вратичката в стената; застанах на ръба на крепостния ров, загледах се в запустялата градина, в която денем се разхождаха крави, в призрачните алеи, запустелия гълъбарник и люлката със скъсано въже.
	Шегобиецът, който ме беше въвлякъл в този безумен и абсурден фарс, може би спеше някъде далеч оттук или се присмиваше на объркването ми. Смяташе, че вече е свободен, след като е заел мястото ми. Не се вълнуваше от терзанията на близките си, не го беше грижа каква ще бъде съдбата им, колко жестоко може да бъдат наранени.
	Отново чух звука, който ме беше стреснал, докато стоях до прозореца в гардеробната, но този път беше по-близо — диви кестени трополяха по чакълената пътека отвъд крепостния ров. Нито мъглицата, нито падащият лист или ромоленето на дъжд бяха толкова сигурни предвестници на края на лятото. Звукът беше изпълнен с усещането за есен. Вдигнах глава, загледах се в прозорците, закрити с кепенци, запитах се в коя от кулите е спалнята на старата графиня и в коя — монашеската килия на дъщеря й. Над мен се падаше прозорецът на гардеробната, до него бяха големите прозорци на спалнята.
	Часовникът на църквата отново удари — изминал беше половин час, време беше да напусна замъка. Прекалено дълго се бях задържал сред тези непознати хора. Не смеех отново да мина край кучето и да рискувам то да събуди с лая си цялото домочадие, затова реших да изляза през вратичката, да мина по моста и белия път, да изляза на шосето и да вървя, докато стигна най-близкия град.
	Кестените продължаваха да падат край рова, само че сега наблизо нямаше дървета; един ме удари по главата и тупна до мен. Озадачено вдигнах глава и видях, че прозореца на купичката над гардеробната вече не прилича на тесен тъмен процеп, а на перваза е коленичил някой. Докато гледах нагоре, отново полетя кестен и ме удари по челото, последваха го втори, трети… Хвърляше ги коленичилият, който незнайно защо искаше да привлече вниманието ми. Внезапно се изправи на тесния перваз — беше дете на около десет години, носеше бяла нощница, всяка погрешна стъпка можеше да го запрати в дълбокия ров. Не виждах лицето му, не знаех дали е момче или момиче, усещах само опасността.
	— Върни се в стаята — извиках тихо. Детето не помръдна. Още един кестен ме удари по челото. — Върни се! — извиках отново. — Прибери се, иначе ще паднеш!
	Детето заговори — спокойно и ясно, гласът му беше звънлив като камбанка:
	— Кълна се, че ще се хвърля през прозореца, ако не дойдеш при мен, преди да преброя до сто.
	Не помръднах. Детето отново се провикна:
	— Знаеш, че държа на думата си. Започвам да броя. Ако не си при мен, когато кажа „сто“, кълна се в Светата Дева, че ще скоча. Едно… две… три…
	В обърканото ми съзнание нахлуха откъслечни спомени за висока температура, светци и видения. Едва сега осмислих чутото преди няколко часа. И през ум не ми беше минало, че дълбоко религиозната Мари-Ноел е дете. Момиченцето продължаваше да брои; обърнах се, минах през градинската врата, качих се на терасата и влязох обратно в замъка — за щастие Пол не беше заключил входната врата. Пипнешком се изкачих до първия етаж, отчаяно се оглеждах за задно стълбище, по което да се озова в малката кула, която се падаше над гардеробната. Стигнах до летяща врата, отворих я с ритник, защото вече не се страхувах, че ще ме чуят и ще вдигна всички на крак — мислех само как да предотвратя трагедията.
	Натъкнах се на вита стълба, осветена от мъжделива крушка, хукнах нагоре, като взимах по две стъпала наведнъж. Стълбището водеше до друг лъкатушещ коридор, но точно пред себе си видях врата, иззад нея чух детския глас:
	— Осемдесет и пет, осемдесет и шест, осемдесет и седем…
	Втурнах се в стаята, сграбчих детето, хвърлих го на леглото до стената. Момиченцето с късо подстригана коса извърна към мен грамадните си очи, изведнъж ми призля — беше копие на Жан дьо Ге, съответно имаше фантастична прилика и с момченцето Джон, чийто образ беше погребан в миналото и отдавна забравен.
	— Защо не дойде да ми кажеш лека нощ, татко? — попита малката.


>	Шеста глава

	Тя не ми даде възможност да обмисля отговора си. Скочи от леглото, хвърли се към мен, прегърна ме, обсипа ме с целувки.
	— Хайде, престани! — промърморих, докато се мъчех да се изтръгна от хватката й.
	Малката се закиска, още по-силно се вкопчи в мен, после с маймунска ловкост направи салто и скочи обратно на леглото. Олюля се, ала запази равновесие, седна по турски на ръба и се втренчи в мен, но вече не се усмихваше. Поех си въздух, пригладих косата си, с момиченцето се измервахме с погледи като животни, преди да се вкопчат в двубой на живот и смърт.
	— Е? — подхвърли малката — неизбежното Alors? което е едновременно възклицание, въпрос и язвителен отговор, аз го повторих, за да спечеля време, докато осмисля новото усложнение, което представляваше „дъщеря ми“, после си казах, че най-добрата защита е нападението, и строго попитах:
	— Защо не си в леглото? Казаха ми, че си вдигнала висока температура.
	— Да, имах сутринта, но тази вечер леля Бланш я премери и каза, че е почти нормална. Може би пак се е повишила, защото дълго стоях на прозореца. — Направи ми знак да седна до нея и добави: — Защо не дойде при мен веднага щом се върна?
	Поведението й беше властно, дори малко надменно, сякаш беше свикнала да заповядва. Не й отговорих.
	— Шегобиец такъв! — подхвърли, хвана ръката ми и я целуна. — Маникюр ли си си правил?
	— Не.
	— Ноктите ти имат друга форма, ръцете ти са по-гладки. Предполагам, Париж действа така на мъжете… Освен това миришеш различно.
	— Така ли? Как мириша?
	Малката сбърчи нос:
	— Като лекар или свещеник. Или като непознат, който идва на чай.
	Смаяно я изгледах, избърборих, че съжалявам.
	— Няма значение. Скоро ще изчезне. Явно си се движил сред висшите кръгове. Я кажи, тази вечер говорихте ли за мен?
	До този ден не бях имал досег с деца, но интуицията ми подсказа, че трябва да сложа малката на мястото й.
	— Не! — отвърнах.
	— Лъжеш. Жермен ми каза, че по време на обяда не са говорили за друго. Е, били поразстроени и от закъснението ти. Къде беше? Защо се забави?
	Реших да кажа истината, доколкото е възможно:
	— Пренощувах в един хотел в Льо Ман.
	— Виж ти! Колко странно! Уморен ли беше?
	— Пийнах повечко, паднах и си ударих главата. Освен това мисля, че по погрешка съм изпил приспивателно:
	— Ако не го беше изпил, щеше ли да си отидеш?
	— За какво говориш?
	— Щеше ли да заминеш някъде и да не се върнеш?
	— Не те разбирам.
	— Светата Дева ме предупреди, че може да не се върнеш. Затова вдигнах температура. — Мари-Ноел вече не се държеше властно. Наблюдаваше ме внимателно, не откъсваше поглед от лицето ми. — Забрави ли какво ми каза, преди да заминеш за Париж?
	— Какво ти казах?
	— Че някой ден, ако животът ти стане прекалено труден, ще изчезнеш и повече няма да се прибереш вкъщи.
	— Не си спомням да съм го казал.
	— Обаче аз си спомням. После чух чичо Пол да разправя на другите, че имаме неприятности и че си заминал за Париж да уредиш нещата, но той не се надявал да успееш. Помислих си: „Сигурно сега ще изчезне.“ Събудих се през нощта и повърнах, Светата Дева дойде при мен, застана до леглото ми… изглеждаше много тъжна.
	Не издържах прямия поглед на момиченцето. Извърнах очи, взех протъркания плюшен заек, захвърлен на леглото, разсеяно задърпах единственото му ухо.
	— Ако не се бях върнал, какво щеше да направиш? — попитах.
	— Щях да се самоубия.
	Хванах крачката на заека, задвижих го да танцува на леглото. Смътно си спомнях, че като малък много се смеех на танцуващия заек. Мари-Ноел не се засмя. Взе плюшеното животинче и го скри зад възглавниците.
	— Децата не се самоубиват — казах й.
	— Тогава защо толкова бързо се качи при мен?
	— Можеше да се подхлъзнеш.
	— Как не! Държах се за рамката. Често се качвам на перваза… Но ако не се беше върнал у дома, нямаше да се хвана, а да скоча и да умра. После щях да горя в ада. Но предпочитам да се обрека на вечни мъки, отколкото да живея без теб.
	Отново я погледнах — овално личице, късо подстригана коса, пламенни очи. Страстното й изявление, подхождащо на религиозна фанатичка, не на дете, ме потресе. Отчаяно затърсих най-подходящите думи.
	— Колко си годишна? — попитах.
	— Много добре знаеш, че на следващия ми рожден ден ще стана на единайсет.
	— Точно така. Животът е пред теб. Имаш майка, баба, лели — всички те обичат, а ти бръщолевиш врели-некипели, че ще се хвърлиш от прозореца, ако ме няма.
	— Но аз не ги обичам, татко. Обичам само теб.
	Боже мили! Умирах за една цигара. Машинално зарових в джобовете си, малката скочи от леглото, изтича до малкото бюро под прозореца, извади от чекмеджето кибрит, като мълния се стрелна към мен, драсна една клечка:
	— Ще те питам нещо. Вярно ли е, че шарката е опасна за неродените бебета?
	Промяната в настроението й ме изуми.
	— Не знам — промърморих.
	— Мама каза, че ако се разболея и после я заразя, тя ще предаде болестта на братчето и то ще се роди сляпо. Така ли е?
	— Не мога да ти отговоря. Не разбирам от тези неща.
	— Ако братчето е сляпо, ще го обичаш ли?
	Вече не беше сериозна, а се държеше като палаво дете. Изправи се на пръсти, затанцува из стаята, заставаше ту на единия, ту на другия си крак, правеше пируети. Не знаех какво да отговоря. Докато танцуваше, тя не откъсваше поглед от мен.
	— Ще бъде много тъжно, ако бебето се роди сляпо — измънках неубедително.
	— Ще го дадете ли в приют?
	— Не. Ще го гледаме вкъщи. Достатъчно по тази тема! Така или иначе, това няма да се случи.
	— Не бъди много сигурен. Ако съм болна от шарка, значи съм заразила и мама…
	Неволно се беше изтървала, а пък аз нямаше да пропусна да се възползвам.
	— Преди малко каза, че си се разболяла, защото си се изплашила да не би да не се върна — прекъснах я. — И думичка не спомена за шарка.
	— Вдигнах висока температура, понеже при мен дойде Светата Дева. Това е знак за Божието благоволение — отвърна тя.
	Престана да танцува, просна се на леглото, придърпа завивката върху лицето си. Изтръсках пепелта от цигарата в чинийка от сервиза за кукли. До прозореца, на който Мари-Ноел се беше качила, за да ме замерва с кестени, имаше друг тесен процеп, под него тя беше поставила импровизиран молитвен стол — дървена касетка, покрита с парче брокат. Над него висяха разпятие и броеница, между двете свещи върху молитвения стол стоеше статуя на Мадоната. На стената имаше картини, изобразяващи Светото семейство, на една табуретка седеше кукла, голото й тяло беше изрисувано с червени петна, изобразяващи кръв, в сърцето й беше забита перодръжка. На шията й беше завързана картичка с надпис: „Мъченичеството на свети Себастиан“. На пода бяха разхвърляни играчки, далеч по-подходящи за дете, отколкото молитвения стол, на нощното шкафче имаше снимка на Жан дьо Ге с военна униформа — беше много млад, очевидно фотографията беше заснета преди раждането на дъщеря му.
	Изгасих цигарата и се изправих. Детето, скрито под завивката, не помръдна.
	— Мари-Ноел, обещай ми нещо. — Отново никаква реакция. Предположих, че малката се преструва на заспала. Нямаше значение. — Обещай, че повече няма да се качваш на прозореца.
	Тя не помръдна, но чух някакво леко драскане, което престана, после отново започна, обаче по-силно. Разбрах, че тя чегърта стената до леглото, за да подражава на мишка или плъх. След малко изписука и зарита.
	В паметта ми изплуваха отдавна забравени упреци, които бях чувал от възрастните.
	— Не е нито смешно, нито много умно — казах. — Ако не ми отговориш веднага, няма да ти кажа лека нощ. — Вместо отговор тя изписука по-високо и по-ожесточено зачегърта стената. — Както искаш! — сопнах се и отворих вратата. Бог знае какво възнамерявах да докажа с този жест — малката владееше положението, трябваше само да се качи на прозореца, за да го докаже.
	За моя радост и облекчение заплахата подейства. Мари-Ноел отметна завивката, седна на леглото и протегна ръце. Колебливо се приближих до нея.
	— Ще обещая, ако и ти обещаеш нещо — промълви.
	Желанието й беше логично, но усетих, че ме дебне капан. Само Жан дьо Ге можеше да се справи с положението. Аз не разбирах децата, не знаех как да се отнасям с тях.
	— Какво да обещая? — попитах.
	— Да не ме изоставяш. А пък ако се наложи завинаги да напуснеш замъка, да ме вземеш със себе си.
	Отново се престорих, че не забелязвам изпитателния й поглед. Положението беше абсурдно. Вече бях успокоил майката и съпругата. Трябваше ли да се предам и на дъщерята?
	— Виж какво — промърморих, — възрастните не се обвързват с подобни обещания. Никой не може да предскаже бъдещето. Представи си, че отново избухне война…
	— Говорех за друго, не за война — прекъсна ме тя.
	Тонът и думите й бяха странни за дете, повече подхождаха за човек, помъдрял от житейския опит. Щеше ми се Мари-Ноел да е по-голяма или по-малка… или по-различна. Може би щях да се осмеля да кажа истината на поотрасла девойка, не и на десетгодишно момиченце, което още не се е изтръгнало от тайнствения свят на детството.
	— Е? — подхвърли тя. Изглеждаше спокойна и сериозна като зрял човек, който чака съдбовно решение. Запитах се защо Жан дьо Ге и е намекнал, че може да напусне дома си и да изчезне. Дали за да я принуди да му се подчинява, както бях сторил самият аз преди малко? Или го е сторил нарочно, та когато се случи, тя да бъде подготвена.
	— Не мога да ти обещая — заявих.
	— Знаех си — прошепна малката. — Животът е суров, нали? Остава ни само двамата с теб да се надяваме за най-благоприятния изход — ти да останеш у дома, а пък аз да не умра млада.
	Спокойният й, някак пророчески тон ми се стори по-страшен отколкото всякакъв изблик на чувства. Тя отново целуна ръката ми. Реших да рискувам:
	— Слушай, обещавам, че ако реша да замина завинаги, първо ще кажа на теб. Може да не съобщя на другите, но на теб ще кажа.
	— Да, така е честно — кимна тя.
	— А сега заспивай.
	— Добре, татко. Моля те, завий ме.
	Подпъхнах одеялото под дюшека, за да не се измъква. Малката ме наблюдаваше. Предположих, че очаква да я целуна.
	— Лека нощ — рекох. — Приятни сънища. — Целунах я по страната.
	Беше прекалено слаба, очите й изглеждаха грамадни сред мъничкото личице.
	— Трябва да се храниш повече — промърморих.
	— Защо стоиш като на тръни? — изтърси тя.
	— Не е вярно.
	— Приличаш на човек, който лъже.
	— Непрекъснато лъжа.
	— Знам. Не и мен.
	— Стига приказки. Заспивай.
	Излязох, но останах пред вратата и се заслушах. Не чух никакъв шум, затова слязох по стълбището, минах през вратата, тапицирана със зелено сукно, и се върнах в гардеробната.
	Изведнъж ме налегна силна умора. Беше тихо, никой не се беше събудил от стъпките ми, когато бях изтичал нагоре към купичката, нито от лая на кучето. На пръсти влязох в банята, застанах до отворената врата на спалнята и се ослушах. Франсоаз дори не се размърда. Приближих се до леглото и по равномерното й дишане разбрах, че спи дълбоко. Върнах се в малката стая, съблякох се, влязох във ваната. Водата беше изстинала, но не посмях да добавя топла, да не би да събудя Франсоаз. Избърсах се с хавлиена кърпа, сложих пижамата, с която бях в хотела, взех халата, преметнат на облегалката на стола. Сресах се с четките на моя двойник, както бях сторил и сутринта, приближих се до масата и взех пакета, надписан с инициалите М. Н. По големината и формата предположих, че вътре има книга. Внимателно развързах панделката, развих хартията. Наистина беше книга, озаглавена „Малкото цвете“, вътре беше пъхната цветна репродукция на света Тереза. На титулната страница Жан дьо Ге беше написал: „На моята скъпа Мари-Ноел с много обич. Татко.“ Отново опаковах книгата и я оставих на масата при другите пакети. Предполагах, че той е избрал много внимателно подаръците. Нямах представа какво беше купил за майка си, но явно й беше крайно необходимо. Медальонът пресуши сълзите на съпругата му, върна й увереността в обичта му и й помогна да заспи. Книгата, която несъмнено щеше да стои отворена до снимката му на нощното шкафче в детската стая, щеше да подхранва въображението на дъщеря му, за да продължи тя да получава видения и да мечтае, което донякъде щеше да успокои съвестта му… ако той изобщо имаше съвест, в което се съмнявах. Отново се облегнах на перваза на отворения прозорец — дивите кестени все така падаха от дърветата и тупкаха на чакълената пътека отвъд крепостния ров, от влажната трева се вдигаха тънки струйки мъгла и пълзяха към мрачните дървета.
	Никой няма право да си играе с живота на хората, да се намесва в чувствата им. Всяка дума, поглед, усмивка, намръщване оказват влияние на ближните, предизвикват радост или омраза, всички човеци са свързани с верига без начало и край, затова борбата за съществуване на всекиго зависи от другия.
	Жан дьо Ге беше постъпил несправедливо. Избягал беше от ежедневието си, обърнал бе гръб на чувствата, които сам бе предизвикал. Поведението на хората под този покрив щеше да е съвсем различно, ако той не им беше причинил нещо. Възрастната графиня нямаше да ме гледа умоляващо и ужасено, Бланш — да се преструва, че не ме забелязва, Рене нямаше да ми направи скандал на стълбището, съпругата — горчиво да ридае, момиченцето нямаше да заплаши да се хвърли през прозореца. Жан дьо Ге се беше провалил. Беше по-голям неудачник от мен. Затова ме заряза в хотела в Льо Ман и изчезна. Постъпката му не беше злонамерена шега, а признание за поражение. Вече знаех, че той няма да се върне, дори няма да си направи труда да разбере какво се е случило. Можех да постъпя както намеря за добре, да напусна дома му или да остана. Ако не го бях срещнал, вече щях да бъда в манастира „Гранд Трап“ и да се опитвам да разбера как да живея с мисълта, че съм неудачник. Щях да присъствам на църковната служба, да кажа първата си молитва. Ала сега това нямаше да се случи, бях сам. Не, не бях сам, а част от живота на тези хора. Доскоро чувствата на другите не ме засягаха, вълнувах се само от своите емоции и от битието и мотивите на исторически личности, отдавна легнали в гроба. Сега ми се предоставяше възможност да променя живота си… но чрез измама. Ала не вярвах, че делата, изградени върху лъжа, водят до нещо положително. Според мен лъжите по-скоро предизвикваха неприятности, войни, нещастия. Може би в манастира щях да науча отговора и на този въпрос, но вместо сред монасите бях в чужд дом.
	Дръпнах се от прозореца, влязох в спалнята, свалих халата и чехлите. Легнах до бедната жалка съпруга на моя двойник, която спеше дълбоко, успокоена от неговия подарък, и прошепнах:
	— Господи, какво да правя? Да избягам ли оттук или да остана?
	Отговор нямаше, само въпроси.


>	Седма глава

	Спах непробудно, а когато се събудих, кепенците бяха отворени, дневната светлина изпълваше стаята, жената до мен я нямаше. От банята се чуваха гласове; облегнах глава на сключените си длани, огледах се — светлите раирани тапети бяха в дисонанс с тъмната ламперия и масивните мебели, които може би не бяха премествани повече от петдесет години. Някой беше опитал да разведри обстановката, завесите бяха светли, тоалетката в алкова беше с покривка с къдрички. Столовете също бяха тапицирани с раирана дамаска, за да са в тон с тапетите, но при по-внимателно вглеждане десенът — розов на отровнозелени райета, дразнеше окото.
	Вероятно спалнята беше и будоар — изящно бюро стоеше до камината, имаше масичка, шкаф с порцеланови чаши, библиотека; странно, но вместо помещението да изглежда по-уютно, се получаваше обратният ефект. Мебелите бяха бездушни като на витрината на магазин; а може би жената, която ги беше подредила, искаше да се обкръжи с предмети, изглеждали различно в друга обстановка, които обаче тук създаваха впечатление за безразборно струпване.
	Гласовете секнаха, някой пусна и спря водата, проехтяха отдалечаващи се стъпки. Затръшна се врата, някъде зазвъня телефон, изрева двигател на потегляща кола, настъпи тишина, после чух бръскането на метла в коридора. Сънят беше оказал странно въздействие върху мен. Събудих се променен. Нямаше и помен от терзанията, които ме бяха измъчвали предишната вечер. Обитателите на замъка отново ми се струваха като кукли на конци, пак се усещах жертва на лоша шега. Снощи бях доловил колко нещастни са хората около мен, изпитал бях толкова силно състрадание към тях и към себе си, та ми се бе сторило, че съдбата е предопределила да поправя всички злини и в техния, и в моя живот. Сега обаче бях на друго мнение. Не носех никаква отговорност, престоят ми в замъка беше само забавно приключение. Не ме засягаше, че Жан дьо Ге е станал жертва на близките си и е избягал, за да се избави от задълженията. Несъмнено те бяха виновни колкото него. Вече гледах на невъзможното положение като на забавно продължение на отпуската ми, а когато нещата излезеха от контрол, както неминуемо щеше да се случи, можех да си замина. Опасността някой да разбере измамата се беше разминала. Майката, съпругата и дъщерята на Жан дьо Ге не се бяха усъмнили в самоличността ми. Каквито и гафове да направех в бъдеще, щяха да бъдат обявени за поредния ми каприз или приписани на поредния ми пристъп на гняв поради простичката причина че бях извън подозрение. Нито един шпионин, работещ в полза на дадена държава, не разполагаше с толкова съвършено прикритие, с такава възможност да научи слабостите на околните и да се възползва от тях… стига да пожелае. Всъщност какво желаех? Снощи исках да лекувам душевни рани. Тази сутрин — да се забавлявам. Нищо не ми пречеше да съчетая едното с другото.
	Дръпнах старомодния шнур над леглото, за да позвъня на прислугата. Бръскането на метлата престана, някой почука на вратата. Извиках: „Влез!“, на прага застана румената камериерка, която снощи бе ми поднесла вечерята, и попита:
	— Господин графът спа ли добре?
	Отговорих утвърдително, поисках да ми донесат кафе. Поинтересувах се къде са членовете на семейството, девойката отговори, че госпожа графинята била неразположена и решила да пази леглото, госпожицата била на черква, господин Пол отишъл в стъкларската фабрика, Мари-Ноел тъкмо била станала, а мадам Жан и мадам Пол били във всекидневната. Благодарих й, тя излезе. От разговора, продължил по-малко от две минути, научих три важни подробности: съдържанието на тайнственото пакетче не беше подобрило състоянието на възрастната жена, семейството притежаваше фабрика за стъкло, тъмнокосата Рене беше съпруга на Пол.
	Станах, отидох в банята и се избръснах.
	Гастон ми поднесе кафето в гардеробната; вече не носеше униформа и гамаши, а раирано сако на камериер. Посрещнах го сърдечно, сякаш беше отдавнашен приятел.
	— Май днес сте в по-добро настроение — отбеляза той и сложи подноса на масичката. — Не е толкова лошо да сте си у дома, а?
	На въпроса му кои дрехи да ми приготви отвърнах, че ще облека каквото според него отговаря на днешната утрин.
	Той се поусмихна:
	— Не дрехите, а човекът, който ги носи, създава радостно настроение. Днес господин графът грее като слънце.
	Казах, че съм разтревожен за състоянието на майка ми. Гастон направи гримаса:
	— Знаете как е. С напредването на възрастта хората започват да се чувстват самотни и изплашени, ако нямат вътрешна сила. Физическото състояние на госпожа графинята е по-добро отколкото на когото и да било в Сен Жил, тя се радва и на здрав разум, но духът й е слаб. — Приближи се до гардероба, извади кафяво сако от туид и започна да го четка.
	Наблюдавах го, докато отпивах от кафето. Мислех си колко различно щеше да бъде, ако се намирах в Тур или в Блоа, а Гастон беше прислужник в хотел. Щеше да ме попита с учтивостта и безразличието, типични за тези служители, дали градът ми е харесал, дали ще дойда отново следващата година и да ме забрави начаса, след като му дам бакшиш, свали куфарите ми и закачи на таблото ключа от стаята. Гастон беше мой приятел, но се чувствах като Юда, докато го наблюдавах.
	Облякох дрехите, които той ми приготви — усещането беше странно, сякаш носех одеждите на мъртвец, с когото съм бил близък. Вчера не се чувствах така с пътническия костюм, но сакото от туид беше някак… лично. От него лъхаше позната миризма — тръпчива, не и неприятна; знаех, че е било носено в гората и под дъжда, лежало е върху високата лятна трева, опушвано е било от дима на огньове, запалени на открито. Необяснимо защо си спомних как по време на тържествени церемонии древните жреци са се обличали в кожите на животни, принесени в жертва, защото са смятали, че така ще станат по-могъщи.
	— Господин графът ще ходи ли във фабриката? — попита Гастон.
	— Не и тази сутрин. Пол спомена ли, че ме очаква?
	— Както обикновено господин Пол ще се върне за обяд. Може би смята, че следобед ще отидете заедно във фабриката.
	— Колко е часът?
	— Минава десет и половина, господин графе.
	Оставих го да прибере дрехите ми, в спалнята камериерката оправяше леглото. Слязох на долния етаж, лъхна ме хладната безучастна миризма на политура, така противоречаща на грамадния разпнат Исус на стената. От всекидневната се чуваха приглушени женски гласове; нямах желание да общувам с дамите, затова безшумно се промъкнах през отворената врата към терасата, излязох и след малко се озовах под кедъра, където се бях крил снощи. Беше златен есенен ден, слънцето не приличаше, а превръщаше небето в полупрозрачен купол, от влажната земя се излъчваше топлина, въздухът беше мек и приятен. Замъкът — изящен и величествен, защитен от старинните стени около крепостния ров, приличаше на остров, разделен от селото и черквата, шосето с липите и песъчливия път; тук животът не се беше променял от столетия, чужди му бяха пощальонът, яхнал велосипед, когото видях да минава край църквата, или камионетката за доставки, обслужваща близката пекарна.
	Някой пееше край портата към стопанските сгради; завих наляво, за да не налетя на кучето, и видях жена, коленичила до вир, образуван от реката край крепостната стена. Жената переше чаршафи, като ги търкаше върху дъска, сапунената вода плискаше и преливаше от вира; непознатата вдигна ръка, покрита със старчески кафеникави петна, отметна от челото си кичур рядка коса, усмихна се и подвикна:
	— Добър ден, господин графе.
	Намерих вратичка в стената, минах по тясното мостче, което прехвърляше крепостния ров, свърнах наляво, за да заобиколя гаража и конюшнята, и се озовах край обор сред слама и разкаляна земя; наблизо, на площ около три-четири акра, се простираше зеленчукова градина, обградена със стена от неодялани камъни, отвъд се мержелееха ниви и гъста гора. Близо до обора се издигаше златистокафява копа сено, в подножието и бяха натрупани тъмнорозови, жълти и зеленикави тикви, гладки и заоблени като задничета на момченца, върху тях бяха оставени гребло и вила, най-отгоре се беше настанила бяла котка и примигваше срещу слънцето.
	Подът в краварника беше току-що измит, водата се оттичаше в тясна канавка, но приятната миризма на крави и тор, примесена с остър дъх на мляко, бе полепнала по стените и дървените прегради. Обърнах се и видях как откъм сайванта се появи някаква старица, нарамила кобилица с празни ведра, дървените й обувки трополяха по каменния под; усмихна ми се с беззъбата си уста, избърбори нещо като „Добр’утро, г’усин графе“ и продължи да говори бързо, като поклащаше глава и се смееше, а пък аз мълчах като пън, защото не разбирах нито думичка, толкова силен беше акцентът й.
	Махнах й и се отдалечих, минах край грамаден куп ябълки, приготвени да бъдат пресовани за сайдер, закрачих между лехите в зеленчуковата градина — капчици роса още блещукаха по лилаво-зелените листа на цвеклото, тръпчивият им земен мирис се смесваше с миризмата на изсъхнали слънчогледи, пелин и малинаци — минах през друга врата в стената, озовах се в парка, където падащите листа на кестените нашарваха в зелено и златисто песъчливата пътека. Всъщност бе доста пресилено да нарека „парк“ площта около замъка — гълъбарникът се намираше сред пасище за добитъка, което пък се простираше чак до гората, а пътеките сред дърветата започваха от едно място като стрелки на часовник и се разклоняваха във всички посоки на компаса. Сред долчинката в центъра се издигаше обрасла с лишеи статуя на богинята на лова, каменните й одежди бяха нащърбени, дясната й ръка липсваше.
	Тръгнах нагоре по една от дългите пътеки, обърнах се — от това разстояние замъкът приличаше на картина в рамка. Синьо-черният покрив, купичките, високите комини, стените от варовик се бяха смалили до размерите на къщичка от приказките — зданието вече не беше обитавано от хора, които се радват и страдат, а се бе превърнало в илюстрация от албум или в платно от картинна галерия, което за миг привлича вниманието ни с красотата си, после го забравяме.
	Върнах се, отново минах край осакатената Артемида, приближих се до гълъбарника, където сега беше струпано сено, но вътре още виеха гнезда ветрилоопашати гълъби, наперено влизаха и излизаха през пролуките, кланяха се, разперваха опашки. В този момент някой отвори високите прозорци на всекидневната, Франсоаз и Рене излязоха на терасата и ми замахаха, малката Мари-Ноел се шмугна между тях, втурна се към мен и завика: „Татко… Татко…“, без да обръща внимание на майка си, която я гълчеше да се върне. Прекоси мостчето над крепостния ров, засили се и скочи — за да не ме повали, я хванах във въздуха, все едно беше балерина. Тя се вкопчи в мен, разроши косата ми:
	— Защо не си във фабриката? Чичо Пол много се ядоса, че не отиде с него.
	— Успах се заради теб — казах и я пуснах. — Бягай вкъщи, не чуваш ли, че майка ти те вика?
	Мари-Ноел се разсмя, хвана ме за ръката и ме задърпа към люлката до гълъбарника:
	— Вече не ми е лошо. Много съм добре — нали ти се върна! Оправи ми люлката, моля те.
	Докато непохватно се мъчех да завържа скъсаното въже, тя ме гледаше, бърбореше каквото й дойде наум, задаваше въпроси, на които не се налагаше да отговарям; като свърших, скочи на седалката и се засили, под късата пола тънките й крачета бяха гъвкави като на маймунка, страните й пламтяха, но иначе беше бледа като платно.
	Помислих си, че иска да я засиля още повече — заобиколих люлката, но Мари-Ноел внезапно скочи на земята и ме хвана за ръка; тръгнахме без посока, а когато стигнахме пътеката, малката се наведе да събере кестени, напълни джобчето на роклята си, останалите хвърли.
	— Всички хора ли харесват момчетата повече от момичетата? — изтърси ни в клин, ни в ръкав.
	— Глупости. Откъде ти хрумна?
	— Каза ми го леля Бланш, обаче сред светците повечето са жени, затова в рая е много весело… Искаш ли да се надбягваме?
	— Не.
	Тя хукна пред мен като пъргаво жребче, профуча през градинската врата към терасата, откъдето бях минал снощи. Погледнах нагоре към прозорчето на стаята й, едва сега видях колко високо е первазът от земята. Малката се изкатери на стената над рова, запромъква се между преплетения бръшлян, скочи близо до арката, а кучето, което се приличаше на слънце, стана, протегна се, замаха с опашка; момиченцето отвори вратичката на колибката и го пусна. Песът залая, като ме видя да се приближавам, и макар че Мари-Ноел извика: „Какво ти става, приятел?“, животното заръмжа и остана до нея, сякаш я пазеше.
	— Престани, Сезар! — сопна се тя и дръпна нашийника му. — Май внезапно си ослепял, та не познаваш господаря си!
	Кучето отново завъртя опашка, близна ръката й, но не помръдна; интуицията ми подсказа, че ако се приближа, отново ще заръмжи, а усилията ми да се сприятеля с него само ще подсилят подозрението му.
	— Остави го. Не го дразни — промърморих.
	Малката пусна нашийника, песът тромаво препусна към мен, подуши ме, равнодушно се обърна и зарови нос сред бръшляна.
	— Не ти се зарадва! — промълви Мари-Ноел. — Много странно. Може би е болен. Ела, Сезар.
	— Не го закачай. Нищо му няма.
	Тръгнах към замъка, песът се поколеба, но не ме последва, а се загледа в момиченцето, което изтича до него, опипа хълбоците му, докосна носа му.
	Загледах се в моста и селото отвъд, видях как някаква жена слезе по хълма, на който се издигаше черквата, и се приближи до портата между двете кули на входа. Носеше черни дрехи и старомодна шапчица без периферия, под мишница стискаше молитвеник. След секунди видях, че е Бланш. Без да поглежда нито наляво, нито надясно, очевидно безразлична към всичко, което я заобикаля, тя вървеше с изпънати рамене, сякаш беше глътнала бастун. Премина по алеята за коли и тръгна към стъпалата към терасата. Каменното й лице не се промени дори когато Мари-Ноел се спусна да я посрещне.
	— Сезар започна да ръмжи срещу татко — провикна се малката — и не се зарадва, като го видя. Досега не се е случвало. Мислиш ли, че е болен?
	Бланш погледна кучето, което пристъпваше към нея и махаше с опашка.
	— Нека го затворят в колибката, ако никой няма да го води на разходка — промърмори и се изкачи по стъпалата — очевидно не проявяваше никакъв интерес към поведението на кучето. — Предполагам, че вече си по-добре, щом си излязла, следователно няма причина да отлагаме следобедните уроци.
	— Днес няма да уча, нали, татко?
	— Защо не? — подхвърлих с надеждата да предразположа намусената Бланш. — Попитай майка ти, тя знае.
	Бланш не продума; отмина ме, сякаш не съществувах, и влезе в къщата. Мари-Ноел хвана ръката ми и гневно я раздруса:
	— Защо днес ми се сърдиш?
	— Не ти се сърдя.
	— Лъжеш. Не искаш да си играем, изпращаш ме да питам мама за уроците, сякаш се интересува от мен. Много добре знаеш, че й е все едно.
	— Аз ли трябва да нареждам на всекиго какво да прави?
	Тя озадачено се втренчи в мен:
	— Разбира се. Нали все командваш.
	— Добре тогава — казах строго. — Не бива да пропускаш уроците. А сега ела да видиш какво съм ти донесъл от Париж.
	Ненадейно ми хрумна, че раздаването на подаръци ще мине по-гладко, ако ги връча, когато седнем да обядваме, вместо на всекиго поотделно. Но малката трябваше да получи още сега подаръка като компенсация, задето бях взел страната на леля й.
	Влязохме в гардеробната, Мари-Ноел се приближи до масата, подадох й пакета. Тя разкъса хартията и като видя заглавието, радостно възкликна и притисна книгата до гърдите си:
	— Тази ми е любимата! Скъпи, миличък татко, как винаги познаваш какво искам?
	Въодушевено се спусна към мен, хвърли ми се на шията, отново долепи страна до моята, обсипа ме с целувки. Този път бях подготвен, повдигнах я и я завъртях — усещането беше все едно играя с лъвче, дългокрако кученце или друго малко животинче, привличащо с невинността и грацията си. Странно, но не се почувствах неловко, дори се хванах, че реагирам като истински баща. Дръпнах я за косата, погъделичках я по шията, смеех се заедно с нея, естественото й поведение ми вдъхна самоувереност, престанах да се страхувам от себе си и от нея. Ако това сърдечно дете знаеше, че съм чужд човек, щеше да изпита страх и отвращение, веднага да се отдръпне и да прояви към мен същото безразличие като кучето. Не го правеше, значи играех ролята си безупречно.
	— Трябва ли да уча днес? — намръщи се тя; интуитивно беше усетила разнежването ми и се опитваше да се възползва.
	— Не знам. Ще решим по-късно. — Пуснах я, върнах се до масата, втренчих се в пакетчетата. — Искам да се посъветвам с теб. Купих по нещо за всички. Снощи дадох подаръците на майка ти и на баба ти. Какво ще кажеш да оставим пакетите в трапезарията и като седнем на масата, всеки да отвори своя.
	— Донесъл си подаръци за чичо Пол и леля Рене ли? — възкликна малката. — Нито той, нито тя имат рожден ден.
	— Така е, обаче подаръци не се дават само по случай някакъв празник. Те са израз на добри чувства. Има и нещо за леля ти Бланш.
	— Сериозно ли? — Тя се ококори.
	— Защо не?
	— Ама ти никога не й подаряваш нищо… даже за Коледа и Нова година!
	— Този път съм й купил нещо. Може да подобри настроението й.
	Мари-Ноел продължи да се взира в мен, загриза ноктите си.
	— Според мен не трябва да оставяш подаръците на масата — смотолеви разтревожено. — Ще прилича на голям празник. Няма да стане нещо, за което не си ми казал, а?
	— Не разбирам… За какво говориш?
	— Братчето ми няма да се роди днес, нали?
	— Не, разбира се. Как ти хрумна?
	— Ами… влъхвите донесли дарове на малкия Исус… Знам какво си подарил на мама, защото я видях да го носи. Тя каза на леля Рене, че не е трябвало да хвърляш толкова пари, обаче така разбрала колко държиш на нея.
	— Видя ли? Хубаво е от време на време да правиш подаръци.
	— Да, но когато подаръкът е специален, не бива да го даваш пред всички. Радвам се, че не остави моя в трапезарията. Какво си донесъл на другите?
	— Ще видиш по-късно.
	Тя коленичи и разгърна книгата на пода; хрумна ми колко е интересно, че децата неизменно четат, проснати по корем, рисуват прави и предпочитат да се хранят на крак. Запитах се дали не трябва да се поинтересувам за състоянието на „майка ми“, обърнах се към Мари-Ноел:
	— Ела да проверим дали баба ти е по-добре.
	Тя промърмори, без да откъсне поглед от книгата:
	— Не бива да я безпокоим. Така каза Шарлот.
	Въпреки това се качих на горния етаж — бях изпълнен с необяснима самоувереност.
	Лесно намерих пътя до стаята на възрастната дама. Почуках, но никой не ме покани да вляза, дори териерите не залаяха. Предпазливо открехнах вратата, видях, че стаята тъне в мрак, кепенците бяха затворени, завесите — спуснати. Приближих се до леглото, наведох се; старицата лежеше по гръб, придърпала беше завивката чак до брадичката си, дишаше тежко, лицето й беше пепелявосиво. Въздухът беше застоял, спарен. Колко ли тежко беше заболяването на графинята? Пък и тази Шарлот — как можеше да я остави сама в подобно състояние? Не можех да преценя дали спи или само лежи със затворени очи, затова шепнешком я попитах дали иска нещо, ала тя не отговори. Тежкото и дишане напомняше болезнено хъркане. Излязох, безшумно затворих вратата, тръгнах по коридора и се сблъсках с Шарлот.
	— Как е графинята? — попитах. — Отбих се да я видя, но май не ме чу.
	В черните й очички долових изненада.
	— Ще спи до следобеда, господин графе — прошепна тя.
	— Лекарят прегледа ли я?
	— Лекарят ли? — повтори прислужницата. — Не, разбира се.
	— Трябваше да го повикате, щом е болна.
	Жената ме изгледа:
	— Кой ви каза, че е болна? Нищо й няма.
	— От Гастон разбрах, че…
	— Само съобщих на другите от персонала, че както обикновено, не бива да безпокоят госпожа графинята.
	Говореше малко дръпнато, все едно несправедливо я обвинявах за прегрешение, което не е извършила, разбрах, че съм допуснал грешка, като я заразпитвах за състоянието на бодната… всъщност излизаше, че старицата не е болна, само спи дълбоко.
	— Вероятно не съм разбрал какво каза Гастон — промърморих. — Стори ми се, че спомена нещо за болест.
	Върнах се в гардеробната за подаръците, които възнамерявах да раздам на нищо неподозиращите родственици. Малката все така лежеше по корем на пода и толкова беше погълната от книгата, че ме забеляза едва когато я побутнах с крак.
	— Знаеш ли, татко, била е обикновено момиченце като мен. Когато била малка, никой не подозирал какви способности има. Понякога била непослушна, създавала главоболия на родителите си. После Бог я избрал да стане негова пратеничка и да утеши стотици хиляди хора.
	Взех пакетчетата:
	— Такива неща не се случват често. Светците и светиците са голяма рядкост.
	— Родена е в Алансон, татко, толкова близо до нашия замък. Дали пък във въздуха няма нещо, което превръща хората в светци, или човек трябва да направи нещо, за да стане светец?
	— Не знам. Попитай леля ти.
	— Вече я питах. Каза, че не е достатъчно само да се молиш и да постиш и че Божията благодат може да те осени внезапно, без предупреждение, ако си смирен и чистосърдечен. Аз чистосърдечна ли съм?
	— Не съм сигурен.
	Отвън се чу бръмченето на приближаваща се кола, Мари-Ноел изтича до прозореца и се надвеси навън, после се обърна:
	— Чичо Пол е. Неговият подарък е най-малък. Не ми се ще да бъда на негово място. Обаче защото е мъж, той сигурно умее да крие чувствата си.
	На пръсти като заговорници слязохме на долния етаж, промъкнахме се в трапезарията, в която влизах за пръв път — дълго тясно помещение с прозорци към терасата, намиращо се непосредствено до входната врата; изхитрих се и помолих малката да остави подаръците до чиниите на хората, за които са предназначени, и тя се подчини с удоволствие — изглежда, беше забравила възраженията си относно идеята ми. Вероятно мястото на главата на семейството, тоест моето, беше начело на масата, защото Мари-Ноел не остави пакетче там; по подреждането на подаръците разбрах, че малката и Рене седят от двете ми страни, Пол е до Бланш, Франсоаз седи между него и дъщеря си. Размишлявах върху странното подреждане, докато в трапезарията влезе Гастон; беше сменил раираното сако с черен смокинг, следваха го червендалестата Жермен и непозната девойка, пълничка и къдрокоса като жената, която одеве бях видял да пере на вира — приликата беше очебийна, вероятно бяха майка и дъщеря.
	— Представи си, Гастон! — възкликна Мари-Ноел. — Татко е донесъл подаръци за всички, дори за леля Бланш. Не са по случай някакъв празник, а са израз на добри чувства.
	Забелязах изумлението на Гастон и се запитах защо е толкова странно да раздавам подаръци при завръщането си у дома. Дали верният прислужник си мислеше, че отново съм пиян? След няколко секунди той отвори двойната врата в дъното и обяви:
	— Обядът е сервиран, госпожо графиньо.
	Гледката, която видях в съседното помещение — вероятно библиотеката — приличаше на групов жанров портрет, нескопосано нарисуван от художник от осемнайсети век. Франсоаз и Рене седяха на столове, поставени близо един до друг, едната четеше, другата бродираше, Пол се облягаше на стола на съпругата си, високата и кльощава Бланш стърчеше до друга врата в дъното. Всички впериха погледи в двама ни с момиченцето.
	— Татко ви е подготвил изненада! — възкликна Мари-Ноел. — Обаче няма да кажа каква е!
	Интересно дали ако Жан дьо Ге беше влязъл вместо мен в библиотеката, щеше да види онова, което виждах аз, или фактът, че тези хора му бяха близки, щеше да замъгли възприятията му, дали на фона на познатата обстановка позите им щяха да му се сторят естествени, непринудени. Като човек, чужд на семейството, бях като зрител в театър, но в известен смисъл бях и продуцент на пиесата — обстоятелствата принуждаваха обитателите на замъка да ми се подчиняват, действията им бяха съобразени с моите. Бях Мерлин, бях Просперо, а момиченцето беше нещо като неговия слуга, въздушния дух Ариел, посредник между два различни свята. Забелязах, че и Франсоаз, и Рене са разтревожени, но в различна степен и със сигурност поради различни причини — едната изглеждаше разколебана, изплашена да не бъде наранена, другата се владееше по-добре, но беше нащрек, като че ли в плен на лошо предчувствие. Пол определено се държеше враждебно — изгледа ме недоверчиво и с неприязън, Бланш не прояви никакъв интерес. Видях обаче как се наежи, ала вместо мен погледна детето.
	— Каква е изненадата, Жан? — попита Франсоаз и се изправи.
	— Нищо особено — отговорих. — Мари-Ноел обича да се прави на загадъчна. Купил съм по нещичко за всеки от вас, с нея оставихме подаръците в трапезарията.
	Напрежението отслабна. Рене се поотпусна, Пол сви рамене, Франсоаз се усмихна и докосна медальона, който беше закачила като брошка на жилетката си:
	— Боя се, че си пръснал прекалено много пари в Париж. Ако продължиш да ме отрупваш с подаръци като този, скоро няма да има какво да харчиш.
	Тръгна към трапезарията, ние я последвахме. Наведох се уж да завържа обувката си, изчаках всички да седнат, за да се уверя, че наистина моето място е начело на масата. Предположението ми се оказа правилно. Замълчахме и сведохме глави, докато Бланш каза молитвата. Видях с какво възхищение момиченцето наблюдава леля си, изпод око погледнах Бланш и забелязах, че се е втренчила в пакетчето до чинията си. Обичайното и изражение на ледено безразличие се замени с ужас и отвращение, все едно гледаше отровна змия. Стисна устни, възвърна си самообладанието и без да докосне подаръка, взе салфетката и я разстла на коленете си.
	— Няма ли да видиш какво е? — попита момиченцето.
	Бланш не отговори, отчупи залък от филията хляб; другите сътрапезници любопитно се взираха в мен, сякаш се беше случило нещо безпрецедентно. Запитах се дали най-сетне съм се издал с поведението си, с някой неволен жест, и те вече знаят, че съм измамник.
	— Какво има? — промърморих. — Защо ме гледате така?
	Момиченцето, моят добър дух, неволно ми се притече на помощ:
	— Изненадани са, че си донесъл подарък за леля Бланш.
	А, ето какво било! Постъпката беше нетипична за Жан дьо Ге. Но още не бях разкрит.
	— Реших да бъда щедър — заявих, после си спомних какво каза двойникът ми, докато разговаряхме в бистрото в Льо Ман — че е избрал подаръци, които ще харесат на онези, за които са предназначени. — Постарах се всеки от вас да получи каквото му е най-необходимо — добавих. — Такава ми е тактиката.
	— Вижте — обади се Мари-Ноел. — Татко ми подари книга за живота на Малкото цвете. Не е купил на леля Бланш биография на света Тереза — въпреки че подаръкът е опакован, по формата личи, че не е книга…
	— Ако обичаш, престани да бърбориш и започни да се храниш — прекъснах я. — Който желае, по-късно ще разгледа подаръка си.
	— Искам само един подарък — обади се Пол. — Подновяване на договора с „Карвале“ и по възможност чек за един милион франка. Случайно да си го донесъл?
	— По формата на твоя подарък личи, че не е чек — промърморих жлъчно, — освен това мразя да говоря по работа, докато се храня. От друга страна, на драго сърце следобед ще те придружа във фабриката.
	Усещането за всемогъщество беше опияняващо. Нямах представа за какъв договор става дума, но знаех, че блъфът ми е бил съвършен; вероятно всички се хванаха, защото усърдно започнаха да се хранят. Самоувереността ми нарастваше с всеки изминал миг. Направих знак на Гастон да ми налее чаша вино. Спомних си колко ловко бях измамил графинята предишната вечер и подхванах същата история — разказах как съм посетил няколко театрални постановки, срещнал съм се с приятели от фронта; приложих тактиката, донесла ми успех, внимателно слушах репликите им и постепенно започнах да се ориентирам в обстановката. По време на обяда научих, че през войната Жан дьо Ге е участвал в Съпротивата, Пол е бил в затвора, Жан и Франсоаз са се запознали и оженили малко след освобождаването на Франция от немската окупация. Преди разговорът да се прехвърли на други теми, вече разполагах с късчета полезна информация, които щях да сортирам и обмисля на спокойствие. Още не бях сигурен обаче каква е връзката между Жан, Пол и Рене, знаех само, че последните двама са съпрузи и че Пол управлява или помага при управлението на семейната фабрика. Физическата прилика между възрастната графиня, Жан дьо Ге и дъщеря му беше поразителна, само Бланш нямаше сходство с тях; ако не знаех истината, спокойно можех да сметна за брат и сестра Пол и Рене, и двамата тъмнокоси и със смугли лица.
	Бланш почти не участваше в разговора и нито веднъж не се обърна към мен; за моя изненада най-приказлива беше Франсоаз и без да знае, ми оказа неоценима помощ с информацията, която почерпих от безгрижния и брътвеж. В гласа й вече не се долавяха плачливи нотки, изглеждаше щастлива, дори игрива; предположих, че промяната е предизвикана от брошката, която тя час по час докосваше. Рене, от която очаквах да поддържа разговора, намусено мълчеше, а когато Бланш я попита дали пак има мигрена, тя отвърна, че главоболието е мъчително като всеки път.
	— Защо не вземеш нещо против болките? — кисело попита Пол. — Предполагам, че вече има ефикасно средство. Мислех, че доктор Льобрен ти е предписал някакви хапчета.
	— Може би леля Рене е болна от шарка — обади се момиченцето. — Казват, че болестта започвала с главоболие. Обаче и да е болна, няма страшно, защото не чака дете.
	Рене се изчерви и злобно изгледа племенницата си, Франсоаз предупредително смръщи вежди към малката и побърза да смени темата, като заразпитва Пол за някакъв работник във фабриката, пострадал при трудова злополука.
	— Ако инвестирахме във фабриката средствата, които изплащаме за болнични и компенсации, нямаше да се тревожим за бъдещето — промърмори той. — При сегашното положение работниците си измислят всякакви оправдания да мързелуват, защото така или иначе ще им платим. Накратко, живеят на наш гръб. Друго беше по времето на баща ми.
	— Татко беше умен и честен — неочаквано се намеси Бланш. — За съжаление синовете му не са наследили тези качества.
	Смаяно я изгледах, помислих си: „Браво, сложи го на мястото му!“ Пол вирна брадичка, лицето му пламна като на съпругата му:
	— Намекваш, че съм непочтен ли?
	— Не. Но позволяваш да те подвеждат.
	— Моля ви! — отегчено промълви Франсоаз. — Налага ли се да го обсъждаме тъкмо сега? Мислех, че поне веднъж няма да говорим за семейните дела…
	— Скъпа моя — прекъсна я Пол, — ако Жан благоволеше да вложи във фабриката една четвърт от сумата, която хвърля за абсурдни дрънкулки като тази брошка, не би било необходимо да говорим за проблемите. Никой няма да се оплаква. Най-малко аз.
	— Много добре знаеш, че това е първият подарък, който Жан ми купува от месеци насам — възрази тя.
	— Дори да е така, може би други хора по-често получават по нещо от него.
	— Кого имаш предвид?
	— Не питай мен. Жан пътува насам-натам. Аз си стоя у дома. Това е привилегия на по-малкия брат.
	Намекът беше крайно неприятен, но ми разкри нещо важно. Пол беше по-младият от братята Дьо Ге. Поведението му подсказваше, че той не може да се примири с положението. Парченцата от мозайката едно по едно прилягаха на местата си, не бях сигурен само каква е ролята на Рене — някак си не я виждах като снаха на моя двойник.
	— Ако намекваш, че Жан харчи пари за други жени… — подхвана Франсоаз, но малката я прекъсна:
	— Ами да, наистина харчи! Купил е подаръци на леля Рене и леля Бланш и аз умирам от любопитство да разбера какво им е донесъл.
	— Ако не млъкнеш, веднага ще те изпратя в стаята ти! — сопна се майка й.
	Основното ястие, състоящо се от печено овнешко с гарнитура от зеленчуци, бе изконсумирано, поднесоха сирене и плодове. Реших, че е крайно време да сторя нещо, за да разведря атмосферата.
	— Защо не отворите подаръците? — подхвърлих. — Подкрепям Франсоаз, нека поне на масата да не обсъждаме делови въпроси. Виж какво съм ти купил, Рене, може пък да прогони мигрената.
	Мари-Ноел заобиколи масата и застана до леля си. Рене колебливо преряза панделката, отстрани красивата опаковка — сред пластовете мека хартия се показа дантела, „снаха“ ми смотолеви:
	— Ще разгледам подаръка по-късно. Страхувам се да не го изцапам я с вино, я с храна.
	— Но какво е? — попита Франсоаз. — Блуза ли?
	Момиченцето измъкна пакета от ръцете на леля си и извади нощница, тънка като паяжина и богато украсена с дантели, лекомислена дрешка за младоженка.
	— Много е красива — отбеляза Франсоаз, ала тонът й беше леден.
	Рене грабна нощницата, набързо я сгъна и отново я уви в тънката хартия. Не ми благодари. Едва сега осъзнах, че съм направил гаф и че не е трябвало да й давам пакетчето пред другите. Малката беше права, когато твърдеше, че подаръците са нещо твърде лично и хората предпочитат да ги отворят насаме. Вече беше прекалено късно да поправя стореното. Пол намръщено се взираше в жена си, Франсоаз се усмихваше фалшиво като човек, който се преструва, че всичко е наред. Изражението на Бланш беше презрително, само Мари-Ноел беше възхитена.
	— Пази я за специални случаи, лельо Рене! — възкликна. — Жалко, че само чичо Пол ще те вижда. — Спусна се към него и добави: — Умирам да видя какво ти е купил татко.
	Той сви рамене. След като бе видял подаръка на съпругата си, изглеждаше като попарен.
	— Нямам представа — смотолеви. — Отвори пакета.
	Момиченцето ловко преряза с нож връвчицата, докато аз се мъчех да намеря извинение за постъпката на Жан дьо Ге. Спомних си случилото се предишната вечер и как Рене ме пресрещна, едва сега разбрах как е трябвало да постъпя — да й поднеса фриволния подарък по време на интимния ни разговор, в отсъствие на съпруга й, не да го излагам на показ пред всички в трапезарията. Помислих си, че донякъде ще замажа положението, защото Жан дьо Ге беше купил подарък и за Пол. Обаче сгреших. Най-страшното тепърва предстоеше. Момиченцето извади от опаковката някакво шишенце и озадачено го загледа.
	— Лекарство е — каза и зачете надписа на етикета: — „Еликсир за тонизиране на органите. Хормонален препарат против импотентност“… Какво е импотентност, татко?
	Пол грабна шишенцето, за да й попречи да чете по-нататък, пъхна го в джоба си:
	— Дай ми го и млъкни! — просъска, после гневно се обърна към мен: — Ако е шега, то е много дебелашка!
	Стана и излезе от трапезарията. Мълчанието беше ужасяващо, този път не намерих оправдание за жестоката постъпка на Жан.
	— Мъчно ми е за чичо Пол — промълви малката. — Разбирам защо е разочарован.
	Усетих погледа на Гастон, който стоеше до шкафа с напитките, сведох очи. Враждебността ме обгръщаше като гъста мъгла. Не смеех да погледна Рене, презрителният смях на Франсоаз ми подсказа, че не бива да очаквам съчувствие от нейна страна. Дори да искаше, Жан дьо Ге едва ли би направил такъв грандиозен гаф. Безсмислено беше да се извинявам.
	— Да благодарим на Бога за всичко, което ни дава — напевно произнесе Бланш и се изправи. Другите две жени я последваха, само аз останах да седя до масата.
	— Лельо Бланш! — провикна се момиченцето. — Забрави си подаръка! — Грабна пакетчето и хукна след тях.
	Гастон се приближи до масата и започна с четка и лопатка да събира трохите.
	— Ако господин графът желае да отиде във фабриката, колата е отвън — каза тихо.
	Вдигнах очи и прочетох укор в погледа му. Докривя ми, защото предаността му ми вдъхваше увереност.
	— Не го направих нарочно — промълвих.
	— Сигурно, господин графе.
	— Всъщност беше грешка. Бях забравил какво има в пакетите.
	— Очевидно, господин графе.
	Повече думи бяха излишни. Излязох от трапезарията, минах по коридора, прекосих терасата и слязох по стъпалата — Пол вече ме чакаше до колата.


>	Осма глава

	Нямаше как да се изплъзна. Случилото се беше изцяло по моя вина. Каквото и да бе възнамерявал да стори Жан дьо Ге — дискретно и насаме с всекиго от семейството, аз го бях съсипал с прибързаната си и неискрена проява на добронамереност.
	— Да тръгваме. Ти шофирай — отсякох; внезапно осъзнах, че след като съм приел самоличността и маниерите на своя двойник, трябва да изкупя грешките, сторени от негово име. Колкото и да е странно, това ми се струваше въпрос на чест. — Искрено съжалявам за случилото си — добавих. — Допуснах грешка, сигурно съм объркал подаръците.
	Той не отговори, а зави вляво и колата се заизкачва по хълма към църквата; изгледах го изпод око и за пръв път видях сходството му с Бланш — и двамата се отличаваха с тесни устни, провиснали в ъгълчетата. Но за разлика от нея той имаше голям нос и гъсти вежди, жълтеникавият му тен се отличаваше от гладкото й бледо лице с фини черти.
	— Не ти вярвам — промърмори най-накрая. — Нарочно ме направи за посмешище пред всички, дори пред прислужниците. Сигурно са се затворили в кухнята, коментират и ми се подиграват. На тяхно място и аз щях да се пръсна от смях.
	— Глупости! Никой не забеляза какво стана. Пък и вече ти казах, че сгреших неволно. Престани да се тюхкаш.
	Излязохме от селото, минахме край гробище и продължихме по право, асфалтирано шосе, водещо към гората.
	— Цял живот търпя злонамерените ти шеги — процеди Пол, — но всичко си има граници. Едно е да пускаш шеги в клуба или когато сме сами, съвсем друго да ме взимаш на подбив пред съпругите ни, да замесваш и тях. Откровено казано, не подозирах, че си способен на подобна проява на лош вкус.
	— Добре, де, нали вече се извиних? Няма какво повече да кажа, след като не вярваш, че наистина сгреших.


	Шосето навлезе в гората, не заплашително тъмна, а златистозелена; един до друг се издигаха дъбове, кестени, габъри и букове — дървета, чиито листа излъчват светлина, короните им се разширяват с течение на времето, а стволовете им изсветляват. За разлика от иглолистните, почти черни и през зимата, и през лятото, цветовете на листата им се смекчават с промяната на сезона и през есента изсипват порой от багри върху земята.
	— И още нещо — продължи Пол. — Смятам, че е крайно време да престанеш да се държиш с Рене като с Мари-Ноел. Твоя си работа какво правиш с дъщеря си, но не желая да превръщаш жена ми в играчка, само и само да задоволиш желанието си за популярност.
	Ролята на виновник не беше лесна, опитах се да си представя какво би сторил Жан дьо Ге, ако беше сгафил да покаже нощницата пред другите.
	— Всички жени обичат да ги глезят — заявих. — Не видя ли какво подарих на Франсоаз? Съвсем естествено беше да купя нещо луксозно и за Рене. Нима очакваше и на нея да подаря житието на света Тереза?
	Пол зави вдясно, колата заподскача по песъчлив път. Дърветата оредяха, в далечината се ширна поляна.
	— Не се оправдавай — промърмори той. — Подаръкът е вулгарен, отгоре на всичко избра най-неподходящия момент да го поднесеш. Освен Рене наблюдавах и жена ти, видях как реагира. Ако отново решиш да купуваш нещо на съпругата ми, бъди така добър да се посъветваш с мен.
	Пътят се стесни, едва сега видях, че води към редица къщурки — очевидно жилища на работници, вдясно се издигаше голяма сграда с наклонен покрив и високи комини, до нея имаше други постройки, напомнящи бараки, площта около фабриката и ниските сгради беше опасана от ограда. Работници, които тикаха ръчни колички, влизаха и излизаха от бараките, вагонетка, движеща се по релси, сновеше напред-назад до грамадата отпадъчни продукти. От комините се разнасяше странният кашлящ звук на дим, отделян от пещ. Минахме през портала, Пол спря колата до къщичката на пазача, слезе и без нито дума повече тръгна към постройката зад сградата с високите комини.
	Последвах го и докато прекосявах релсите, по скърцането под подметките ми разбрах, че земята е покрита с миниатюрни парченца стъкло, фини като песъчинки по океански бряг. Блещукаха навсякъде — сини, зелени и кехлибареножълти, вкопани бяха в земята и в калта, високите купчини отпадъци също бяха от стъкълца. Работниците спираха да ни направят път, забелязах, че само кимат на спътника ми, но на мен се усмихват — не с уважение и респект, а като на добър приятел, сякаш искрено се радваха да ме видят. Сърдечното посрещане ме окуражи, повдигна самочувствието ми, доволен бях, че оказват почит на мен, не на Пол.
	Той отвори вратата на двуетажното здание с покрив, обрасъл с мъх, очевидно построена през миналия век, влязохме в неугледна стая с дървена ламперия и каменен под. В средата имаше маса, върху която бяха натрупани книги, папки и документи, в единия ъгъл се мъдреше голямо бюро. Очилатият човек с хлътнали страни и плешиво теме, издокаран с черен костюм, който седеше до масата, стана да ни посрещне.
	— Добър ден, господин графе — каза ми. — По-добре ли сте?
	Вероятно Пол му беше казал, че съм болен или страдам от махмурлук, или и от двете; направи ми впечатление, че се усмихваше насила, не сърдечно като работниците, очите му се стрелкаха неспокойно.
	— Нищо ми нямаше — отвърнах. — Само реших да помързелувам.
	Пол се изсмя горчиво и презрително:
	— Сигурно е приятно да се излежаваш сутрин. Отдавна не ми се е случвало, също и на теб, нали, Жак?
	Очилатият махна с ръка, сякаш да омаловажи казаното — поглеждаше ту мен, ту Пол, явно се чудеше как да постъпи, та да угоди и на двама ни.
	— Ще изляза, ако искате да обсъдите нещо насаме — промърмори.
	— Не. Бъдещето на фабриката засяга и теб. Е, Жан, изгаряме от нетърпение да разберем какво си свършил в Париж.
	Втренчиха се в мен, насилих се да не извърна очи. Седнах зад бюрото, извадих цигара от пакета, който видях на масата.
	— Какво по-точно ви интересува? — попитах, наведох се да запаля цигарата, за да прикрия изражението си, което можеше да издаде неувереността ми.
	— Боже мой! — изнервено възкликна Пол, сякаш увъртанията ми бяха последната капка в чашата на търпението му, последната подигравка към него, който толкова дълго беше търпял своеволията ми. — Престани да ни въртиш на шиш! Знаеш какво ни вълнува. Дали ще затворим фабриката или не!
	Предишната вечер някой от семейството — може би възрастната графиня? — бе споменала за договор. Точно така — пътуването до Париж беше свързано с някакъв договор. Всички очакваха мисията на Жан дьо Ге да е била успешна. „Щом го искат, ще го получат“ — помислих си.
	— Ако се интересуваш дали съм убедил „Карвале“ да подновят договора, то отговорът е положителен — заявих.
	Двамата зяпнаха от изумление. Жак извика „Браво!“, но Пол не беше толкова възторжен.
	— При какви условия? — попита недоверчиво. — И какви отстъпки трябва да направим?
	— Без уговорки приеха нашите условия.
	— Искаш да кажеш, че са се съгласили да им продаваме нашата продукция на същата цена, въпреки че имат по-изгодни предложения от други фабрики, така ли?
	— Убедих ги да продължим сътрудничеството.
	— Трудни ли бяха преговорите?
	— Доста.
	— Нещо не се връзва. Защо ни изпратиха онези писма? Смяташ ли, че блъфираха, за да намалим цената?
	— Не знам.
	— Значи ще продължим да работим с тях още шест месеца.
	— Точно така.
	— Не ми го побира главата… постигнал си нещо, което смятах за невъзможно. Поздравявам те.
	Взе от бюрото цигарите, запали една, подаде кутията на Жак. Заговориха за нещо, което не ме засягаше; обърнах се и се загледах през прозореца, питах се откъде намерих смелост да отговоря така дръзко и категорично. Страхувах се, че след малко отново ще ме обсипят с въпроси и този път ще се издам, но междувременно… междувременно какво? Наблизо имаше овощна градина, позлатена от слънцето, клоните на ябълковите дървета бяха натежали от плод и се привеждаха до земята. В ливадата отвъд пасеше стар кон с буйна бяла грива. Жена с черна рокля и сив шал на раменете прекопаваше лехите със зеленчуци, след нея ситняха кокошки и току се навеждаха да клъвнат по нещо. Прозорецът беше като рамка на пасторалната картина, изпълнена с мир и спокойствие, искаше ми се да бъда само зрител, не и участник, все едно съм пътник във влак, който гледа пейзажа, бягащ край вагона. От друга страна, именно тази безучастност, липсата на контакт с ближните бе причина за дълбокото ми неудовлетворение от досегашния ми живот.
	— Носиш ли договора? — попита Пол.
	— Не — отвърнах. — Ще го изпратят по пощата.
	Възрастната селянка в градината вдигна глава, погледна към прозореца. Беше едра, с широк ханш, бръчки набраздяваха лицето й; стори ми се, че погледът й е някак недоверчив, дори подозрителен, но като ме видя, тя се усмихна, остави мотиката и закрета към къщата.
	— Може ли вече да съобщя на всички, че фабриката няма да бъде закрита, господин Пол? — попита човекът на име Жак. — Разбира се, не съм казал никому, че има такава опасност, но знаете колко бързо плъзват слуховете. Миналата седмица хората само за това говореха.
	— На мен ли го казваш? Атмосферата беше нетърпима — промърмори Пол. — Съобщи на работниците, когато намериш за добре. — Видя жената, която беше спряла под прозореца, и добави: — Ето я и Жюли — слухти както винаги. Иска първа да разгласи новината, била тя добра или лоша. Наведе се и се провикна: — Посещението на господин Жан в Париж е било успешно. Не се преструвай, че не знаеш за какво говоря.
	Плахата усмивка на жената се разшири. Тя се повдигна на пръсти, откъсна един грозд от лозницата и с царствен жест ми го подаде:
	— Заповядайте, господин графе. Хапнете си го веднага, та да усетите истинския вкус. В крайна сметка всичко се нареди, а?
	— Да, всичко е наред — отвърна вместо мен Пол — ненадейно се беше преобразил, изглеждаше спокоен, по-човечен.
	— Знаех си, че нещата ще се оправят — заяви тя. — На ония тузари им трябва някой с мозък в главата, та да ги настъпи, дето най-много ще ги заболи. От къде на къде си въобразяват, че като са големи клечки в Париж, ние ще им играем по свирката? Крайно време беше някой да им даде хубавичък урок. Дано да сте ги сложили на мястото им, господин Жан.
	Също като Гастон, тази жена изглеждаше непоклатима като скала, погледът и изразяваше същата преданост, ала знаех, че не би се поколебала да подложи на безмилостна критика дори най-скъпите си хора, ако се провалят. Извърнах очи от приветливото й сбръчкано лице, загоряло от слънцето, загледах се в ябълковите дървета, натежали от плод, старата кранта в ливадата и гората в далечината.
	— Тъй значи — продължи да каканиже тя. — Пещта ще продължи да гори, комините ще бълват дим, прахът пак ще цапа пода на къщурката ми и още половин година никой няма да бере грижа за бъдещето. Ако ви остане време, отбийте се да видите брат ми Андре, господин графе. Знаете какво му се случи, нали?
	Спомних си, че по време на разговора миналата вечер някой беше споменал за работник, пострадал при трудова злополука.
	— Непременно ще намина по-късно — казах, ала избегнах погледа й, изпълнен с преданост, но и с любопитство. Тя се върна в градината, изкъшка на кокошките, които заподскачаха и запляскаха с крила; обърнах се и видях, че Пол е оставил сакото си на закачалката и облича работен гащеризон.
	— Откакто замина, нямаме много кореспонденция. Всички писма са на бюрото, прегледай ги.
	Излезе и ме остави с Жак и малката купчинка писма и документи. Отворих пликовете един по един. В повечето имаше фактури за доставени материали, придружени с кратки бележки с настояване за незабавно плащане, запитване от някаква транспортна компания относно обещаното заплащане, отчет за разходите за железопътен превоз. Докато преглеждах документите, се убедих, че не разбирам нищичко, камо ли да взимам решения, да диктувам отговори до доставчиците — написаните цифри ми се струваха безсмислени, бях безпомощен като дете, внезапно захвърлено в свят на възрастни хора.
	Странно, но ми се стори, че единственият изход е да кажа истината. Отместих встрани купчинката и възкликнах:
	— Какво да правя с тези хартии?
	Неочаквано и Жак се усмихна — след като останахме сами, той се поотпусна, вече не седеше като на тръни.
	— Не е необходимо да правите каквото и да било, господин графе, щом договорът е продължен. И сам ще се справя с документацията.
	Станах, отидох до вратата, отворих я и застанах на прага, загледах се в дългата редица бараки, в работниците, които тикаха насам-натам ръчните колички, в камиона, който тъкмо преминаваше през портала. Близостта на някаква ферма, която се намираше на петдесетина метра от фабриката, бе някак неуместна. Из двора щъкаха гъски, жена простираше на живия плет изпрани дрехи, мученето на кравите се смесваше с непрекъснатото дрънчене на метал, идващо от цеха. Кълба дим излизаха от високите комини, внезапен слънчев лъч озари старинната камбана на покрива на фабриката и двете гипсови статуи до входната врата — на Мадоната с младенеца и на свети Йосиф, който с вдигнати ръце благославяше хората, които работеха и живееха тук. Като гледах старинните сгради, интуитивно разбрах, че тук всичко е както преди триста години, войните и революцията не бяха променили нищо. Атмосферата се беше съхранила, защото обитателите на замъка и работниците вярваха в традициите, защото искаха да ги запазят. Малката стъкларска фабрика беше част от живота на местните хора също като селските къщи, нивите, ябълковите дървета и вековната гора, унищожаването им щеше да е равносилно на изтръгване на живо растение заедно с корените.
	Обърнах се към Жак, който беше седнал до масата и се занимаваше с документите, и попитах:
	— Докога фабричка като нашата ще може да се конкурира с големите заводи, оборудвани с модерна техника, в които работниците получават високи надници?
	Той вдигна глава, нервно примигна:
	— Зависи от вас, господин графе. Даваме си сметка, че няма да издържим дълго. Фабриката е хоби за богаташи и вече е в тежест, вместо да носи приходи. Ваша работа, ако не ви интересува, че губите пари. Обаче…
	— Какво?
	— Загубите нямаше да са толкова големи, ако в миналото си бяхте направили малко повече труд са се погрижите за собствеността си. Простете ми откровеността… нямам право да се бъркам в делата ви, но не мога да го премълча. Как да се изразя по-ясно, господин графе… Подобно предприятие е като дом — трябва някой да го управлява, да има сърцевина, център и в зависимост от този център предприятието процъфтява или фалира. Знаете, че не съм бил служител на баща ви, но всички говорят с уважение за почтеността му, а господин Дювал приличаше на него. Ако беше жив, щеше да превърне в дом тази къща и да продължи традицията. Разбираше се с работниците, щеше да измисли начин да се приспособи към промените; но при сегашното положение… — Той ме погледна, сякаш молеше за извинение, и не довърши изречението.
	— Мен ли обвиняваш или брат ми? — попитах.
	— Господин графе, не обвинявам никого. Обстоятелствата бяха против нас. Господин Пол има силно развито чувство за дълг и откакто свърши войната, се е посветил на дейността във фабриката; в крайна сметка обаче води предварително загубена битка срещу нарастващите разходи за материали и заплати, освен това знаете какво е отношението му към работниците и понякога това още повече усложнява нещата.
	Положението на Пол не беше завидно — играеше ролята на буфер, на посредник, вероятно го мразеха и брат му, и работниците, същевременно носеше на плещите си тежкия товар сам да управлява фабриката — да приема поръчки, да умилостивява кредиторите, да се скъсва от работа, за да предпази предприятието от фалит… да бъде последната опора на старомодна система, обречена на загиване.
	— Ами аз? — попитах. — Щом си започнал, карай докрай, бъди откровен. Намекваш, че аз съм главният виновник за провала, така ли?
	Той се поусмихна, снизходително сви рамене — жестът беше повече от красноречив.
	— Господин графе, вие сте всеобщ любимец, не съм чул никой да каже и думичка срещу вас. Само че фабриката изобщо не ви интересува, окото ви няма да мигне, ако бъдем принудени да я затворим… Поне така мислех, докато не ни казахте голямата новина. Смятахме, че сте заминали за Париж да се позабавлявате, а вижте какво излезе. Както каза господин Пол, постигнали сте невъзможното.
	Обърнах се и се загледах към отворената врата — Жюли беше нарамила кирката и тромаво прекосяваше двора на фабриката — вероятно се беше запътила към къщурката до портала. Неколцина работници й подвикнаха, засмяха се, тя също подхвърли някаква шега.
	— Господин графе, дано не съм ви засегнал — промърмори Жак със затрогващо смирение.
	— Не — отговорих. — Дори съм ти благодарен.
	Излязох, изминах краткото разстояние до най-големия цех. Пещта бумтеше, работниците бяха голи до кръста заради нетърпимата горещина. Накъдето и да се обърнех, виждах корита и вани, бутала и тръбопроводи, тракането на метал беше оглушително, усетих остра, но не отблъскваща миризма. Приближих се да погледам, работниците се отдръпнаха и се усмихнаха по начин, който вече ми беше познат — едновременно фамилиарно и покровителствено, както понякога възрастните се усмихват на дете, все едно му казват, че нямат нищо против забавленията му, защото каквото и да прави, за него ще бъде само игра.
	След малко излязох и с удоволствие вдъхнах прохладния въздух, после тръгнах към другите постройки, където мъже по гащеризони работеха с различни инструменти, правеха отливки, смесваха някакви химикали; приближих се до купчината артикули за брак, които ми се струваха съвършени, докоснах сини, зелени, кехлибареножълти флакончета и бутилки с най-различни форми и размери. Надникнах и в цеховете за сортиране и опаковка на готовата продукция — нито веднъж не се почувствах като в завод, където хората работят като автомати — напротив, атмосферата беше уникална и дружелюбна. Това тук беше малка индустрия, която принадлежеше на работниците и едновременно ги владееше, усещаше се непреходност, недосегаемост от времето.
	— Забавлявате ли се, господин Жан?
	Вдигнах очи от изящното флаконче, което държах — Жюли незабелязано се беше приближила до мен и широко се усмихваше.
	— Ами… нещо такова — промърморих.
	— Оставете господин Пол да се занимава със сериозната работа, както прави открай време. Ще дойдете ли да видите Андре?
	Излязохме от двора на фабриката, тръгнахме по черния път, край който бяха построени къщичките на работниците, боядисани в жълто като голямата къща в двора, със същите покриви с плочи вместо керемиди и капандури; помежду им имаше малки градинки с изпочупени огради. Жюли ме въведе в третата къщурка, озовах се в помещение, което явно беше едновременно кухня, дневна и спалня — на дървен одър до огнището лежеше мъж, в единия ъгъл светлооко момченце на възрастта на Мари-Ноел си играеше със счупено камионче.
	— Виж кой ни е дошъл на гости — подхвърли Жюли на болния. — Поне седни, та да види господин графът, че си жив.
	Човекът се поусмихна — беше блед, с хлътнали страни, шията, гърдите и едната му ръка бяха бинтовани.
	— Как си? — попитах го. — Какво стана?
	Жюли, която мъмреше детето, че не е станало, като влязох, се обърна:
	— Какво стана ли? За малко да изгори жив, ето какво. Плюя на тия модерни машини и пещи! За нищо не стават. Ама вие седнете, господин Жан, седнете ей тук. — Изблъска котката, която се беше настанила на единствения стол, с ръкав избърса седалката. — Ти какво, езика ли си глътна? — обърна се към мъжа си, въпреки че той изглеждаше прекалено слаб, за да говори. — Господин графът се е върнал, зарязал е веселия живот в Париж, а ти и с една усмивка не го поздрави! Като те гледа такъв умърлушен, нищо чудно пак да замине. Не му придиряйте, господин Жан, поговорете си с него, а пък аз ей сегичка ще направя кафе. — Приведе се към печката и с ръжена разрови въглените.
	— Колко време ще отсъстваш от работа? — попитах пострадалия.
	— Не ми казват, господин графе — промълви той и крадешком погледна сестра си. — Ама се страхувам, че скоро няма да се оправя.
	— Не се кахъри! — скастри го Жюли. — Господин Жан ти влиза в положението. Ще уреди да си взимаш заплатата и някой и друг франк като компенсация. Сега никой няма да остане без работа, нали, господин Жан? Пак ще дишаме спокойно. Ония акули в Париж са разбрали, че не сме хора, дето се предават лесно. Хайде, изпийте си кафето. Ще ви сложа много захар, както го харесвате.
	Взе от полицата малък пакет със захар, момченцето изтича до нея, за да си изпроси една бучка. Разбрах, че и е внук, защото я наричаше „бабо“.
	— Да те няма! — сгълча го тя. — Така ли съм те учила да се държиш пред чужди хора? Станал си много непослушен, откак майка ти си отиде. — Поизвърна се и шепнешком добави: — Горкичкото дете много страда за нея, затуй го глезя, та да не му е толкоз мъчно. Изпийте си кафето, господин Жан, белким бледото ви лице поруменее.
	Помислих си, че едно кафе с много захар ще дойде добре и на бедния Андре, но тя не предложи да му налее; огледах се и видях, че мазилката по стените е олющена, на тавана имаше петно от влага, което щеше да се уголеми още след първия есенен дъжд. Жената не откъсваше от мен проницателните си кафяви очи и забеляза какво гледам.
	— Какво да се прави? — избърбори. — Май ще трябва скоро да поизкърпя покрива. Много време мина, откак тия къщи бяха ремонтирани, ама няма смисъл да ви занимаваме с нашите оплаквания, нали така? Знаем, че и на вас парите не стигат, а неприятностите ви са големи. След година-две, ако работата потръгне… Как са всички в замъка? Госпожа графинята добре ли е?
	— Не особено.
	— Тъй, тъй… Старостта не ни прощава. Само да се освободя малко от работата и ще ида да я видя. А мадам Жан кога очаква бебето?
	— Не знам със сигурност. Мисля, че ще бъде скоро.
	— Роди ли ви се хубаво момченце, много неща ще се оправят. Де да бях по-млада, щях да му стана бавачка… тъкмо да си припомня миналото. Хубави времена бяха, господин Жан. Сега хората се промениха, станаха мързеливи, никой не ще да работи. А пък аз ще умра, ако не правя нещо. Знаете ли от какво боледува госпожа графинята? От безделие, ето от какво! Хайде, изпийте си кафето. Чакайте, ще ви сложа още една бучка захар.
	Забелязах как Андре и момчето не отделяха погледи от чашата ми; разбрах, че единият умира за глътка топло кафе, другият — за бучка захар, но няма да ги получат не защото Жюли е стисната, а защото не могат да си го позволят. Живееха оскъдно, кафето и захарта бяха лукс, тъй като Андре не припечелваше достатъчно във фабриката, а фабриката принадлежеше на Жан дьо Ге, който пет пари не даваше, че предприятието ще фалира и тези хора ще останат на улицата. Оставих на печката чашата и чинийката:
	— Благодаря, Жюли. Добре ми дойде.
	Станах, жената не се опита да ме задържи — задължителното посещение беше приключило. Изпроводи ме навън и промърмори:
	— Той вече няма да се върне на работа. Разбира се, вие го знаете, обаче не ми се ще да му го кажа, щото още повече ще се притесни. Е, такъв е животът… Андре има късмет, че ще се грижа за него. Предайте много поздрави на госпожа графинята. Ще и изпратя няколко чепки грозде — навремето много го харесваше.
	Понечи да тръгне с мен обратно към фабриката, но аз я излъгах, че съм забравил нещо в колата и ще отида да го взема; гледах я как прекосява двора, минава край купчините отпадъци и стъкълцата скърцат под сабото й; едрата й снага беше като част от пейзажа и се сливаше със сивите бараки. Едва след като влезе в градината зад старата къща, седнах зад волана на реното и потеглих обратно по пътя, който прорязваше гъстата гора. След няколко километра, малко преди шосето да превали хълма, спрях, запалих цигара, слязох от колата и се загледах надолу.
	Стъкларската фабрика и къщичките на работниците бяха зад мен, скътани сред гората, пред очите ми се разкриваха безкрайни ниви, тук-там се виждаха ферми, в далечината се мержелееха села, всяко увенчано със заострен връх на църковна камбанария, по-нататък се простираха още ниви и друга гора. Селцето Сен Жил беше съвсем близо, камбанарията се открояваше на фона на небето, но замъкът беше скрит сред дърветата. Виждаха се само жълтеникавите стопански сгради, позлатени от есенното слънце, и стената около имението — сива линия на фона на тъмните алеи и дървета.
	Щеше ми се да изпитвам безразличие, безучастно да гледам селцето и стените на замъка. Доброто ми настроение от сутринта беше помръкнало. Вече не се чувствах като палав ученик, случилото се през деня ме връхлетя като бумеранг. Усещането за всемогъщество, задоволството, че умело заблуждавах тези нищо неподозиращи хора, отново прерасна в срам. Искрено съжалявах, че Жан дьо Ге не е по-различен. Не желаех с всяка стъпка да откривам колко е безотговорен. Може би щеше да ми е от полза да приема ролята на достоен човек — превъплъщението щеше да ми подейства стимулиращо, да ме вдъхнови да полагам повече усилия, за да заприличам на него. Вместо това бях заменил невзрачната си персона за личност без всякаква стойност. Най-голямото предимство на Жан дьо Ге бе, че за разлика от мен не го беше грижа за нищо и никого. Но дали наистина бе така? Или именно затова беше решил да изчезне?
	Не откъсвах поглед от спокойното селце, сякаш откъснато от света. Върволица бели крави на черни петна, надзиравана от пастирче с дълга тояга, бавно се изнизваше край църквата; така се бях замислил, че се стреснах, когато някой проговори зад мен. Обърнах се и видях усмихнатия кимащ свещеник, яхнал велосипед с три колела, дългото му расо беше запретнато, за да се не заплита в педалите. Гледката беше невероятно абсурдна и може би затова много трогателна.
	— Приличате се на слънце, а? — подвикна той.
	Изведнъж ми се прииска да разкрия тайната пред него; приближих се, хванах кормилото на велосипеда и промълвих:
	— Отче, забърках се в голяма каша. През последните двайсет и четири часа живея в лъжа.
	Той съчувствено сбърчи чело, усмивката му помръкна, ала мен ме досмеша — както непрекъснато кимаше, старецът приличаше на статуя на мандарин в магазин за порцелан — как да се изповядаш пред такава комична фигура? Пък и с какво ли можеше да помогне на човек като мен, впримчен в паяжина от лъжи и измами?
	— Кога за последен път се изповядахте? — попита и все едно ме върна в ученическите ми години, когато директорката на пансиона ми задаваше същия въпрос, после неизменно ме наказваше.
	— Не знам — промълвих. — Не помня.
	Старецът продължи да кима — в знак на съчувствие, но и защото не можеше да спре нервния тик.
	— Синко, препоръчвам ви да ме посетите привечер — промълви.
	Само че аз не можех да чакам до вечерта. Исках да ми каже още сега дали да замина и да оставя обитателите на замъка да се борят с живота както могат.
	— Какво ще си помислите за мен — подхванах, — ако избягам от Сен Жил и повече не се върна?
	Усмивката отново озари гладкото му лице, той ме потупа по рамото:
	— Няма да го направите. Прекалено много хора зависят от вас. Смятате, че ще ви осъдя ли? Не, нямам това право. Ще продължа да се моля за вас… както досега. Хайде, стига глупости. Знайте, че е добра поличба, ако сте потиснат и в лошо настроение. Това показва, че Господ е наблизо. Допушете си цигарата и мислете за Него.
	Махна ми и се спусна по инерция надолу по хълма — белокос палавник, който обича високата скорост. Видях как зави към селото, ловко заобиколи стадото, слезе пред църквата, подпря на стената велосипеда и изчезна от погледа ми. Допуших цигарата, отново седнах зад волана, минах през селото и по моста към замъка. Видях Гастон до сводестия проход към стопанските сгради и му извиках да отиде с колата във фабриката, за да докара Пол. Влязох в къщата, качих се в гардеробната, на масата намерих снопчето писма, което бях видял в джоба на куфара.
	Едно беше изпратено от фирмата „Карвале“, за която всички в замъка говореха. Прочетох го — беше тъкмо от каквото се страхувах. Пишеха, че предвид дългогодишното ни сътрудничество и особено след разговора с мен съжаляват за решението си, но са принудени да прекратят договора.


>	Девета глава

	Първата ми мисъл не беше нито за Жак, нито за обитателите на замъка, защото предполагах, че са били подготвени за най-лошото, и са почувствали облекчение при мисълта, че им се е разминало. Нямаше да умрат от глад, тъй като им оставаха приходите от земите им или наследените суми, само замъкът щеше да бъде все по-занемарен, градините и моравите — по-зле поддържани; с течение на времето и с наближаването на старостта огорчението им щеше да се задълбочи, щяха да обвиняват за бедите си жестокия свят. Тревогата ми беше за хората, голи до кръста и облени в пот, които следобеда видях да сноват около пещта, за другите работници във фабриката и най-вече за тежко пострадалия Андре и майка му Жюли, почерпила с кафе и захар от оскъдните им запаси. Страхувах се как ще ме погледнат, когато се върна, за да им съобщя, че съм ги излъгал и договорът с „Карвале“ не е подновен. Добродушните усмивки, с които ме бяха посрещнали, ще помръкнат, те ще извърнат очи, без дори да изразят презрението си към мен; след като Жак им обясни, че е станало недоразумение, че положението не се е променило и че за съжаление господин графът не може да си позволи фабриката да работи на загуба, лицата им ще се вкаменят, в погледите им ще проблесне отчаянието, което видях в очите на обгорения Андре, и недоумение, задето ще ги сполети злочестина, срещу която са безпомощни, ала господин графът би трябвало да я е предвидил и предотвратил, ако поне малко милееше за съдбата им. Ще гледат как двамата с Пол се качваме в колата, за да се върнем в замъка, ще се повъртят из двора на фабриката, в която машините внезапно са престанали да работят и пещта вече не гори, а наоколо са струпани купища шишенца и бутилки, вече ненужни никому, после ще се върнат в мизерните си къщурки с олющени стени и петна от влага по таваните и ще мълвят помежду си:
	— На него му е безразлично, но какво ще стане с нас сега?
	Най-много ме озадачаваше фактът, че се тревожа какво ще си помислят за мен обитателите на замъка и работниците. Предаността на Жюли, доверието на сина и, възхищението на Пол, заменило враждебността му, възторгът на Жак, радушното посрещане и дружелюбието на работниците бяха не за мен, а за Жан дьо Ге. Следователно презрението и омразата, които неминуемо щяха да последват, щяха да са отправени към него и не ме засягаха. Мъжът, който носеше дрехите на друг човек, притежаваше неговото лице и подражаваше на маниерите му, бе невинен — беше само обвивка, фасада, която няма нищо общо с оригинала, както калъфът за цигулка няма нищо общо с инструмента, съхраняващ се в него. Нямаше смисъл да хабя чувствата си. Нито за миг не се заблуждавах, че дружелюбието на тези хора е породено от неподозирани мои качества, които внезапно са се проявили и са предизвикали ответна реакция; те обожаваха него и само него, колкото и незаслужена да бе обичта им. Но какво се случваше в действителност? Исках да спася Жан дьо Ге от падението. Нямаше да понеса опозоряването му. Исках пощада за този човек, който не заслужаваше да бъде спасен. Защо? Защото приличаше на мен ли?
	Взирах се в писмото от „Карвале“, изразяващо учтив, но твърд отказ, и се питах какво ли е мислил Жан дьо Ге, когато го е пъхнал в джоба на куфара. Знаех, че няма време за отлагане и че трябва незабавно да взема решение — или да призная на Пол, че съм го излъгал, или да го оставя да вярва, че договорът е бил подновен. Първият вариант означаваше да призная лъжата и пред работниците, Пол да ме обсипе с обвинения и подигравки и незабавно да закрие фабриката, което вероятно щеше да се случи, дори Жан дьо Ге да се беше върнал. Вторият щеше да създаде още по-голям хаос — произвеждането и изпращането в Париж на изделия, които не са били поръчани, а след доставянето на първата пратка от фирмата „Карвале“ щяха да поискат незабавно обяснение.
	Може би оставаха няколко дни или седмици до изтичането на сегашния договор. Не знаех истината. Дори да разполагах с документацията, едва ли щеше да ми помогне. Не разбирах от счетоводство и сметки, единствените ми финансови отношения бяха с университетите, от които получавах скромни хонорари, и с издатели и редактори на вестници, които публикуваха лекциите и статиите ми. Какво би сторил собственик на стъкларска фабрика, за да се свърже с фирмата, на която доставя продукцията? Несъмнено ще телефонира от кабинета си, ако въпросът не търпи отлагане. Нямах кабинет, намирах се в стаичка в замък в дълбоката провинция и дори не знаех къде има телефон.
	Пъхнах във вътрешния си джоб писмото от „Карвале“, слязох на долния етаж. Наближаваше четири часът, коридорите бяха пусти, витаеше усещането за следобедна почивка. Чиниите и съдовете от обяда отдавна бяха отнесени в кухнята, където и да се намираше това помещение, но по стените и ниските тавани беше полепнала миризмата на ястията и на зеленчуци, току-що набрани от двора, които след малко ще бъдат почистени и измити, за да започне приготвянето на вечерята. Предпазливо пристъпих до открехнатата врата на салона и след като не чух гласове, прекрачих прага — другите жени ги нямаше, само Франсоаз спеше на канапето. На пръсти се върнах в коридора. Сигурен бях, че Рене е в стаята си — не знаех и не ме интересуваше дали е полегнала да облекчи мигрената си, или изпробва скандалната нощница. Мари-Ноел, която бях зарязал, за да отида във фабриката, вероятно беше в мрачната и потискаща стая на Бланш и се потеше над учебниците, изпълнена с копнеж по мекото есенно слънце, огряващо гълъбарника и люлката. Най-ненадейно се натъкнах на телефона. Едва ли можеше да се избере по-неподходящо място; старомодният апарат с микрофон, прикрепен към стената, и със слушалка, закачена отстрани, беше забутан в тъмно килерче между разни шлифери и други горни дрехи. Над него на височината на очите беше залепена репродукция, изобразяваща как кучета лочат кръвта на двама обезглавени светци — поредното доказателство за старанията на Бланш да спаси душите на ближните.
	Откачих слушалката, зачаках, след малко се чу бръмчене, носов женски глас произнесе:
	— J’écoute.*
	[* Слушам (фр.). — Б.пр.]
	Докато преди секунди бях прелиствал телефонния указател, изобщо не се изненадах, че номерът на замъка е „Сен Жил 2“. Нищо не се беше променило след прокарването на линията. Поисках да ме свържат с номера в Париж, отпечатан на бланката на „Карвале“, и зачаках, свит в тъмната дупка — стори ми се, че измина цяла вечност. Най-сетне телефонистката обяви, че има връзка с фирмата, ала аз така се паникьосах, че изпуснах слушалката и писмото, отгоре на всичко ми се причуха стъпки по коридора. Жената повтори информацията, напевният й глас кънтеше от слушалката, която се полюшваше на кабела; бързо вдигнах писмото, опитах се в мрака да разчета подписа най-отдолу, прошепнах в микрофона, че искам да говоря с господин Мерене. От другата страна на линията попитаха кой го търси. Отвърнах, че на телефона е граф дьо Ге, изведнъж осъзнах, че още повече затъвам в измамата, но връщане назад нямаше. Помолиха ме да изчакам, след няколко секунди въпросният господин Мерсие каза, че е на мое разположение.
	— Господине, приемете най-искрените ми извинения, че ви безпокоя така неочаквано, така също и задето тъй неучтиво не отговорих на писмото ви. Ако не бях принуден спешно да се върна у дома поради заболяване на член на семейството, щях да ви помоля да се срещнем отново, за да поговорим относно някои неясноти. Днес разговарях с брат си, с него обмислихме положението и сме готови да намалим цените, за да отговорим на вашите условия.
	Човекът от другата страна на линията вероятно онемя от изненада, но след секунди учтиво каза:
	— Не разбирам, господин графе. Миналата седмица с вас обсъдихме договора точка по точка. Недвусмислено заявихте решението си, много почтено от ваша страна, признавам. Да разбирам ли, че сега искате да подновите преговорите?
	— Именно — отвърнах. — С брат ми сме готови да понесем загуби, но да не затворим фабриката и да не оставим работниците на улицата.
	Мерсие отново замълча, после промърмори:
	— Извинете, господин графе, ала сегашното ви становище е в пълно противоречие с решението ви от миналата седмица.
	— Вярно е, но, честно казано, постъпих прибързано, без да се посъветвам с близките си. В края на краищата въпросът засяга цялото семейство, нали?
	— Естествено, господин графе, затова винаги сме проявявали разбиране. Искрено съжаляваме, че се налагат промени в условията, и най-вече, че ще се наложи да закриете предприятието, ако не се споразумеем, както за беда се случи. Много добре си спомням как казахте, че не ви е грижа какво ще стане с хората и че фабриката се е превърнала в бреме, което не можете да си позволите.
	Той продължи да говори учтиво и гладко — представих си как с Жан дьо Ге седят един срещу друг в кожени кресла, пушат, разменят си реплики, а след приключването на разговора изобщо не се замислят за последствията. А пък аз, чуждият човек, се подлагах на унижение в името на загубена кауза, защото не исках шепа работници, селянка и осакатеният й син да намразят господаря си, който не се вълнува от съдбата им и никога няма да научи за чувствата им.
	— Да, имате право. Но размислих. Ще приема всякакви уговорки, стига фабриката да продължи да действа. Производствените разходи не ви засягат. Моля ви да подновите договора, каквито и да са условията.
	Този път Мерсие мълча няколко секунди, после каза с присъщата си обиграност:
	— Господин графе, взаимоотношенията ни се градят на дългогодишно сътрудничество, ето защо ни беше толкова неприятно да прекратим договора, ала изглеждаше, че няма друго решение. След като сте склонен да приемете нашите условия — разбира се, подробностите ще уточним лично, не по телефона, — трябва отново да се консултирам с другите директори на фирмата. Не виждам причина крайният резултат да не е удовлетворителен за двете страни, нали?
	По тона му разбрах, че още храни известни съмнения, затова побързах да го уверя в сериозността на намеренията си. Предстоеше размяна на писма, настоящият договор щеше да бъде подновен, но при други условия. Разменихме си любезности, чух как Мерсие затвори телефона. Извадих носната си кърпа — по-точно кърпата на Жан дьо Ге, и избърсах потта от челото си — наистина, в тясното килерче беше задушно, но се бях изпотил най-вече от напрежение. Наемах се с нещо, без да имам дори бегла представа как да го осъществя. Ако цената, предлагана от „Карвале“, не покриваше производствените разходи и сумите за заплати на работниците (сигурен бях, че е така), то парите трябваше да бъдат осигурени от друго място. В този момент чух дишане в слушалката, която машинално още притисках до ухото си — някой подслушваше по деривата. Не сторих нищо. Продължих да чакам, след малко телефонистката се обади да пита дали съм приключил разговора с Париж и след като отговорих утвърдително и връзката прекъсна, отново чух дишането, после тихо изщракване — някой затвори телефона, намиращ се в друго помещение на замъка. Нямаше как да узная истината, но почти бях сигурен, че разговорът ми с парижката фирма е бил подслушван. Но от кого? Къде беше дериватът? Окачих слушалката и излязох в коридора. Преди малко ми се стори, че чух приближаващи се стъпки, ала бях много притеснен — нищо чудно шумът да е бил плод на въображението ми. Така или иначе никой не слезе по стълбището, никакъв звук не нарушаваше тишината. Дишането в телефонната слушалка обаче не беше въображаемо. Излязох на терасата, защото нямаше значение дали някой ще ме види, вдигнах глава и огледах грамадната сграда. Видях само главния телефонен кабел, прокаран в покрива между едната кула и стената. Високите комини, куличките и дори водоливниците скриваха другите кабели, пък дори и жиците да се виждаха, нямах достатъчно технически познания, за да разбера накъде водят.
	В момента нямах време да издирвам деривата и да разбера кой е подслушвал разговора с Париж. Много по-важно беше незабавно да науча нещо повече за финансовото състояние на Жан дьо Ге. Качих се в гардеробната, взех чековата му книжка — страниците бяха изпълнени със загадъчни цифри и инициали, но липсваше краен баланс, единствената полезна информация беше названието на банката и адреса на клона й в един близък град. В гардеробната нямаше бюро. Някъде в замъка трябваше да има кабинет, в който собственикът на имението води кореспонденцията си и държи личните си вещи. Спомних си библиотеката, където членовете на семейството се бяха събрали преди обяда. Отново слязох, минах по коридора, прекосих трапезарията, отворих двойната врата на библиотеката, влязох и се озовах сред полумрак — някой беше затворил кепенците на високите прозорци в дъното на помещението. Блъснах ги встрани и видях писалището, което търсех. Беше заключено. Връзката ключове заедно с портфейла, чековата и шофьорската книжки на Жан дьо Ге, които досега не ми се беше налагало да използвам, бяха в джоба ми, откакто носех дрехите му. Изпробвах ключовете, един се превъртя в ключалката. Не се притеснявах, че постъпвам като крадец — играта на шпиони продължаваше, не вредях никому.
	В писалището цареше истински хаос (с носталгия си спомних собственото си бюро с педантично подредени книжа); писмата преливаха от специалните прегради, пликове, фактури и разписки бяха нахвърляни безразборно. Чекмеджетата едва се отваряха, защото бяха претъпкани с книги, документи и снимки, неделима част от историята на няколко поколения от фамилията Дьо Ге и на самия Жан. Упорството на залостените чекмеджета ме подтикна към безразсъдни действия. Трябваха ми банкови извлечения, а ги нямаше — натъкнах се само на отдавна приключени чекови книжки. Изнервих се като крадец, който не намира търсената огърлица от перли, готов бях да взема каквото и да било, за да задоволя неудовлетвореното си любопитство. Накрая забелязах голям бележник, подвързан с червена кожа, който ми заприлича на счетоводна книга; задърпах, с усилие го измъкнах от чекмеджето, но се оказа ловен албум, страниците бяха запълнени със снимки на фазани, яребици, зайци — птици и животни, които се ловуваха преди войната. Пъхнах ръка в процепа на чекмеджето, извадих друг дебел том, който миришеше на плесен — беше албум с фотографии, повечето избледнели.
	Отказах се да търся банковите извлечения. Желанието ми да надникна в миналото бе неустоимо. На първата страница на албума имаше герб, изобразяващ глава на ловно куче и дърво, отдолу с полегат почерк бе написано „Мари дьо Ге“. На следващата видях фотография на графинята, когато тя е била на около двайсет и пет години — млада жена със заоблена, решително вирната брадичка вместо сегашната двойна гуша, с гъста руса коса, накъдрена с маша; носеше елегантна блуза с къдрички, раменете й бяха изопнати, а не приведени и загърнати с безброй шалове. Все едно гледах себе си, но с перука и предрешен като жена, за да изпълнявам роля в някакъв комедиен фарс. Снимката имаше дата — 1914 година. Следваха фотографии на други членове на семейството: Жан дьо Ге — баща, който приличаше на Пол, но с къси мустаци, и бе заснет на безвкусен фон от драперии и изкуствени цветя; двамата съпрузи, които гордо гледат момиченце с панделки в косата и рокличка с дантели — вероятно Бланш; по-възрастни приятели и родственици, лели, чичовци, престарял дядо на инвалидна количка. Датите невинаги бяха написани отстрани, често трябваше да гадая през лятото на коя година момченце и момиче яздят пони или през коя зима двете деца стоят прегърнати пред гълъбарника, покрит със сняг. Направи ми впечатление, че винаги са снимани заедно, което означаваше, че са били неразделни — ако момченцето държеше въдица или пушка, момичето стоеше зад него; докато гледах снимките, с изненада и дори с отвращение установих, че неизменно присъстващата на втори план Бланш като малка е била копие на Мари-Ноел — дългокрака, слабичка и с късо подстригана коса. От снимките се виждаше, че е започнала да се променя след петнайсетата си годишнина, овалното й лице се удължило, очите й станали по-недоверчиви и сериозни; въпреки това изглеждаше симпатична и състрадателна и нямаше нищо общо със сегашната стара мома със стиснати тънки устни.
	Младият Жан пък никога не беше сериозен. Все се смееше или правеше комични физиономии и макар чертите ни да бяха еднакви, снимките му бяха съвсем различни от моите снимки като малък, на които стоя като препариран и с изцъклени очи се взирам в обектива. Пол почти не присъстваше в албума. Понякога лицето му не беше на фокус — смътен образ сред група хора, друг път се беше навел да завърже обувката си тъкмо когато фотографът ги е заснел. Дори на най-хубавата снимка на трите деца в юношеската им възраст Пол пак беше полускрит зад широките рамене на брат си, засенчен от ослепителната му усмивка.
	Тук-там разпознавах по някого, например свещеника, който беше по-млад, по-слаб, но пак с лице като на херувим, а когато стигнах до снимките от ранната възраст на децата, разбрах, че навремето Жюли е била кърмачка на Пол. Към края на албума често се срещаше снимката на някой си Морис. Фотографиран беше сред работниците и в замъка, на една снимка двамата с Жан стояха пред статуята в парка. Последните четири страници бяха празни — може би защото старият Дьо Ге беше починал, може би заради избухването на войната, или защото на графинята й беше омръзнало да снима. Фотографиите бележеха края на една епоха, завършването на цикъл.
	Затворих албума, обзе ме необяснима носталгия. Отдавна бях свикнал да се ровя в миналото, да чета писма или документи, датиращи отпреди столетия, ала надникването в историята на хора от моето поколение ме развълнува. Не тъгувах, че красивата графиня на първата снимка в албума е остаряла и че прекрасната й руса коса е прошарена, а заради жестокия отпечатък на времето върху нея — нямаше го самоувереният и властен поглед, сега очите й се стрелкаха изплашено и неспокойно, прекрасната шия и изпънатите рамене бяха погълнати от гънки тлъстина. Мъчно ми беше, че Бланш, толкова грациозна и пленителна като дете, толкова сериозна и състрадателна като девойка, се беше променила до неузнаваемост, превърнала се бе в грозна карикатура. Дори Пол, който все се криеше зад гърба на засмения си брат, и на всяка снимка отмяташе от челото си кичура непокорна коса, изглеждаше очарователен. А сега беше вечно намръщен, бездушен и безразличен — проявил беше някакви чувства само когато неволно разкрих тайната му и го направих за посмешище.
	Нечии стъпки ме изтръгнаха от миналото, когато животът в замъка е бил прекрасен, и ме върнаха в настоящето. Миг преди двойната врата да се отвори, успях да пъхна албума обратно в чекмеджето; обърнах се и видях Рене, която също като Франсоаз липсваше на избелелите снимки. Двете принадлежаха към мрачната епоха, последвала благоденствието, когато замъкът и селцето са загубили очарованието си. Тя затвори вратата, помълча, после промърмори:
	— Чух колата и реших, че Пол е с теб. Обаче срещнах Шарлот и тя ми каза, че си се върнал сам. Франсоаз още спи в салона, затова предположих, че си тук. Е, няма ли да се извиниш за номера, който ми погоди пред всички?
	Отново ме очакваше порицание заради гафа с подаръците. Несъмнено Рене смяташе, че съм заслужил упреците. Въздъхнах, свих рамене:
	— Вече се извиних на Пол. Не е ли достатъчно?
	Тя очевидно се опитваше да потисне чувствата си, беше напрегната, нервно кършеше ръце; погледът й, изразяващ едновременно недоумение и гняв, ме разтревожи и раздразни, ненадейно изпитах съчувствие към Пол, който беше принуден да търпи капризите й.
	— Защо го направи? — сопна се тя. — И без това е трудно да се държа така, че да не предизвикам подозрения и най-вече да не причиня болка на Пол! А може би целта ти е била да се подиграеш и с мен, и то пред цялото семейство?
	— Виж какво, в Льо Ман прекалих с пиенето и забравих какво има в пакетите. Смятах, че съм донесъл книги за всички…
	— За глупачка ли ме взимаш? Нима очакваш да ти повярвам? Защо не се обърка да поднесеш другиму подаръка за Франсоаз? Между другото, колко струва дрънкулката? А може би още не си я платил, а?
	Бях свидетел на типична женска злоба, предизвикана от факта, че съпруг е подарил нещо хубаво на жена си. Радвах се, че Франсоаз, а не Рене получи медальона с миниатюрата.
	— Дадох й нещо, което знаех, че ще оцени — заявих. — Твоя си работа, ако си разочарована от подаръка. Дай го на Жермен. Не ме интересува какво ще го правиш.
	Ако я бях зашлевил, едва ли щях да предизвикам подобна реакция. Рене се втренчи в мен, лицето й пламна; бавно прекоси стаята и застана до бюрото, което вече бе заключено, а ключът беше в джоба ми. Преди да осъзная намеренията й, тя ме прегърна, притисна страната си до моята, а пък аз се вцепених от изненада — стърчах като скован треторазреден актьор в провинциална постановка.
	— Какво става? — прошепна тя. — Какво ти е? Защо си така променен? Страхуваш ли се да ме любиш?
	Ето какво било! Вероятно бях прекалено наивен, за да се досетя, ето защо откритието ме потресе и ужаси. Не исках да я целуна. Допирът й ме отвращаваше, жадните й устни не ме изкушаваха, дори ме отблъскваха. Каквото и да бе сторил Жан дьо Ге, за да се разнообрази от скучния провинциален живот, нямаше да бъде продължено от неговия „заместник“. Потърсих спасение в баналното оправдание на всеки малодушен любовник.
	— Рене, някой може да влезе… — промърморих и най-безцеремонно се изтръгнах от неочакваната и нежелана прегръдка, облегнах се на писалището. Ала тя отново пристъпи към мен, протегна ръце, за да ме милва, да ме задуши в обятията си — изведнъж ми хрумна колко смешен и лишен от достойнство изглежда мъжът, насилван от представителка на нежния пол. Ако грубиян нападне жена, нейната крехкост придава някакво очарование на насилието.
	Потупах я по рамото, притиснах устни до косата й, ала осъзнавах колко неумели са опитите ми да загладя положението, затова потърсих спасение в порой от думи:
	— Трябва да внимаваме, да бъдем много предпазливи. Мисля, че глупавата нощница не предизвика подозренията на Пол, защото обърнах всичко на шега. Мога да успокоя и Франсоаз. Но не бива да се срещаме тайно. Може да ни види някой от прислугата, а загнезди ли се веднъж съмнението в главите им, ще настъпят Бог знае какви усложнения.
	Слушах се как изреждам какви ли не оправдания, изведнъж си дадох сметка, че затъвам още по-дълбоко в измамата. Приемах интригата за даденост и като долен страхливец пропуснах възможността да заявя откровено и брутално: „Не те обичам и не те желая. Край на тази история!“
	— Намекваш, че трябва да се виждаме другаде, така ли? — промълви Рене. — Как? Къде?
	Не се разплака, не помоли да й кажа колко я обичам. Интересуваше я само едно. Връзката, която Жан дьо Ге беше започнал, за да разнообрази скуката, се беше превърнала в бреме. Интересно доколко беше обвързан и колко дълбоко е било отегчението му след преминаването на първата тръпка.
	— Ще измисля нещо — отвърнах, — но запомни, че трябва да бъдем много предпазливи. Не бива заради глупост да рискуваме щастливото бъдеще.
	Самият Жан дьо Ге едва ли бе способен на подобно двуличие. „Колко лесно било да си подлец!“ — казах си. Думите ми, несръчното потупване по рамото и беглата целувка подействаха успокояващо на Рене, изражението й вече не беше така напрегнато. Тъкмо се питах как да се измъкна от неловкото положение, когато с облекчение чух гласа на Мари-Ноел:
	— Татко, къде си?
	Рене гневно сви рамене, аз извиках:
	— Тук съм. Трябвам ли ти?
	Малката се втурна в библиотеката. Машинално разперих ръце, тя като маймунка скочи в прегръдките ми, запитах се дали мога отсега нататък да я използвам като буфер срещу предизвикателствата на света на възрастните.
	— Баба вече е будна — обяви. — Отидох да я видя, а тя ни покани на чай — само двамата с теб. Разказах й за подаръците и колко недоволен остана чичо Пол. И знаеш ли какво? Объркал си нещо с подаръка на леля Бланш. Тя не искаше да го отвори, затова ние с мама го разопаковахме — вътре имаше бележка, на която пишеше: „На моята красива Бела от Жан“, и много голямо шише с парфюм „Фам“ в красива кутийка, увита в целофан, отгоре още беше залепено етикетче с цената — десет хиляди франка.


>	Десета глава

	Хванати за ръце, двамата с Мари-Ноел се заизкачвахме по вътрешната стълба; малката изведнъж изтърси:
	— Не знам защо, но всички май се ядосаха от подаръците си. Сутринта мама много се радваше на медальона, обаче следобед го свали и го прибра в кутийката при другите бижута. Леля Рене пък изобщо не поглежда своя, а преди малко, като ти казах за грешката с подаръка на леля Бланш, като че ли й идеше да убие и мен, и теб. Коя е Бела, татко?
	Радвах се, че не знам. Така си спестявах по-нататъшни усложнения. Все пак Жан дьо Ге можеше да прояви повече предвидливост и да напише върху пакетчето не само инициала Б.
	— Жена, която харесва скъпите парфюми — отвърнах.
	— Мама познава ли я?
	— Не вярвам.
	— И аз не вярвам. Попитах я, обаче тя смачка бележката и каза, че сигурно твоя делова партньорка от Париж те е поканила на вечеря, а ти си й купил парфюм, за да й върнеш жеста.
	— Може би… — промърморих.
	— Лошото е, че все повече започваш да забравяш. Леле, как можа да направиш такава грешка и да дадеш парфюма на леля Бланш вместо на тази жена! Знаех си, че нещо не е наред. Ами че откакто се помня, не си й подарявал нищичко. Така и не разбрах защо — вие, големите, се държите много странно. Пък и защо да й купуваш подаръци, след като от петнайсет години не ти говори?
	Петнайсет години! Все едно ме удари гръм, така се слисах, че спрях по средата на стълбището и се втренчих в малката, която нетърпеливо ме задърпа:
	— Хайде, побързай.
	Последвах я, без да кажа нито дума — информацията, получена току-що съвсем случайно, напълно ме извади от равновесие. Онова, което смятах за временно неодобрение, бе толкова дълбоко вкоренено, че вероятно влияеше на отношенията и между другите членове на семейството. Фактът, че Жан дьо Ге е въртял любов с Рене, за да се разнообразява, бледнееше в сравнение с дългогодишната вражда между него и сестра му. Нищо чудно, че всички бяха изумени, задето съм донесъл подарък и за Бланш. Откритието ме разтревожи, дори ми се стори някак зловещо, след като вече бях видял снимките на прегърнатите брат и сестра, които навремето са били неразделни. Помежду им се беше случило нещо прекалено сериозно и лично, с което другите членове на семейството, дори детето, се бяха примирили.
	— Стигнахме! — обяви Мари-Ноел и отвори вратата на грамадната спалня; също като предишната вечер от нажежената до червено печка ме лъхна гореща вълна. Малките териери, които сутринта бяха изчезнали, отново бяха тук. Скочиха от леглото и пискливо залаяха, малката напразно се опитваше да ги укроти, като ту им се караше, ту ги галеше.
	— Не е за вярване! — възкликна. — Всичките ни кучета са полудели. Тази сутрин Сезар не само не се зарадва на татко, ами взе да ръмжи и да лае.
	Графинята се намръщи:
	— Шарлот, заведе ли на разходка Жужу и Фифи, или цял следобед клюкарства в кухнята?
	— Разбира се, че ги заведох, госпожо, как иначе? — побърза да се защити прислужницата. — Бяхме в парка почти един час. Смятате ли, че ще изоставя милите животинчета?
	Погледна ме накриво, сякаш я бях обвинил в пренебрегване на задълженията; хрумна ми колко се различава от почтената и предана Жюли — изпъкналите й очички, кльощавото тяло, дори скъперническия маниер, с който наливаше чая, подсказваха прикритост и озлобление.
	— Защо се мотаеш тук? Махай се! — гневно нареди старицата. — Детето ще ни сервира.
	Също като предишната вечер се облягаше на купчината възглавници, лицето й още беше жълтеникаво, под очите й се бяха вдълбали сенки. Протегна ръка, придърпа ме към себе си, а пък аз покорно целунах набръчканата й страна. Странно, но вместо неприязън и отвращение изпитах спокойствие, докато ласките на красивата Рене ми се сториха неприлични и отблъскващи.
	— Mon Dieu — прошепна, — онова, което ми разказа малката, искрено ме разсмя. — Отблъсна ме и добави на висок глас: — Седни да си изпиеш чая. С какво се занимава цял ден, освен да раздаваш подаръци, предназначени за други хора?
	Осъзнах, че само в компанията на тази жена се чувствам свойски; можех да говоря, да се смея, тя извикваше у мен неподозираната досега способност да се шегувам, да водя непринуден разговор. Гледах я как излива чая в чинийката и го пие на големи глътки, а последните капки оставя за кученцата, които досущ като просяци се въртяха около нея, докато Мари-Ноел, натоварена с отговорната задача да налива чая, отчупваше малки залъчета от препечената си филия и не откъсваше поглед от двама ни с баба й.
	Разказах на графинята за посещението във фабриката — тайният разговор с Париж ми беше вдъхнал нова увереност, защото поне временно бях намерил разрешение на проблема, а тя (за мое удовлетворение и за радост на момиченцето), като всички стари хора, без подканяне се впусна в описания на миналите славни времена. Разказа как навремето изделията се приготвяли не с матрици, а от стъклодухачи, а когато още не е била родена, палели пещта с дървета, отсечени в гората — именно затова всички стъкларски фабрики били в гористи области, — и как още по-отдавна, преди едно столетие, продукцията се извозвала от сто и шест коня, помагали дори жените и децата. Добави, че имената на работниците и членовете на семействата им били записани в книга, която може би е в библиотеката — вече не си спомняла къде са я забутали.
	— Така или иначе — въздъхна, — добрите стари времена безвъзвратно отминаха.
	Спомних си как Жюли също тъй безропотно приемаше промяната и се примиряваше с действителността; обясних на графинята, че съм посетил старата дойка, разказах и за горкия Андре, пострадал при злополука във фабриката; тя сви рамене, изведнъж стана безцеремонна:
	— Не им се хващай на номерата. Стига да могат, тези хора ще ни вземат и последния франк. Бог знае колко пари е измъкнала от мен Жюли, когато работеше в замъка. А „горкичкият“ й син е най-големият мухльо и некадърник. Не обвинявам жена му, че забягна с някакъв автомонтьор от Льо Ман. — Къщичката им се руши, спешно е необходим ремонт.
	— Как не! Само пръст да им подадеш, ще ти се качат на главата, ще започнат да искат какво ли не. Парите не стигат и без да удовлетворяваме прищевките на работниците. Не виждам начин положението да се подобри, докато Франсоаз не роди син, или… — Тя не довърши фразата; въпреки че не разбрах намека й, тонът и лукавият й поглед ме смутиха. След няколко секунди добави: — В днешно време всеки трябва да се бори, за да оцелее. Пък и не разбирам защо се оплакват, след като не плащат наем.
	— Жюли не се оплаква — казах. — Не ми поиска нищо.
	— Само това оставаше! Сигурна съм, че под някоя дъска на пода е скътала доста парици. Ще ми се да имах колкото нея.
	Думите й сякаш развалиха някаква магия, почувствах се измамен. Жюли, която ми се бе сторила толкова почтена и лоялна, бе представена като безскрупулна използвачка, а графинята, така засмяна и щедра допреди малко, изведнъж се превърна в безсърдечна старица, лишена от проницателност. Искреното ми състрадание и към двете някак се притъпи — замислих се и докато Мари-Ноел ми наливаше още чай, осъзнах, че старицата е реалистка, а пък аз съм безнадеждно сантиментален фантазьор, който иска хората да бъдат по-добросърдечни и по-благородни, отколкото са в действителност. Мари-Ноел ненадейно се намеси в разговора:
	— Все си мисля какво стана, когато с мама разопаковахме подаръка на леля Бланш. Мама й каза: „Хайде, не се инати, нищо няма да ти стане, ако видиш какво има в пакета, освен това смятам, че по този начин Жан ти подсказва, че държи на теб.“ Леля Бланш се втренчи в пакета, дълго мълча, после промърмори: „Щом толкова искаш, отвори го ти. На мен ми е все едно.“ Обаче като я гледах, разбрах, че и тя е любопитна. Махнахме хартията, като видя голямото шише с парфюм, мама възкликна: „Боже мой, защо тъкмо това?“, тогава и леля Бланш погледна подаръка, пребледня като платно, стана и излезе. Попитах мама: „Защо се разсърди? Нали не е лекарство като на чичо Пол?“, а тя отвърна някак особено, че май наистина е било шега, и то жестока. После намерихме бележката до онази жена Бела и мама каза: „Не е шега, станала е грешка. Подаръкът е за другиго.“ Така или иначе, не разбрах защо си помислиха, че си постъпил жестоко.
	Думите й сякаш пробиха дупка в мълчанието. Странно, но излизаше, че с Мари-Ноел сме съюзници, обединяваха ни невинността й и фактът, че не знаех мрачните семейни тайни. Графинята ме наблюдаваше, долових в погледа й нещо, което не можах да изтълкувам. Не беше упрек, нито порицание, а усилие да проникне в мислите ми, сякаш (което бе невъзможно) интуитивно бе разгадала тайната ми и знаеше, че съм измамник. Ала заговори не на мен, а на момиченцето:
	— Знаеш ли, мъничката ми, жените са непредсказуеми и странни… особено религиозните като леля ти Бланш. Запомни го и не ставай фанатичка като нея.
	Погледнах я — изведнъж се беше състарила, изглеждаше уморена.
	— Помогни ми да преместим масичката — казах на Мари-Ноел.
	Поставихме я близо до тоалетката, на която между посребрените четки и гребени видях голяма снимка на Жан дьо Ге с военна униформа. Машинално се обърнах. Старицата също гледаше снимката, изражението й беше все така озадачено. Погледите ни се срещнаха, двамата едновременно сведохме очи. В този момент в спалнята влезе Шарлот, последвана от свещеника. Момиченцето се приближи до него, почтително се поклони:
	— Добър вечер, отче. Татко ми подари книга за живота на Малкото цвете. Искате ли да ви я покажа?
	Старецът я потупа по главицата:
	— Не сега, дете мое. По-късно ще дойда в салона и тогава ще ми я покажеш. — Застана до леглото, сключи пръсти върху закръгленото си коремче и се загледа в пребледнялото изтощено лице на графинята.
	— Хм, май днес не сме в най-добрата ни форма — промърмори. — Може би причината са прекомерните вълнения от вчерашния ден, последван от почти безсънна нощ и кошмари. Свети Августин може би ще помогне. И той е страдал много.
	Извади книга измежду диплите на расото си, забелязах, че графинята полага неимоверни усилия да се съсредоточи върху думите му. Махна към стола, на който допреди малко седях, свещеникът подбра полите на расото си и седна. Шарлот застана в другия край на помещението, наведе глава и също се подготви да слуша.
	— Може ли да остана? — прошепна Мари-Ноел; очите й блестяха от възбуда, сякаш искаше разрешение да присъства на някакъв спектакъл. Кимнах машинално, умът ми беше зает с друго, питах се как трябва да се държа. Малката изтича да вземе табуретката, която стоеше пред тоалетката, сложи я близо до свещеника. Изражението й се промени като актриса, вживяваща се в ролята си, тя затвори очи, сключи длани, замърда устни в отговор на молитвите на свещеника. Крадешком погледнах графинята. От вежливост все така се облягаше на възглавниците, ала от време на време главата и клюмваше, клепачите и се затваряха — симптоми на крайно изтощение, не на религиозно благоговение.
	Излязох от спалнята, слязох по стълбището, прекосих терасата, отидох в парка и забродих по пътеките отвъд каменната Артемида — сред падащия здрач лицето й сякаш беше тържествено и опечалено. Под лъчите на слънцето замъкът приличаше на скъпоценен камък, но в сумрака внушаваше страх. Покривът и кулите, които денем се сливаха със синевата, сега се очертаваха на фона на притъмняващото небе. Запитах се какъв ли бастион е била грамадната сграда, когато ровът е бил пълен с вода, преди през осемнайсети век да бъде построена централната част, свързваща кулите, издигнати по времето на ранния Ренесанс. Дали благородните дами, които са надничали през тесните процепи, заместващи прозорците просмуканите от влага стаи, са били по-самотни от Рене и Франсоаз? През онази епоха гората сигурно е стигала до крепостта, увивните храсти са закривали вратите, на мястото на пасището глигани са ровели земята, ловци са тръбели с роговете си в ранните утрини, когато мъглата още обвива дърветата. Благородници от Анжу, подкрепени със солидно количество алкохол, са препускали с конете си по подвижния мост, за да ловуват, да участват в битки, да убиват; между тези стени двойки са се любили нощем, млади жени са се гърчели в родилни болки, внезапно са умирали хора. Век след век историята се повтаряше, само че сега чувствата и стремежите се прикриваха. Днес жестокостта беше по-дълбока, нараняваше духа, причиняваше страдание на скритото у всеки човек, докато навремето е била по-брутална — оцелявали са само най-издръжливите, самотната Франсоаз и неудовлетворената Рене от далечното минало са изгасвали като пламъчета на свещи, покосявани са били от болести и смърт, бивали са жалени или забравени от съпрузите си, предшественици на Жан дьо Ге, които повече се интересували от пиршествата, лова и битките.
	Някой обикаляше от стая в стая, затваряше кепенците и високите прозорци, изолирането на нощния мрак беше като уединяване. Каквото и да се е случвало между стените на замъка, вече нямаше да се повтори; грамадната сграда беше гробница, живи бяха само кравите, които пасяха наблизо, враните и някакво куче, чийто лай ехтеше от селото.
	Изминал беше едва един ден, а вече започвах да свиквам с маскарада, както юношата започва да свиква да спи в пансиона към училището. Вече познавах хората и обстановката. Ужасът от предишната вечер ме беше напуснал. Безочието ми, които снощи ме опияняваше, сега ми се струваше съвсем естествено; когато отварях врата, влизах в стая или заставах лице в лице с някого от семейството, вече не тръпнех от страх. Познавах звуци, миризми, гласове, знаех кой къде седи, не изтръпвах при иззвъняването на телефона, преобличах се за вечеря благодарение на стадния инстинкт, който подтиква новака да подражава на съучениците си, да забрави до следващата ваканция навиците от родния си дом, да нахлузи бляскава маска, да спечели одобрението на момчетата и преподавателите, да наблюдава с интерес новия човек, представящ се от негово име. Храненето, пиенето, четенето на вестник ми се струваха интересни, защото не аз извършвах действията, а Жан дьо Ге. В съня дори най-странните обстоятелства ни се струват естествени и аз започнах да се държа естествено сред моите фантоми, които ми говореха, усмихваха ми се или се преструваха, че не ме забелязват. Ритуалът съществуваше от векове; колелото, което никога не бе спирало, продължаваше да се върти, не можех да се съпротивлявам, бях само бурмичка от сложния механизъм.
	По време на вечерята почти не разговаряхме, атмосферата беше доста потискаща. На масата бяхме само четирима. Казаха ми, че в седем часа Мари-Ноел хапнала супа и бисквити и нямало да вечеря, а Гастон съобщи, че Бланш била решила да пости и да прекара вечерта в стаята си.
	Франсоаз, която беше толкова жизнена на обяд, изглеждаше уморена, равнодушно подхващаше ту една, ту друга тема, за да запълва дългите промеждутъци на мълчание — заболяването на жител от селото, вечерното посещение на свещеника, писмото от братовчедка в Орлеан, размириците в Алжир, влакът, катастрофирал северно от Лион. Отегчителният й монолог ми подейства успокояващо. Когато не беше изпълнен с плачливи нотки, гласът й беше звънлив и приятен. Рене носеше красива блуза с висока яка, отново беше прибрала косата си на кок, сложила си беше руж; така и не разбрах дали цели да ме заслепи с чара си, или да предизвика ревността ми с неочакваното си внимание към Пол. Планът й (ако въобще беше планирала действията си) претърпя неуспех. Останах равнодушен, а съпругът й не забеляза промяната в поведението й. Цялото му внимание беше съсредоточено в храната — премляскваше, между хапките промърморваше по нещо, рядко вдигаше поглед от чинията, а след вечерята се премести на кресло в салона, запали пура, разгърна вестник „Фигаро“ и се скри зад него.
	Мари-Ноел се появи, загърната с халат, заедно с нея дойде и Франсоаз (Рене седеше на канапето и се преструваше, че чете книга); поиграхме на домино и дама — занимание, което родителите и момиченцето са упражнявали безброй пъти; когато часовникът удари девет, Франсоаз се прозина и промълви:
	— Време е за сън, chérie.
	Малката покорно стана, прибра в кутията фигурките, целуна чичо си, леля си и майка си и ме хвана за ръката:
	— Хайде, татко.
	Предположих, че това е някакъв обичаен ритуал преди лягане, последвах я в детската стая. Куклата вече не беше прободена с перодръжка — явно се беше избавила от мъченичеството и сега бе разкаяла се грешница — коленичеше пред обърната консервена кутия, заместваща олтар, голям еднокрак паток Доналд играеше ролята на свещеник, моряшката му шапка беше увита с парче плат, за да изглежда като четвъртита шапка на католически свещенослужител.
	— Седни! — изкомандва малката, свали халата, за миг се поколеба, после се приближи до импровизирания молитвен стол.
	— Искаш ли да видиш как ще бичувам плътта? — попита.
	— Какво искаш да кажеш?
	— Снощи съгреших, като заплаших, че ще се самоубия. Споделих го с леля Бланш и тя каза, че това е много голям грях. Прекалено рано е да се изповядам, затова реших да се накажа за прегрешението. — Съблече нощницата си и застана пред мен — кльощаво момиченце с ъгловато тяло. — Духът е извисен, но плътта е слаба — добави. Порови в разхвърляното чекмедже, извади малък камшик. Затвори очи и преди да осъзная какво възнамерява да направи, шибна гърба и раменете си. Неволно подскочи, хлъцна от болка.
	— Престани! — извиках, станах, изтръгнах от ръката й камшика.
	— Добре, ти го направи. Ти ме бичувай! — избърбори тя, без да откъсва от мен блесналите си очи.
	Взех нощницата, която беше хвърлила на пода:
	— Облечи се, и то по-бързичко. Кажи си молитвите и веднага в леглото!
	Тя не се възпротиви; покорството, дори охотата, с която се подчини, ме разстроиха повече, отколкото ако беше запротестирала. Под маската на послушание долових възбуда и макар че не знаех нищичко за децата и игрите им, вълнението й ми се стори перверзно, неестествено.
	Остана прекалено дълго, коленичила на импровизирания молитвен стол; не се молеше на глас, затова не знаех дали се преструва, но най-сетне се прекръсти, стана и със смирено изражение тръгна към тясното легло.
	Наведох се да я целуна по страната, но тя не помръдна — устните ми все едно докоснаха мраморна статуя. Не знаех дали се държи така, за да продължи да се самонаказва, или защото ми се сърдеше. Излязох, затворих вратата, погледнах камшика, който още машинално стисках, завих наляво, минах през вратата, тапицирана със зелено зебло, изведнъж импулсивно тръгнах към стаята на Бланш в дъното на коридора. Завъртях валчестата дръжка — беше заключено. Почуках на вратата.
	— Кой е? — извика Бланш.
	Не отговорих, само почуках отново. Чух стъпки, в ключалката се превъртя ключ, старата мома застана на прага — беше по пеньоар, косата й вече не беше опъната на стегнат кок, а обрамчваше лицето й — в този момент изглеждаше като момиченце, приликата й с Мари-Ноел беше поразяваща. Прочетох в погледа и изумление и страх, които ме разколебаха. Враждата между двамата с брат й не ме засягаше. Но бях длъжен да я предупредя какво става с детето. Тикнах в ръцете й камшика:
	— Задръж го или го изхвърли. Мари-Ноел се опита да го използва върху себе си. Не зле да й обясниш, че самобичуването не прогонва дявола, а го вкарва в тялото и душата.
	Изумлението и страхът в погледа й се замениха с омраза, и то така силна, че се вцепених — бях като хипнотизиран от жестокостта и злобата, изписани на бледото й лице. Преди да кажа още нещо, тя се върна в стаята, затръшна вратата и я заключи; няколко секунди не помръднах — вместо да направя добро, може би още повече бях настроил Бланш срещу брат й. Бавно тръгнах обратно по коридора — бях поразен и потресен от омразата в очите й, които сигурно някога са били любящи и доверчиви.
	Стигнах до стълбището и се поколебах накъде да тръгна, нямах представа какво се очаква от мен; за щастие в този момент видях един след друг по стълбата да се качват доскорошните ми сътрапезници — Франсоаз, натежала от бременността, бледа, с безжизнен поглед, Рене, още пламнала от възбуда, с красива прическа, подчертавана от блузата с висока яка, и Пол, който се прозяваше и стискаше под мишница друг вестник, този път местен. Вдигнаха глави и ме погледнаха, слабата светлина озари лицата им; тъй като не бях един от тях, както смятаха, а чужденец, който наднича в техния свят, ги видях без маски, в истинската им светлина. Усетих колко изтерзана е Франсоаз, която се мяташе между надеждата и отчаянието, разбрах с какво усилие се мъчи да прикрие разочарованието си, последвало вълшебния момент, когато и поднесох бижуто; изражението на Рене пък беше победоносно, защото бе убедена, че нито един мъж не може да устои на съблазънта на красивото й тяло, докато Пол — объркан, уморен, изпълнен със завист, се питаше как да сътвори чудо или да бъде помилван. Пожелахме си лека нощ, разделихме се като двойки, танцуващи кадрил. Последвах Франсоаз и равнодушно се запитах как ли щях да се чувствам, ако Рене беше съпруга на Жан дьо Ге. Възможно ли бе границата между привличането и отвращението да е толкова тънка, че принудителната близост да изглади отношенията помежду им и да ги превърне в едно цяло? Влязох в гардеробната и видях нещо, което ме накара да забравя размишленията си — походно легло със завивки и възглавници. Странно, но вместо облекчение изпитах чувство за вина. Запитах се какво се е случило, ала като се приближих до тоалетката, видях голямото шише с парфюм „Фам“, което така и не беше извадено от кутията.
	Позамислих се, минах през банята и влязох в спалнята. Франсоаз седеше пред огледалото и си навиваше косата на ролки.
	— Искаш да спя в гардеробната ли? — попитах.
	— Не предпочиташ ли?
	— Все ми е едно — заявих.
	— Така си и мислех. — Тя продължи да си навива косата.
	„Ето една случка в брачния живот — помислих си, — при която се леят сълзи, водят се безкрайни спорове, завършващи с помирение или с раздяла.“ Нямаше да изпадна в това положение, ако не беше парфюмът „Фам“ с инициала Б, небрежно надраскан върху опаковката. И двамата със съпруга и бяхме сгафили и тъй като смятах, че той ще отвърне с мълчание на обвиненията й, аз също избрах този подход.
	— Добре, ще спя в гардеробната — промърморих.
	Върнах се в банята, пуснах водата да напълня ваната и докато си миех зъбите, отново изпитах почти забравеното усещане, което ме обземаше през втората вечер в пансиона на новото училище. Вече бях свикнал с крановете в банята, шумът от течащата вода не беше като в дома ми, но все пак ми се струваше познат; по едно време Франсоаз влезе да вземе някакво бурканче с крем и мина покрай мен, без да разменим нито дума — спокойно можеше да е мой съученик от онези отдавна отминали времена, с когото временно не се говорим. Не се почувствах неловко, при все че бях по бельо, а тя носеше прозрачен пеньоар. Двамата с нея се бяхме превърнали в част от декора на банята, само мълчанието беше в разрез с обстановката. Облякох си пижамата и халата, отидох да пожелая лека нощ на Франсоаз и я заварих да чете книга; тя с безразличие извърна бледото си лице, за да я целуна по страната — нямаше ги терзанието и сълзите от предишната вечер. Отново вместо облекчение изпитах вина, защото изкупителната жертва на Жан дьо Ге беше увеличила десетократно греховете му.
	Върнах се в гардеробната и отворих прозореца. Тази вечер ветрецът не полюшваше клоните на кестените, небето беше закрито от облаци, нямаше звезди, на перваза на стаята в купичката не стоеше дете. Проснах се на походното легло, запалих цигара и се замислих — това беше втората ми нощ под покрива на замъка, от пристигането ми в Сен Жил бяха изминали малко повече от двайсет и четири часа, ала знаех, че всичко, което бях казал или сторил, все повече ме въвличаше в измамата и ме обвързваше с човека, чието тяло и съзнание не бяха моите, чиито мисли и действия коренно се различаваха от моите, ала същината му беше част от природата ми, от моето тайно аз.


>	Единайсета глава

	На другата сутрин се събудих с мисълта, че ми предстои работа, и то спешна. После си спомних разговора с фирмата „Карвале“ и как се бях обвързал с договор… по-точно бях обвързал стъкларската фабрика в Сен Жил да продава продукцията на по-ниска цена, въпреки че нямах дори бегла представа за финансовото състояние на семейството. Под ръка имах само чековата книжка на Жан дьо Ге, името и адреса на неговата банка във Вилар. Някак си трябваше да се добера до тази банка, да разговарям с управителя, като измисля правдоподобно оправдание за невежеството си. Само той щеше да ми помогне да разбера с какви средства „разполагам“.
	Станах, взех душ и се облякох; разбрах, че Франсоаз закусва в спалнята, затова реших да не я безпокоя и поръчах да ми донесат само чаша кафе. Докато го пиех, се помъчих да си представя на пътната карта местоположението на замъка и пътя, по който бяхме дошли от Льо Ман. Сигурен бях, че Вилар се намира на петнайсетина километра от Сен Жил — бях забелязал това име, докато планирах пътуването от Льо Ман до Мортан и манастира на бенедиктинците. Пътните карти бяха изчезнали заедно с колата ми, но предполагах, че няма да ми е трудно да открия града. Щом Гастон дойде да ми приготви дрехите, му казах, че възнамерявам да отида до банката във Вилар и колата ще ми трябва.
	— В колко часа ще тръгне господин графът? — попита той.
	— Ами… към десет и половина.
	— Реното ще бъде отпред в десет. Господин Пол ще вземе ситроена, за да отиде във фабриката.
	Бях забравил, че има втора кола. Нещата се подреждаха идеално — така нямаше опасност Пол да ме подложи на разпит и да предложи да ме придружи до банката. Оказа се обаче, че облекчението ми е било прибързано. Разбира се, Гастон вероятно беше споделил с някого намеренията ми, защото тъкмо когато прибирах в джоба си дребните монети и се канех да сляза на долния етаж, дребничката камериерка почука на вратата:
	— Извинете, господин графе, мадам Пол пита дали ще я закарате до Вилар. Имала запазен час при фризьора.
	Повече ми се искаше мадам Пол да има нов пристъп на мигрена. Последното, което исках, бе да остана насаме с нея, но не виждах начин да се измъкна.
	— Госпожата знае ли, че тръгвам в десет?
	— Да, господине, уговорила си е час в десет и половина.
	Запитах се дали това е поредният опит на Рене да останем насаме. Казах на Жермен да предаде на госпожата, че с удоволствие ще я закарам, после ми хрумна невероятна идея — влязох в спалнята и заварих Франсоаз да седи на леглото, подпряна на възглавниците.
	— Отивам във Вилар — казах. — Искаш ли да дойдеш с мен?
	Изведнъж се сетих, че вероятно всеки съпруг целува жена си за добро утро, дори предишната нощ да го е прогонила от брачното легло, затова се приближих до нея, докоснах с устни страната й, попитах я дали е спала добре.
	— Цяла нощ се мятах, нямаше да те оставя на спокойствие. Добре, че спа на походното легло… Не мога да те придружа. Трябва да лежа. Освен това след малко ще дойде доктор Льобрен. Защо тъкмо днес ще ходиш във Вилар? Надявах се да поговориш с лекаря.
	— Имам спешна работа в банката.
	— Ако ти трябват пари, Гастон ще изтегли.
	— Не, налага се да обсъдя нещо важно с управителя.
	— Господин Пеги е болнав и рядко стъпва в банката. Не знам кой го замества. Може би главният касиер, но той едва ли ще ти свърши работа.
	— Ще видим.
	— Между другото, крайно време е да решим дали да родя в болницата в Льо Ман или тук. — Отново говореше плачливо, като човек, който се чувства пренебрегнат.
	— Какво предпочиташ?
	Тя апатично и примирено сви рамене:
	— Предпочитам ти да решиш. Ще ми се да забравя този кошмар и повече да не се тревожа.
	Погледът й бе така обвинителен, че побързах да извърна очи. Предполагах, че е в реда на нещата съпруг и съпруга да обсъждат разрешаването на проблемите, възникващи в ежедневието. Проблемът обаче не беше мой, пък и тя бе избрала най-неподходящия момент — доядя ме, че повдига въпроса тъкмо когато имам много по-спешна работа.
	— Смятам, че трябва да се посъветваш с доктор Льобрен. Ще постъпим както той препоръча. Попитай го още днес — промърморих и веднага осъзнах, че съм сгрешил. Франсоаз търсеше морална подкрепа, защото се чувстваше изоставена, самотна. Изкушавах се да кажа: „Виж какво, не съм твоят съпруг, затова нямам право да те съветвам“ и веднъж завинаги да се отърся от бремето на вината. Вместо това постъпих като подлец, направих опит да заглуша гласа на гузната съвест.
	— Няма да се бавя — измънках. — Вероятно ще се върна, преди лекарят да си е тръгнал.
	Тя не отговори. Жермен дойде да вземе подноса с остатъците от закуската, последва я Мари-Ноел — целуна мен и майка си и настоя да я заведа във Вилар.
	Съдбата ми поднасяше неочакван подарък — как не се бях сетил да взема детето и да осуетя плановете на Рене? Казах на малката, че ще я взема, тя засия, нетърпеливо заподскача, докато майка й я решеше.
	— Днес е пазарен ден — промърмори Франсоаз. — Пълно е с хора от селата. Гледай да не се допираш до тях, че може да се разболееш… най-малкото ще хванеш бълхи. Жан, не и разрешавай да обикаля пазара.
	— Бъди спокойна, няма да отделям поглед от нея — отвърнах. — Освен това и Рене ще дойде.
	— Рене ли? Защо?
	— Леля Рене има час при фризьора — намеси се момиченцето. — Щом разбра, че татко ще ходи във Вилар, дойде да се обади по телефона от стаята на леля Бланш.
	— Какво ли я е прихванало? — вдигна вежди Франсоаз. — Беше на фризьор преди четири-пет дни!
	Малката заобяснява, че леля и искала да бъде хубава за la chasse, но аз я слушах с половин ухо. Случайно се бях добрал до важна информация — че дериватът на телефона е в стаята на Бланш. Може би тя бе подслушала разговора ми с парижката фирма? А пък ако не е била Бланш, то кой е вдигнал слушалката и дали е чул всичко?
	— Ще се помъча да задържа доктор Льобрен, докато се върнеш — каза Франсоаз, — но знаеш колко е зает — винаги бърза.
	— Защо ще идва? — намеси се Мари-Ноел. — Какво ще прави?
	— Ще преслуша малкото ти братче.
	— Ами ако не чуе нищо? Тогава бебето е умряло, така ли?
	— Не, разбира се. Не говори глупости. Бягай да се облечеш.
	Малката озадачено изгледа майка си, после мен; изведнъж съвсем безпричинно се изправи на ръце:
	— Гастон ме похвали, че имам много силни крайници. Каза, че повечето момичета не могат да правят като мен.
	— Внимавай! — извика Франсоаз, но беше късно. Малката се преметна, блъсна с крака масичката до камината, порцелановите фигурки на котка и куче паднаха на пода и се разбиха на парчета. За миг настъпи тишина. Момиченцето, чието лице беше пламнало от усилието, се изправи и погледна майка си, но Франсоаз седеше като парализирана.
	— Моите статуетки — прошепна, без да откъсва очи от парчетата на пода. — Мама ми ги подари, донесох си ги, като се омъжих…
	Реших, че не е в състояние да изпита гняв, защото е потресена от случилото се, ала сгреших — инцидентът я извади от релси, отприщи горчивината, таена месеци, може би години.
	— Ах, ти, противно същество! — извика на детето. — Как можа да счупиш единственото, което обичах в тази къща? Защо баща ти не те научи как да се държиш възпитано, вместо да ти пълни главата с врели-некипели за светци и видения? Само да се роди братчето ти, ще обичам само него, а ти ще минеш на второ място — ще бъде от полза не само за теб, но и за всички. Излезте и двамата! Оставете ме на мира!
	Момиченцето пребледня като платно и изтича навън. Приближих се до леглото.
	— Франсоаз… — подхванах, но тя ме отблъсна, лицето й беше изкривено от страдание.
	— Не! — прошепна. — Не… не… не… — Просна се на леглото, скри глава сред възглавниците; машинално се наведох да събера парчетата от порцелановите фигурки, та да не се разстрои още повече, като ги гледа. Занесох ги в гардеробната, увих ги в целофана и хартията от опаковката на злощастното шише парфюм, което още стоеше на тоалетката. От Мари-Ноел нямаше и следа; спомних си камшика и как снощи тя заплашваше да скочи от прозореца, внезапно ме обзе страх, изскочих от гардеробната и се заизкачвах по задната стълба, като взимах по три стъпала наведнъж. Втурнах се в стаята на малката и с облекчение видях, че прозорецът е затворен, а тя се съблича и грижливо сгъва дрехите си, преди да ги остави на стола.
	— Какво правиш? — попитах.
	— Бях непослушна. Не трябва ли да си легна?
	Ненадейно видях през очите й света на възрастните, чиито заповеди не се подчиняват на логика и разбиране; тя безропотно приемаше, че трябва да бъде в леглото като наказание за непослушанието си, въпреки че слънцето нахлуваше през прозореца и вероятно беше станала едва преди час.
	— Не! — отсякох. — Едва ли ще има полза. Освен това не го направи нарочно, а без да искаш.
	— Но сега няма да ме вземеш във Вилар, нали?
	— Защо не?
	Тя озадачено ме изгледа:
	— Защото това е нещо като награда. Човек не получава награда, когато счупи нещо ценно.
	— Не искаше да счупиш фигурките, стана случайно — повторих. — Има голяма разлика. Знаеш ли какво ще направим — ще намерим някой да залепи парчетата и малките животинчета ще станат като нови. Може би във Вилар има специалист по реставрация.
	Мари-Ноел поклати глава:
	— Мисля, че няма.
	— Ще видим.
	— Не знам как стана така, че паднах — промърмори тя. — Правила съм го стотици пъти в парка.
	— Мястото не беше подходящо да демонстрираш уменията си — казах.
	— Така е.
	Малката изпитателно ме погледна в очите, сякаш търсеше потвърждение на неизречена мисъл, ала аз нямаше какво повече да й кажа.
	— Да си облека ли роклята? — попита.
	— Разбира се. Побързай, почти десет часът е.
	Върнах се в гардеробната да взема счупените фигурки.
	Гастон вече беше докарал колата, Рене стоеше в коридора.
	— Дано не съм те накарала да чакаш — каза.
	Тонът й беше на човек, който очаква да му се случи нещо приятно, изглеждаше безкрайно самоуверена; мина край мен, излезе на терасата, слезе по стъпалата; весело поздрави Гастон, вдигна глава да огледа ясното небе — всеки жест изразяваше радостна възбуда. Най-сетне ме беше впримчила, днес щях да бъда само неин. След малко Мари-Ноел излезе на терасата и затича към нас. Носеше бели памучни ръкавици и бяла найлонова чанта.
	— Ще дойда с вас, лельо Рене — обясни, — но това не е награда. Просто трябва да напазарувам.
	За секунди самоувереното изражение на Рене се замени от изумление.
	— Кой ти разреши? — възкликна тя. — Нямаш ли уроци?
	Спогледах се с Гастон, видях в очите му такова разбиране и съчувствие, че ми се прииска да му стисна ръката.
	— Леля Бланш предпочита да ми преподава следобед — заяви Мари-Ноел, — а на татко му е приятно, че ще му правя компания. Нали, татко? Може ли да седна отпред? Иначе ще ми стане лошо.
	Помислих, че Рене ще се откаже от пътуването — толкова силно беше разочарованието й. Но тя бързо се овладя и без да ме удостои с поглед, се настани на задната седалка.
	Оказа се, че напразно съм се тревожил как ще стигна до Вилар. Както обикновено истината се оказа най-лесният начин за измъкване от трудна ситуация.
	— Ще се престорим — казах на малката, — че съм чужденец, който не познава пътя, затова ще ми даваш указания.
	— О, да! — възторжено възкликна тя.
	Излязохме от Сен Жил и докато шофирах по страничните пътища сред златистозелените ниви, грейнали под есенното слънце, си мислех колко лесно и с удоволствие децата се отдават на фантазиите си и че животът им е търпим само заради способността да се самозаблуждават, да виждат нещата различни, отколкото са в действителност. Ако можех да разкрия на Мари-Ноел истината за себе си, без да разруша доверието и към Жан дьо Ге, тя възторжено щеше да се съгласи да ми съдейства, щеше да се превърне във вълшебница, в духа от лампата на Аладин.
	Скоро приказните ниви, поляните, горите, тополите с падащи листа и черните пътища останаха зад нас, излязохме на магистралата; с напевен глас момиченцето ми даваше указания, пътничката на задната седалка не продумваше, само веднъж, когато рязко ударих спирачки, за да избегна сблъсъка с колата отпред, внезапно намалила скорост, и Рене политна напред, от устните и се изтръгна гневно възклицание, издаващо настроението й.
	— Ще оставим леля Рене при фризьора, после ще паркираме колата на площад „Репюблик“ — каза Мари-Ноел.
	Спрях пред малкия салон, на чиято витрина се мъдреше восъчна женска глава със ситно накъдрена коса, все едно беше овца, преди да бъде остригана; отворих вратата, Рене слезе, без да обели нито дума.
	— Кога да те вземем? — попитах, но тя не отговори, обърна ми гръб и влезе в салона.
	— Май е в лошо настроение — подхвърли момиченцето. — Чудя се защо.
	— Не й обръщай внимание, продължавай да ме упътваш. Забрави ли, че не съм местен?
	След като намусената Рене вече я нямаше, настроението ни се подобри. Паркирах колата до спрелите камиони и без да се плашим, че ще ни полазят бълхи, предприехме обиколка на пазара на площада до църквата.
	Местният пазар беше съвсем скромен в сравнение с този в Льо Ман. Не се предлагаха домашни птици, крави и бикове — на малкия площад до църквата бяха сбутани една до друга дървени масички, отрупани с престилки, якета, шлифери от непромокаем плат, саба; без да бързаме, с момиченцето обикаляхме сергиите, едновременно посочвахме предмети, привлекли вниманието ни — носни кърпички на точки, шалчета, порцеланова чаша за чай, оформена като глава на петел, розови гумени топки, дебели цветни моливи, от едната страна със син, от другата с червен графит. Купихме за Жермен чехли на бели и сиви карета, на друга сергия видяхме същите чехли, но в яркозелено, купихме и тях, после ни се прииска да вземем жълти връзки за обувки за нас и за Гастон, избрахме си два сюнгера за баня, прикрепени с връвчица, накрая взехме грамаден млечнобял сапун с релефно изображение на русалка, яхнала делфин.
	Натоварихме се с пакети и си запробивахме път сред многолюдното множество; изведнъж забелязах как някаква русокоса жена с яркосиньо сако, притиснала до гърдите си грамаден букет далии, усмихнато ни наблюдава; като се приближихме, тя подхвърли, сякаш говореше на продавачката до себе си:
	— Значи е вярно, че ще затворят стъкларската фабрика в Сен Жил и ще я превърнат в универсален магазин. — Тръгна към църквата, но като мина край нас, ми прошепна: — За разнообразие се правиш на глава на семейството, а?
	Любопитството ми пламна, обърнах се да я изгледам, но Мари-Ноел ме задърпа за ръката:
	— Татко, видях много хубава дантелена покривка — тъкмо каквато ми трябва за молитвения стол.
	Отново се впуснахме в покупки — благосклонно гледах как момиченцето тича от сергия на сергия, приличах се под топлото есенно слънце и въобще не се сещах защо съм във Вилар, докато часовникът на църквата не удари единайсет и половина — изведнъж осъзнах, че ще затворят банката след половин час, а още не съм свършил нищо.
	Подканих Мари-Ноел да побърза, занесохме покупките до колата. Докато малката ги подреждаше на задната седалка, още веднъж погледнах чековата книжка, за да запаметя адреса на банката.
	— Татко! — изведнъж възкликна тя. — Забравихме да потърсим майстор, който да залепи фигурките на мама. — Лицето й помръкна, радостта бе отлетяла.
	— Не се притеснявай, по-късно ще свършим и това. Посещението в банката е по-важно.
	— Ама на обяд всички магазини затварят! — запротестира тя.
	— Няма как. Вече ти казах, че имам неотложна работа.
	— Дали лепят порцелан в онзи магазин до Порт дьо Вил? Онзи, в който продават свещници и разни други предмети?
	— Не мога да ти кажа. Ще проверим по-късно. Предлагам да ме чакаш в колата. В банката ще ти бъде скучно.
	— Няма. Искам да дойда с теб.
	Само че аз не исках малката да присъства на разговора ми с банковия чиновник — беше прекалено умна за възрастта си, имаше опасност да заподозре истината.
	— Може да се позабавя — промърморих. — Сигурно ще ти доскучае. Предпочитам да останеш тук или да отидеш във фризьорския салон при леля Рене.
	— А, не! Още по-лошо е от посещение в банката. Знаеш ли какво? Ще отида до онзи магазин, ще попитам дали поправят счупени статуетки, после ще те взема от банката. — Загледа ме очаквателно, явно беше възхитена от идеята си. Поколебах се, после попитах:
	— Къде е този магазин? Забравил съм го. Няма ли опасност да те сгази някоя кола?
	— Ама и ти си един! Знаеш, че по тази улица не минават коли. Магазинчето е до магазина за чадъри. На връщане ще мина покрай черквата и ще дойда направо в банката. Погледни колко е близо!
	Огледах в двете посоки улицата, на която бяхме оставили колата. Куполът на голямата готическа черква надничаше иззад дърветата, значи разстоянието до магазина наистина беше малко.
	— Добре — рекох. — Вземи това пакетче. Внимавай да не го изпуснеш. — Подадох и парчетата, увити в целофан и хартия. — Познават ли те в магазина?
	— Разбира се. Достатъчно е да кажа, че съм дъщеря на Жан дьо Ге.
	Проследих я с поглед, докато прекоси улицата, после завих наляво към сградата на ъгъла, където предполагах, че се помещава банката. Влязох и поисках да говоря с господин Пеги, чието име тази сутрин бях научил от Франсоаз.
	— Много съжалявам, господин графе — отвърна чиновникът. — Господин Пеги още отсъства по болест. Мога ли да ви услужа с нещо?
	— Да. Искам да знам какви пари имам в сметката.
	— В коя, господине?
	— Във всичките.
	Жената зад гишето, която печаташе на пишеща машина, вдигна поглед от клавишите и ме зяпна.
	— Извинете, господин графе, да разбирам ли, че ви интересува само балансът, или искате пълен финансов отчет?
	— Интересува ме всичко.
	Чиновникът изчезна; запалих цигара, облегнах се на гишето, заслушах се в тракането на машината, изпреварващо по-бавното тиктакане на стенния часовник. Обгръщаше ме миризмата на застоял въздух, типична за всички банки; много пъти бях осребрявал пътнически чекове в подобни институции из цялата страна, а сега като гангстер се подготвях да надникна в чужди тайни. Чиновникът се върна с дебела папка.
	— Може би ще ви е по-удобно в кабинета, господин графе — подхвърли и ме заведе в малко помещение с остъклена врата, после излезе. Отворих папката, запрелиствах документите и само след няколко минути разбрах, че дългите колони цифри не ми говорят нищо — бях безпомощен, както когато преглеждах документацията във фабриката. След малко чиновникът се върна да попита интересува ли ме друга информация.
	— Това ли е всичко? Няма ли други мои книжа?
	Човекът озадачено ме изгледа, после отвърна:
	— Не, господине. Разбира се, ако не смятаме онова, което държите в сейфа в банковия трезор.
	Представих си торбички, натъпкани със златни монети, съхранявани в масивен сейф.
	— Какво държа там? — попитах.
	— Не знам, господин графе — смотолеви човекът — явно го бях обидил с глупавия си въпрос. — Много съжалявам, че господин Пеги го няма, той щеше да отговори на всичките ви въпроси.
	— Има ли време да погледна в сейфа, преди да затворите?
	— Разбира се. — Чиновникът отново изчезна, върна се с връзка ключове, последвах го по стълбището към мазето. Той отключи вратата, озовахме се в голямо помещение с нисък таван, стените бяха заети от номерирани сейфове. Човекът спря пред номер седемнайсет, избра друг ключ, превъртя го в ключалката. Очаквах вратичката да се отвори, но служителят извади ключа, отстъпи встрани, очаквателно ме изгледа. След като не помръднах, озадачено попита:
	— Извинете, ключа ли сте си забравили?
	Мислено се наругах заради глупостта си, побързах да извадя от джоба си връзката ключове на Жан дьо Ге. Един беше по-дълъг и по-голям — реших, че е онзи, който търся, с престорено самочувствие пристъпих до сейфа, пъхнах го в ключалката и завъртях дръжката — слава Богу, вратичката се отвори.
	Чиновникът промърмори, че ще остави господин графа да работи на спокойствие, и излезе; пъхнах ръка в сейфа, но не напипах торбички със златни монети, а други документи, всеки навит на руло и прикрепен с лепенка. Странно, но изпитах разочарование. Извадих ги и ги занесох под лампата. Надписът на един привлече вниманието ми: „Брачен договор на Франсоаз Брюйер“. Понечих да отстраня лепенката, но чиновникът се върна:
	— Дъщеричката ви е отвън. Каза да ви предам, че е уредила въпроса с фигурките. Пита дали може да се върне с камиона на госпожа Ив.
	— Какво? — попитах разсеяно, вниманието ми беше погълнато от документа, изгарях от нетърпение да го прочета.
	Той повтори съобщението, което отново ми се стори неясно, обаче не исках да го попитам за какъв камион и за коя госпожа Ив говори, защото би трябвало да знам.
	— Добре, добре — промърморих. — Кажете й, че ще дойда след малко.
	Отстраних лепенката, разгърнах документа и на секундата забравих, че се намирам в банков трезор, защото стъпвах на познат терен въпреки юридическите термини. Все едно преглеждах архивите в Тур или в Блоа, или бях в читалнята на Британския музей. Regime dotal*… majorat**… usufruit***… — пореден пример за сложния и неразбираем закон за брака във Франция, който винаги бе възбуждал интереса ми; седнах и зачетох документа.
	[* Закон, осигуряващ на съпругата да си вземе обратно зестрата в случай на развод (фр.). — Б.пр.]
	[** Имот, който се предава заедно с наследството на най-големия син (фр.). — Б.пр.]
	[*** Ползване от доход на имот, принадлежащ другиму (фр.). — Б.пр.]
	Бащата на Франсоаз, някой си господин Робер Брюйер, очевидно е бил богат човек, който не е вярвал на благоразумието на Жан дьо Ге и не е искал да хвърля парите си, за да издържа западналите аристократи в замъка. Ето защо солидната зестра на Франсоаз се пазеше в попечителски фонд за първородния й син, но приходите можеха да бъдат използва, докато въпросният наследник е малолетен, като двамата съпрузи съвместно управляват фонда. В договора се посочваше, че ако до петдесетгодишна възраст Франсоаз не роди син, парите ще бъдат разпределени между нея и дъщерите й, а пък ако тя почине, преди да навърши петдесет години и съпругът й още е жив, наследството да бъде разпределено между него и дъщерите. Най-важният момент беше, че приходите от фонда можеха да се използват от съпрузите само при условие че имат син; в случай че не се родеше наследник, никой нямаше право да вземе и едно су, докато Франсоаз не стане на петдесет години — разбира се, стига тя да не почине преди навършването на тази възраст. След сключването на брака съпругът беше получил значителна сума, с която можеше да се разпорежда както намери за добре, но въпросната сума възлизаше на по-малко от една четвърт от цялата зестра.
	Десетина пъти препрочетох сложния документ; най-сетне разбрах намеците на Франсоаз и другите, че материалното ни положение ще се подобри, ако детето, което очаква, е момче. Питах се каква ли прищявка е накарала баща й да обвърже наследството й по този начин и дали Жан дьо Ге се е оженил за нея, за да вземе парите, отпускани веднага на съпруга, и е разчитал тя да роди момче. Ако й се родеше брат, бедната Мари-Ноел нямаше да получи нищичко. Жан дьо Ге пък щеше да наследи половината сума само при условие че няма наследник и Франсоаз умре, преди да навърши петдесет години…
	— Извинете, господин графе, имате ли още много работа? Знаете, че затваряме в дванайсет, а вече е дванайсет и двайсет.
	Чиновникът стоеше до мен, изражението му беше страдалческо като на човек, който е загубил ценни минути от обедната си почивка. С усилие се върнах към действителността — допреди секунди ми се струваше, че седя в грамадната спалня в кулата и отново чувам гласа на графинята: „Закъсали сме… Не виждам начин положението да се подобри, докато Франсоаз не роди син, или…“ Сега разбрах за какво намеква, въпреки че скритото значение на думите, лукавият й поглед все още си оставаха загадка. Смътно усещах, че помежду ни има силна и нерушима връзка, че в тайния ни свят на майка и син нямат право да пристъпят нито съпруга, нито дете или сестра; аз, човекът, представящ се за друг мъж, бях на косъм да разгадая тайната — жадувах да го сторя и същевременно се страхувах от разкритията си.
	— Свършвам — избърборих. — Не знаех, че е толкова късно.
	Върнах в сейфа документите, измежду тях се изплъзна някакъв лист хартия, който не беше навит и прикрепен с лепенка. Прегледах го набързо — беше писмо от адвокат на име Талбер, изпратено преди две-три седмици. Отделни думи привлякоха вниманието ми — стъкларската фабрика, наеми, пласмент, дивиденти; помислих си, че може би писмото ще ми помогне да се ориентирам във финансовото състояние на семейството, затова го пъхнах в джоба си. С чиновника повторихме ритуала с двата ключа, после излязохме от трезора, изкачихме се по стълбището и се озовахме в малкия кабинет.
	Разсеяно се огледах, умът ми още беше погълнат от сложните клаузи на брачния договор; изведнъж се сепнах:
	— Къде е детето?
	— Отдавна тръгна — отвърна служителят.
	— Тръгна ли? Къде?
	— Господин графе, дъщеря ви попита дали може да се върне в замъка с онази жена и вие се съгласихте.
	— Глупости! Не съм казал такова нещо! — възкликнах гневно — яд ме беше и на себе си, и на него; чиновникът се засегна още повече и дума по дума повтори каквото бях казал. Явно бе станало недоразумение — толкова бързах да прочета документа, че не бях обърнал внимание какво бръщолеви онзи.
	— С кого замина? Как се казва жената, която я е отвела? — Вече си представях как някаква циганка е отвлякла детето, а по-късно ще намерим трупа му, захвърлен в гората.
	— Мисля, че беше работничка от вашата фабрика, господин графе. Изглежда, дъщеря ви я познаваше и веднага прие поканата й да пътуват заедно с камиона.
	Не можех да сторя нищо. Мари-Ноел щеше да бъде закарана в замъка или убита в гората. Ако се случеше най-лошото, вината щеше да е само моя.
	Чиновникът ме преведе през банковия салон (машинописката беше в обедна почивка) и щом излязохме, заключи вратата. Завих наляво, прекосих площада и тръгнах към черквата — ако не друго, поне трябваше да разбера дали наистина някой се е наел да възстанови счупените порцеланови фигурки. Къде беше тази градска порта, за която говореше малката? Опитах се да си спомня накъде беше тръгнала, върнах се и поех по уличката; въпреки че бях обзет от гняв и страх, неволно се възхитих на красивата гледка — изкуствени канали кротко лъкатушеха край очарователните стари къщи с покриви, позеленели от времето, и надвиснали стрехи. Най-после стигнах до Порт дьо Вил, старинна порта, водеща към някогашния град-крепост; всичко беше както преди столетия, само подвижният мост беше заменен с каменен. Минах под арката, излязох на търговската улица и почти веднага видях антикварния магазин, за който говореше Мари-Ноел — познах го по старинните порцеланови и сребърни съдове на витрината. Приближих се, но вратата беше затворена, на табелката с работното време бе обозначено, че обедната почивка е от дванайсет до три часа.
	Обърнах се и забелязах, че ме наблюдава някакъв човек, застанал пред отсрещния магазин.
	— Добър ден, господин графе — подвикна. — Госпожата ли търсите?
	Очевидно ме познаваше, но предпочитах да не разговарям с него, за да избегна поредния гаф.
	— Ще дойда друг път — смотолевих.
	Непознатият се поусмихна:
	— Не искам да ме помислите за нетактичен, но госпожата не чува звънеца, когато вратата е затворена. Съветвам ви да минете през градината и да заобиколите откъм задния вход.
	Продължи да се усмихва, явно доволен, че ми е услужил, обаче аз нямах намерение да влизам в чужда градина и да безпокоя старата антикварка по време на обедната й почивка. Благодарих на непознатия, тръгнах обратно, но все така любопитно се оглеждах — едва сега забелязах, че широк канал минава зад ниските сгради на главната улица; антикварният магазин всъщност беше красива къща от осемнайсети век, отзад имаше тераса и градинка, простираща се до водата — все едно гледах миниатюрен венециански дворец. Прозорците бяха отворени, на балкона беше окачена клетка с две зелени папагалчета, тясно дървено мостче водеше към градината. Във всеки туристически справочник гледката щеше да бъде наречена „живописна“, вероятно в градчето се продаваха пощенски картички със снимка на очарователната къщичка. Спрях да запаля цигара, в този момент на балкона излезе русокосата жена, която одеве на пазара ми беше прошепнала загадъчната реплика. Помислих си, че ако тя е собственичката на антикварния магазин, ще се възползвам от възможността да я попитам дали се е съгласила да възстанови счупените порцеланови фигурки.
	Застанах на дървеното мостче и макар да се чувствах малко неловко, извиках:
	— Извинете за безпокойството, госпожо. Видях, че магазинът е затворен, но исках да разбера дали сутринта дъщеря ми е идвала при вас.
	Жената се обърна и за мое изумление избухна в смях:
	— Глупчо такъв! Помислих, че си се върнал у дома. Защо висиш на улицата и се правиш на шут?
	Фамилиарността й и фактът, че ми говореше на „ти“, ме извадиха от равновесие. Зяпах я глуповато и се запитах какво би отговорил Жан дьо Ге. Жената се огледа — по улиците нямаше жива душа — очевидно тук всички фанатично спазваха свещената обедна почивка.
	— Никой не ни наблюдава — каза. — Ела.
	„Господи, с каква ли репутация се ползва тук Жан дьо Ге?“ — помислих си. Поколебах се, понечих да си тръгна, но видях нещо, което ме накара да приема поканата. Рене, за която напълно бях забравил, отдавна беше излязла от фризьора и обикаляше градчето да ме търси. Изведнъж си дадох сметка, че след като Мари-Ноел е заминала с някакъв камион, ми предстои пътуване до замъка само в компанията на Рене. Все пак бях попаднал в капана й. Русокосата проследи погледа ми и възкликна:
	— Побързай! Тя не те видя — гледаше в друга посока!
	Изтичах по мостчето, прехвърлих се на балкона; без да престава да се смее, непознатата ме изблъска в стаята.
	— Извадихме късмет! — възкликна. — След секунда щеше да ни хване на местопрестъплението.
	Затвори високия прозорец и се обърна към мен; одеве бях забелязал, че изглежда развеселена от нещо, запленен бях от заразителната й усмивка, ала сега в изражението й нямаше нищо прикрито или престорено — изглеждаше спокойна, волна.
	— Дъщеричката ти е очарователна — каза, — но не биваше да я изпращаш тук. И защо, за Бога, си сложил при парчетата картичка, надписана за мен? Малката обясни, че погрешка си дал другиму подаръка за някаква жена в Париж, но да знаеш, любими мой, че някой ден ще прекалиш с шегичките. — Пъхна ръка в джоба на синьото си сако, извади смачкан целофан. — Ще се погрижа за фигурките и ще изпълнявам всякакви други поръчки, но не изпращай при мен дъщеря си, съпругата или сестра си, защото ги уважавам прекалено много и ми е неприятно да се подиграваш с тях.
	От другия си джоб извади смачкана картичка с надпис: „На моята красива Бела. Жан.“ На масата бяха разпилени парчетата от порцелановите фигурки. Единственото липсващо парче от мозайката беше голямото шише парфюм „Фам“.


>	Дванайсета глава

	Въпреки че жената затвори прозореца и спусна завесите, слънцето сякаш продължи да прониква в стаята. Стените бяха боядисани в сивкавосиньо, навсякъде бяха разхвърляни бели възглавнички, но вместо чувство за студенина обстановката създаваше усещане за въздушна лекота. Червените и златисти далии, които бях видял да носи непознатата, бяха натопени в голяма ваза, поставена в ъгъла, и сякаш озаряваха помещението. На малка масичка имаше фруктиера с красиво подредени плодове, едната стена беше заета от библиотека, над камината беше окачена картина на Мари Лорансен. На едно от удобните кресла се беше настанила персийска котка и усърдно ближеше лапките си. До прозореца имаше малък тезгях, върху него видях пособия и материали за рисуване. Въздухът беше наситен с аромат на кайсии.
	— Какво търсиш във Вилар по обяд? — попита русокосата.
	— Имах работа в банката и забравих, че трябва да взема снаха ми, която отиде на фризьор.
	— Дано дамата обича да се разхожда по улиците — подхвърли тя. Приближи се до шкафа и извади бутилка дюбоне и две чаши. — Къде е дъщеря ти?
	— Не знам. Май се е качила на някакъв камион и е отпътувала обратно заедно с работници от фабриката.
	— Браво, проявила е добър вкус. Възпитал си я добре. Ще обядваш ли с мен? Предлагам шунка, салата, сирене и хубаво кафе. — Отвори прозорчето към кухнята, взе от плота поднос, на който беше сервирана храната.
	— Не мога — промърморих колебливо. — Снаха ми патрулира отвън.
	Жената отиде до прозореца, отвори го, надникна през балкона към площад „Сен Жулиен“.
	— Няма я. Ако има малко ум в главата, ще се върне при колата, а като й омръзне да чака, ще тръгне сама за Сен Жил.
	Не знаех и не ме беше грижа дали Рене умее да шофира. Много по-интересно беше да разбера защо любезната домакиня носи името на прочута унгарска кралска династия. Настаних се на удобното кресло, отпих от чашата с дюбоне. Изведнъж се почувствах освободен от отговорност, склонен да оставя събитията да следват естествения си ход. Не бях очаквал, че в живота на Жан дьо Ге има толкова много жени.
	— Представи си как се стреснах, когато сутринта Венсан дойде да ми каже, че дъщеричката ти е в магазина и пита дали можем да поправим нещо много ценно, което принадлежало на майка й. Нямах представа какво се е случило, отначало си помислих, че жена ти е разбрала за миниатюрата… че аз съм я нарисувала. Даде ли й я? Тя хареса ли я?
	Не отговорих веднага — мъчех се да свържа събитията, внимателно обмислях думите си. Накрая промърморих:
	— Да, много я хареса. Остана много доволна.
	— Значи онзи бижутер, на когото телефонирах, ти е запазил медальона.
	— Да, много умело беше вградил миниатюрата.
	— Чудесно. Идеята ти беше великолепна, сигурно ти е хрумнала в някой от редките моменти на добронамереност. Малката не спомена за бижуто, затова и аз не я попитах. Каза, че майка й била много разстроена от счупването на фигурките. Разбира се, невъзможно е да залепя парчетата, но ще уредя да ми доставят копия от Париж. Хайде, ела да хапнем. Умирам от глад.
	Придърпа масичка до креслото ми, сервира обяда; хрумна ми, че за пръв път, откакто се подвизавах като Жан дьо Ге, се чувствах толкова спокоен. Все едно съдбата, която до този миг не беше особено благосклонна към мен, неочаквано беше решила да ми направи подарък. Притесняваше ме само Рене, която бродеше из улиците на Вилар и гневът й нарастваше с всяка изминала минута.
	Жената на име Бела сякаш прочете мислите ми.
	— Венсан скоро ще се върне от обяд — каза. — Ще го изпратя да провери дали снаха ти чака в колата. Къде остави автомобила? На площад „Репюблик“ ли?
	— Да — отвърнах, въпреки че изобщо не бях сигурен.
	— Не се безпокой. Тя сигурно вече е потеглила обратно. На нейно място щях да постъпя точно така. Вероятно Гастон ще се върне да те вземе. Между другото, пошегува ли се, като каза, че дъщеря ти е заминала с някакъв камион?
	— Не. Съобщи ми го чиновникът от банката.
	— Учудена съм от спокойствието ти.
	— Доколкото разбрах, тръгнала е с работници от фабриката. Пък и какво можех да сторя? Като излязох от трезора, вече беше изчезнала.
	— Какво си правил в трезора?
	— Преглеждах съдържанието на моя сейф.
	— Предполагам, бил си потресен.
	— Вярно е.
	Взех парче шунка, отчупих залък хляб, опитах салатата; помислих си колко по-приятен е обядът в компанията на тази жена, отколкото в трапезарията на замъка. Което пък ме подсети за единствения подарък, който още не беше предаден по предназначение.
	— Купил съм ти парфюм, но остана на тоалетката в гардеробната ми.
	— Много благодаря. Трябва ли да отида да го взема?
	Разказах и как съм дал подаръка й на Бланш, защото съм се подвел от буквата Б, написана върху опаковката; за пръв път не ми се налагаше да лъжа, дори случилото се ми се стори смешно.
	— Не проумявам как е станало — озадачено промърмори тя. — Та ти не си говориш със сестра ти. Да не би да си й купил нещо в знак на помирение?
	— Не. Май не бях на себе си. Предишната вечер прекалих с алкохола.
	— Трябва да си бил мъртвопиян, за да направиш такъв колосален гаф.
	— Така е.
	Бела вдигна вежди:
	— Ударил си на камък в Париж, а?
	— Да.
	— Значи „Карвале“ са отказали да подновят договора.
	— Не приеха условията ни. Върнах се и излъгах Пол, че съм ги склонил да продължим доставките за тях. Близките ми и работниците мислят, че въпросът е уреден. Вчера телефонирах във фирмата и поднових преговорите, те склониха да подновят договора, но промениха условията в тяхна полза. Само аз знам истината. Тази сутрин отидох в банката, за да разбера дали мога да поема загубите… но още не съм наясно.
	Вдигнах глава, видях, че сините и очи са приковани в мен.
	— Как така не си наясно? — озадачено попита тя. — Преди да заминеш, ми каза, че фабриката работи на загуба, и ако „Карвале“ не приемат твоите условия, ще закриеш предприятието.
	— Не искам да го закривам. Няма да е честно спрямо работниците.
	— Откога те е грижа за съдбата им?
	— Откакто се напих в Льо Ман.
	Някъде се отвори врата. Бела стана, излезе в коридора и се провикна:
	— Ти ли си, Венсан?
	— Да, госпожо.
	— Ако обичаш, провери дали колата на граф Дьо Ге е на площад „Репюблик“ и дали една дама го чака там.
	— Веднага, госпожо.
	Тя се върна, сложи на масата фруктиерата и подноса с парчетата разнообразни сирена, наля ми още една чаша вино и отбеляза:
	— Изглежда, откакто си се върнал, си забъркал големи каши. Как смяташ да се измъкнеш?
	— Нямам представа. Живея ден за ден.
	— Нищо ново.
	— Всъщност сега живея минута за минута.
	Бела ми подаде парче грюйер:
	— Знаеш ли, хубаво е от време на време човек да си прави равносметка, за да прецени къде е сгрешил. Понякога се питам защо продължавам да живея във Вилар. Печалбата от магазина е нищожна, издържам се с парите, които ми остави Жорж, а инфлацията почти ги изяде.
	Кой беше този Жорж? Покойният й съпруг ли? Почувствах, че трябва да кажа нещо:
	— Защо още живееш тук?
	Тя сви рамене:
	— По навик, предполагам. Пък и обичам тази къща. Дълбоко грешиш, ако си въобразяваш, че твоите редки посещения осмислят живота ми — изобщо не се ласкай от тази мисъл. — Усмихна се и внезапно смени темата. — Да не би внезапният ти интерес към фабриката да е породен от надеждата най-после да имаш син, на когото да оставиш предприятието, основано преди двеста и петдесет години?
	— Не.
	— Сигурен ли си?
	— Напълно. Вчера се случи нещо, което ме накара да погледна с нови очи на нещата. За пръв път наблюдавах работниците, бях поразен от факта, че се гордеят с труда си и изпитват симпатии към собственика. Затворим ли фабриката, освен че ще останат без работа, ще се почувстват измамени.
	— Аха, значи за теб е въпрос на чест.
	— Може би.
	Бела обели една круша, подаде ми парченце:
	— Грешиш, че оставяш брат ти да ръководи предприятието. Сигурно щеше да се справиш по-добре от него, ако не беше вроденият ти мързел.
	— Може би.
	— Късно ли е да вземеш нещата в свои ръце?
	— Прекалено късно. Пък и нищо не разбирам от тази работа.
	— Глупости. От дете гледаш как става всичко. Въпреки че никога не си проявявал интерес, в паметта ти все е останало нещо, което да ти помогне. Понякога се питам… — Тя замълча, взе ябълка и започна да я бели.
	— Какво искаше да кажеш?
	— Не… предпочитам да не говоря по въпроса, иначе ще си помислиш, че си пъхам носа в твоите работи, което е против принципите ми.
	— Напротив, разпитвай ме. Любопитно ми е да узная мнението ти.
	— Ами… понякога се питам дали си безразличен към съдбата на фабриката, защото предпочиташ да не мислиш за нея, да не си спомняш какво се случи с Морис Дювал.
	Не отговорих веднага. Усещах, че съм пред прага на важно разкритие. Жак беше споменал името на Морис Дювал, този човек беше редом с Жан дьо Ге на някои снимки в семейния албум.
	— Може би — промълвих след малко.
	— Видя ли — все пак ти стана неприятно — промълви Бела.
	Изключително важно беше да науча колкото е възможно повече за Жан дьо Ге. Ала рискувах отново да направя гаф — трябваше внимателно да преценявам думите си.
	— Грешиш — казах. — Искам да разбера мнението ти.
	За пръв път тя извърна поглед от мен, загледа се в някаква точка в пространството:
	— Изминаха петнайсет години от края на окупацията, но местните хора още помнят Морис Дювал, неговата доблест и смъртта му. Всички, замесени в тази история, едва ли някога ще намерят покой.
	На вратата се почука, влезе дребен слабичък човек с барета:
	— Добър ден, господин графе. Радвам се да ви видя. Как сте?
	— Добре, благодаря.
	— В колата нямаше никого. На седалката обаче намерих тази бележка.
	Той с поклон ми подаде хартийката, на която бе написано лаконичното съобщение: „Почти час ви търсих с Мари-Ноел. Ще се върна с такси в Сен Жил. Р.“ Показах бележката на любезната домакиня.
	— Е, успокои ли се най-сетне? — подхвърли тя. — Венсан, ако обичаш, занеси чиниите в кухнята.
	— Да, госпожо.
	— Спокойствие, но докога? — продължи Бела. — За мен — до три часа, а за теб, докогато решиш да останеш. Искаш ли още една възглавничка?
	— Не, така ми е добре.
	Тя разчисти масата, донесе цигари и кана с кафе.
	— Радвам се, че ненадейно отношението ти към фабриката се е променило — каза. — Това е доказателство, че само се преструваш на безучастен. Все пак не знам как смяташ да я задържиш, след като работи на загуба, а условията в новия договор са по-неизгодни.
	— И аз не знам.
	— Онзи твой приятел, с когото ходите на лов… нали той те съветва? Него трябва да попиташ.
	Бела свали синьото сако и остана по елегантна сива рокля от фин вълнен плат. Като я гледах, се успокоявах, знаех, че господарката на този дом няма изисквания към мен. Колко ли пъти Жан дьо Ге е бягал от замъка и е седял на удобното кресло, подпрял глава на възглавничка? Дружелюбието на тази жена беше обезоръжаващо, но и изкусително, тя проявяваше разбиране, без да иска нещо в замяна. Вдигнах котката, сложих я на коленете си, замилвах я. Помислих си колко хубаво щеше да бъде, ако можех завинаги да остана тук, да се приличам на слънце, да галя котката, а Бела да ми подава парченца обелена круша; вместо това нелепият маскарад ме беше превърнал в господар на старинен замък.
	— Не можеш ли да продадеш ценни книжа или част от земята? — попита тя. — Ами жена ти? О, да, сега си спомних! Ще получи зестрата си само ако роди момче. — Наля ми още една чаша кафе и добави: — Състоянието и е доста деликатно, нали? Как се казва лекарят и?
	Замислих се за секунда и отвърнах:
	— Доктор Льобрен.
	— Този старец ли?! На твое място щях да настоявам за нея да се грижи специалист. Проявяваш странно безразличие. Дано да обръщаш повече внимание на жена ти.
	Смачках в пепелника цигарата. Давах си сметка, че само тази жена няма да бъде засегната от истината, ала незнайно защо не исках да я научи. Представях си как ще вдигне вежди, ще се разсмее, ще предложи няколко практични решения, ще се държи с мен учтиво, но като с непознат.
	— Не съм безразличен — избърборих. — Старая се да проявявам съчувствие. Бедата е, че не познавам достатъчно Франсоаз.
	Бела замислено се втренчи в мен. Откровеният и поглед ме изнерви.
	— Какво те измъчва? Не става въпрос само за пари, нали? Нещата са много по-сложни. Ще ми кажеш ли какво се е случило в Льо Ман?
	Спомних си как в детството ми с една моя леля играехме на „скрий напръстника“ — въпросната леля, неомъжена госпожица, сядаше и затваряше очи, докато аз на пръсти прекосявах дневната, претъпкана с мебели, и скривах напръстника зад часовника над камината. Тя отваряше очи, започваше да задава омразните въпроси. Погледнеше ли часовника, колебливо прошепвах „Топло“, въпреки че не ми се искаше тя намери напръстника, сгушен в мъничкото си скривалище. Този път обаче аз затворих очи и продължих да милвам котката, която блажено мъркаше в скута ми. Най-безопасната тактика беше и да увъртам, и да бъда откровен.
	— Преди малко каза, че е хубаво човек да си прави равносметка — промълвих. — От известно време наистина размишлявам какво съм постигнал в този живот, а истината ми блесна, когато нощувах в Льо Ман. Осъзнах, че съм се провалил. Единственият начин да избягна отговорността за провала бе да се превърна в друг човек, да го накарам да поеме нещата в свои ръце.
	Бела мълчеше. Може би обмисляше думите ми. Не виждах изражението й, защото очите ми бяха затворени.
	— Другият Жан дьо Ге — подхвана колебливо — … онзи, който толкова дълго се е крил под маската на безгрижен и очарователен веселяк… питам се дали някога е съществувал. Ако е решил да се появи, сега е моментът.
	Интуитивно беше схванала смисъла на думите ми, но нямаше начин да се досети за истината. Напръстникът зад часовника беше в безопасност, умело бях отклонил въпросите, които щяха да доведат до намирането му. Чувствах се толкова добре в прегръдките на удобното кресло, че не ми се искаше да помръдна.
	— Струва ми се, че не разбираш какво се опитвам да ти кажа — промълвих.
	— Напротив, разбирам. Не си единственият с раздвоена индивидуалност. Във всекиго от нас живеят по няколко личности. Никой обаче не се оправдава с това, за да избегне отговорността. Дори да си затваряш очите за проблемите, те остават, трябва да бъдат разрешени.
	„Хм, студено… още по-студено“ — помислих си. Търсещият напръстника гледаше в противоположната посока.
	— Друго имах предвид. Отговорностите и проблемите са нови, защото онзи, който трябва да ги разреши, е друг.
	— Какво е мнението ти за него?
	Камбаната на най-голямата църква във Вилар започна да бие — беше два часът. Струва ми се, че камбаната на всяка черква и катедрала призовава към покаяние; този път тържественият звън звучеше твърде близо и бе като упрек към гузната ми съвест.
	— Понякога ми изглежда безчувствен — отвърнах, — друг път е прекалено емоционален. В един момент е готов да убие най-близките си, в следващия — да жертва живота си заради непознат. Според него лакомията е единствената движеща сила в живота ни и той оцелява, като я задоволява. Смятам, че теорията му е доста извратена, но за съжаление е доста близо до истината.
	Чух как Бела стана, сложи чашата ми на подноса и го занесе до прозорчето към кухнята. Върна се, седна на страничната облегалка на моето кресло. Стана ми неприятно, но не от интимния й жест, който беше съвсем естествен и непринуден, а задето беше за Жан дьо Ге, за другото ми аз. Още по-неприятна ми беше мисълта за подаръка, който още беше в гардеробната в замъка.
	— Сега пък аз ще те попитам нещо — добавих. — Защо ти купува парфюм „Фам“?
	— Защото и двамата харесваме аромата.
	— Според теб това задоволяване на алчността ли е?
	— Зависи колко голямо е шишенцето.
	— Много голямо.
	— В такъв случай господинът е проявил предвидливост.
	Не познавах миризмата на „Фам“, никому не бях правил такъв подарък, ненавиждах и избягвах силно напарфюмираните жени. Тази обаче не лъхаше на парфюм, а на кайсии.
	— Мисля, че не е лакомия, а глад — казах. — Ето къде греши нашият познат. Ако е глад, се получава конфликт на интересите. Майка ми, съпругата, детето, брат ми и снаха ми, дори работниците — не съм в състояние да задоволя всички. Откровено казано, не знам откъде да започна, нито какво да правя.
	Бела безмълвно сложи длан на челото ми. Анонимността ме обгърна. Намирах се в океан, разделящ два свята. Малкият каменист остров, на който някога бях заточен, се беше изплъзнал изпод краката ми; гъсто населеният континент, където щях да се приютя, в момента не се виждаше. Превъплъщението в друг човек бе и освобождаване, и обвързване. Нещо бе възкръснало, но и пропиляно. Питах се дали ако претенциите към мен отпаднат и мога да живея безметежно, кой ще предпочета да бъда — аз или Жан дьо Ге.
	Протегнах ръце, докоснах лицето на Бела:
	— Предпочитам да не мисля.
	Тя се засмя, нежно целуна клепачите ми.
	— Затова идваш при мен, нали? — прошепна.


>	Тринайсета глава

	Късното следобедно слънце позлатяваше зеленикаво-сивкавите покриви, когато излязох от къщата на Бела. Момичета и момчета с ученически чанти и учебници под мишници изтичаха от съседния вход, прекосиха канала по друго мостче. Край старата градска порта мина каруца, теглена от уморен кон, каруцарят се беше привел на капрата и само от време на време лениво размахваше камшика. Кепенците и прозорците на къщите отново бяха отворени. На улицата с чинарите, където сутринта бяха спрели камиони и каруци, сега стояха на групички възрастни мъже и жени и се приличаха на слънцето, преди да се свечери и да застудее, дечица, чуруликащи като птички, щъкаха сред опадалите листа и вдигаха прахоляк. Питах се как ли изглежда нощем Вилар, чиито жители спускат щорите и си лягат рано също като обитателите на всички провинциални градчета — улиците тънат в тишина, сенки обгръщат къщите, островърхата готическа кула на църквата пробожда мастиленосиньото небе, не се чува нито звук, освен може би стъпките на закъснял минувач, който бърза към дома си, и едва доловимото плискане на водата в каналите.
	Вилар беше като градчетата, които в миналото ме изкушаваха да прекъсна пътуването си, за да ги разгледам. Вечерях в някой ресторант, после бродех из пустите улици, отминавах притихнали къщи, чиито прозорци, закрити с кепенци, бяха като слепи очи, само тук-там светлина, проникваща през жалузите, издаваше признаци на живот. Понякога зървах отворен прозорец на горния етаж, отвъд който се ширеше океан от мрак, друг път пламъче на свещ чертаеше сенки по тавана на стая, случваше се да чуя плач на бебе, но най-често нищо не нарушаваше тишината и аз необезпокоявано се разхождах в компанията на гладни котки, които се прокрадваха около мен и душеха канавките край улиците със старинен паваж. При посещението си във Вилар щях да мина през някогашната градска порта, да се възхитя от очарователната къщичка отвъд дървеното мостче, прехвърлено през канала, да се върна в хотела и сутринта отново да потегля на път, без да знам коя е обитателката на дома. Сега обаче животът ми се беше преобърнал, гледах на Вилар с други очи, сякаш част от него ми принадлежеше.
	Лъчите на залязващото слънце придаваха топлота и колорит; това бе дружелюбно градче с усмихнати обитатели. Реното, паркирано на площада, вече не беше колата на Жан дьо Ге, а моят автомобил, бялата найлонова чанта на Мари-Ноел, захвърлена на задната седалка при покупките, не беше обикновен предмет, а имаше емоционална стойност, защото я видях, преметната на китката на момиченце с бели ръкавици. Дори банката на ъгъла имаше свое място в общия фон. Вилар беше крепост, убежище; докато шофирах по улицата, извеждаща от града, се питах защо любовницата на моя двойник — неочакван дар от съдбата, се оказа толкова ефикасно средство против напрежението. Сега ми се струваше, че нищо не е в състояние да ме трогне — нито сълзите на Франсоаз, нито гневните изблици и капризите на Рене. С малко повече внимание щях да въртя на малкия си пръст старата графиня, детето щях да глезя, но в границите на разумното, можех да усмиря брата и да умилостивя сестрата — нито един от тях не представляваше проблем за мен както през първите четирийсет и осем часа под покрива на замъка.
	Трудно ми беше да си отговоря какво е предизвикало сегашното ми състояние. Само по себе си физическото облекчение не беше достатъчно — знаех го от опит. Възможно ли бе промяната на самоличността да доведе до промяна на пулса, да освободи някакво лостче в съзнанието, което дотогава е било задържано от предразсъдъците? Светът беше пълен с трагични саможиви призраци, търсещи избавление, като се любят, скрити под чужда външност. Не бях от тях. Бела от Вилар затваряше кръга, включващ майка, съпруга и дъщеря. Сърдечността на едната, зависимостта на втората и смехът на третата пораждаха необходимостта от засмяната жена, господарка на очарователната къщурка. Стигнал бях до някакво разрешение, но ме очакваха още много препятствия.
	Едва за трети път минавах по шосето за Сен Жил, ала нито веднъж не се обърках, а докато шофирах по широкия бял път, по моста, през портата и по алеята към стопанските сгради, които бях виждал само от разстояние, самочувствието ми бе непоклатимо. Сега нищо не можеше да ме изплаши. Постройките се оказаха два гаража, чиито врати бяха широко отворени, барака за инструменти и конюшня с изпочупени прегради между отделенията. Слязох от колата и затръшнах вратата — от конюшнята излезе старицата, с която бях разговарял вчера пред краварника, обърна се и подвикна на някого, че господин графът се е върнал. Последва я човек със син гащеризон. Двамата усмихнато се приближиха до мен, непознатият попита искам ли да измие колата. Отговорих утвърдително, защото предположих, че така е прието, жената отново ме обсипа с порой неразбираеми думи на местния диалект — усмихвах се и кимах, долових само, че старицата говори за beau temps и la chasse, останалото ми убягна.
	Върнах се, минах през сводестата арка, Сезар изскочи от колибката и залая. Тихичко го повиках, ала животното продължи да се дере, същевременно въртеше опашка, сякаш не беше сигурно какво да прави. Приближих се до него, за да ме подуши. Песът озадачено изсумтя — явно инспекцията не го задоволяваше; вдигнах поглед и забелязах, че човекът с гащеризона стои на прага на конюшнята и наблюдава сцената.
	— Какво му става на Сезар? — попита.
	— Сигурно го изплаших, затова залая.
	— Шантава работа. Обикновено пощурява от радост, като ви види. Дано не го е хванал бяс.
	— Нищо му няма. Нали, Сезар? — Помилвах по главата кучето, което се беше поусмирило от спокойния ми тон и вече разрешаваше да го докосна, само дето подозрително душеше ръката ми. Ала щом се отдръпнах, заръмжа.
	— Ако прави така и в неделя, няма да ви е от полза — отбеляза човекът. Да му дам ли малко рициново?
	— Не — отвърнах. — Остави го на мира. Скоро ще се оправи.
	Питах се какво ли трябва да прави кучето в неделя. Казах си, че ако го заведа на разходка, може би ще ме опознае, ще престане да ме лае и ще ме посреща с радостно скимтене. Иначе поведението му щеше да направи впечатление и горкото животно щеше да бъде обвинено в предателство към господаря си, въпреки че от всички обитатели на замъка — хора и животни, само неговата интуиция не го подведе.
	Изкачих стъпалата към терасата, в коридора се сблъсках с Пол.
	— Да му се не види, къде се губиш цял ден? — възкликна той. — От един часа се чудим какво е станало с теб. Рене се върна с такси, после, тъкмо когато привършвахме с обяда, Мари-Ноел се появи сама и преспокойно съобщи, че се е прибрала с някакъв камион. Льобрен чака до два часа, после си тръгна, защото го чакаше друга визитация. Преди малко ми телефонира да разбере дали си се прибрал.
	— Какво толкова се е случило? — попитах.
	— Какво ли? — повтори той. — Нищо особено, само дето Франсоаз не е добре и лекарят и нареди да не става от леглото. Предупреди я, че ако не се пази, ще загуби детето, което ще доведе до сериозни последствия за самата нея. Но това едва ли те интересува.
	Нямаше как, трябваше безропотно да изтърпя презрението и горчивата му ирония. Вината не беше на Жан дьо Ге, а моя. Обещах да се върна навреме, за да разговарям с лекаря, но не изпълних обещанието. Всъщност дори го бях забравил.
	— Продиктувай ми номера на телефона му. Веднага ще се свържа с него.
	— Няма го вкъщи. Предупреди, че са го извикали по спешност. Помолих го да те потърси привечер.
	Обърна ми гръб, влезе в трапезарията, а оттам — в библиотеката. Радвах се, че разпитът е приключил. Знаех как да постъпя. Качих се на горния етаж, влязох в спалнята. Завесите бяха спуснати, в камината гореше огън. Франсоаз сякаш спеше, ала като ме чу да влизам, отвори очи.
	— Ти ли си? — измънка вяло. — Вече мислех, че няма да се върнеш. Казах на всички, че вероятно си взел влака за Париж.
	Пристъпих до леглото, хванах ръката й:
	— Трябваше да телефонирам и да предупредя, че ще закъснея. Задържаха ме във Вилар и така се отнесох, че забравих за посещението на лекаря. Както виждаш, не се опитвам да шикалкавя, казвам самата истина. Дори не те моля за прошка… Как си? Пол каза, че Льобрен наредил да не ставаш от леглото.
	Тя не отдръпна ръка, но дланта й бе отпусната и студена.
	— Ако не го послушам, ще загубя бебето — промълви. — От това се страхувам, откакто разбрах, че съм бременна. Предчувствах, че ще се случи нещо лошо.
	— Няма да се случи, стига да спазваш съветите на лекаря. Въпросът е доколко можем да се доверим на професионалните му умения. Искаш ли да повикам специалист?
	— В никакъв случай. Намесата на непознат ще ми подейства отрицателно, ще оскърбим и Льобрен. Всичко ще бъде наред, ако пазя леглото и не се тревожа. Даваш ли си сметка, че обезумях от страх, след като работниците докараха Мари-Ноел, а Рене се върна с такси и съобщи, че си изчезнал? После си казах, че трябва да се примиря — предположих, че вече няма да се върнеш, затова си гледал да се отървеш от тях и да заминеш за Париж.
	Морните й очи обходиха лицето ми; знаех, че единственият изход е да се придържам към истината, разбира се, доколкото е възможно.
	— Забавих се в банката. Ще ти доверя нещо, но не искам другите да го научат. Излъгах за договора с „Карвале“, посещението ми в Париж беше неуспешно, от фирмата отказаха да подновят договора. Вчера им телефонирах и за щастие те склониха, обаче при други условия, неизгодни за нас. Това означава, че загубите от фабриката ще бъдат още по-големи, но друг изход няма. Налага се отнякъде да намеря парите.
	Франсоаз озадачено ме изгледа:
	— Защо излъга? Не разбирам какъв е смисълът…
	Леко стиснах дланта й:
	— Беше въпрос на чест. Исках всички да вярват, че съм успял. Може би наистина ще спася положението, макар и временно. Още не съм прегледал всички сметки. Моля те за едно — да не казваш на никого. Няма да го споделя нито с мама, нито с Пол, освен ако не е крайно наложително.
	Тя за пръв път се усмихна, понадигна се, явно очакваше да я целуна. Наведох се, допрях устни до страната й, пуснах дланта й.
	— Бъди спокоен, няма да кажа на никого. Радвам се, че за пръв път ми се довери. Чудно ми е обаче, че толкова се тревожиш за фабриката. Знам, че Пол и Бланш много държат на нея, ала смятах, че на теб ти е безразлично дали ще я затворим.
	— Имаш право, наистина ми беше все едно. Но вчера следобед бях там и преосмислих нещата.
	Франсоаз ме помоли да й подам гребена и ръчното огледало, облегна се на възглавниците и среса правата си коса. Само преди два часа бях видял друга жена да прави същото, но сега жестът бе странно трогателен и някак по-интимен поради разликата в настроението — едната беше игрива и безгрижна, другата — отпаднала и апатична; искаше ми се равновесието да бъде възстановено и Франсоаз също да бъде щастлива и жизнена.
	— Защо не ми каза същата вечер, когато се върна? — попита тя.
	— Още не бях решил какво да предприема.
	— Пол ще разбере. Не можеш да го скриеш от него. Няма значение, важното е, че си уредил подновяване на договора. Освен това тревогите ни ще свършат, след като се роди момчето. — Остави огледалото върху нощното шкафче и добави: — Мари-Ноел каза, че си бил в трезора на банката. Всички се питаха какво си търсил там. Не знаех, че държиш нещо в сейфа.
	— Прибрал съм разни ценни книжа и документи.
	— И нашият брачен договор ли?
	— Да.
	— Прегледа ли го?
	— Да, хвърлих едно око.
	— Няма да получим парите, ако ни се роди още една дъщеря.
	— Така е.
	— Ами ако умра? Ти ще получиш цялата ми зестра, нали?
	— Няма да умреш. Искаш ли да спусна жалузите и да включа нощната лампа? Да ти донеса ли някаква книга?
	Тя не отговори веднага, дълго се взира в мен. После промълви:
	— Дай ми медальона, който ми донесе от Париж. Ще го сложа на нощното шкафче, за да го гледам непрекъснато.
	Приближих се до тоалетката в алкова, взех кутийката за бижута и я подадох на Франсоаз. Тя извади медальона, отвори го и се загледа в миниатюрата.
	— Откъде каза, че си купил бижуто?
	— От един магазин в Париж… забравих как се нарича.
	— Рене ми каза, че собственичката на антикварния магазин във Вилар също рисува миниатюри.
	— Така ли? Не знаех.
	— Поинтересувай се. Ако приема поръчки, може да й възложим да нарисува Мари-Ноел и бебето. Ще излезе по-евтино отколкото в Париж.
	— Да… може би.
	Тя сложи на шкафчето кутийката с отворения медальон:
	— Съветвам те по-скоро да се извиниш на Рене. Върна се побесняла от гняв, обаче ми беше прекалено зле да се опитам да я успокоя — знаеш колко е невъзможна, когато я прихване.
	— Ще и мине — промърморих, затворих кепенците, хвърлих една цепеница в камината.
	— Мари-Ноел сигурно е с Бланш или при мама — добави тя. — Нямах сили да поговоря с нея. Предай й, че сутринта ми е било много лошо, затова й наприказвах какво ли не…
	— Мисля, че тя го разбира.
	— Къде са парчетата от статуетките?
	— Няма значение. Аз имам грижата да получиш обратно любимите си фигурки. Искаш ли да ти донеса още нещо?
	— Не. Може пак да подремна.
	Минах през банята, отидох в гардеробната, смених си обувките и сакото, както бях сторил предишната вечер. Шишето с парфюм все така стоеше на тоалетката. Вече не беше безлично като предмет, видян на някоя витрина, а символизираше другия ми живот, за който обитателите на замъка не подозираха. Пъхнах го в чекмеджето, заключих и пуснах ключа в джоба си. Излязох от стаята и тръгнах към стълбището, където налетях на Шарлот.
	— Господин свещеникът току-що си тръгна — осведоми ме тя. — Графинята пита за вас.
	— Тъкмо отивах при нея.
	Също като през първата вечер в замъка последвах прислужницата нагоре по стъпалата. Все едно оттогава не бяха изминали само четирийсет и осем часа, а цяла вечност — предрешеният натрапник бе тъй различен от човека, който сега се качваше по стълбището, както пък той се различаваше от онзи, събудил се в хотелската стая в Льо Ман. Усещането бе, сякаш носех ризница. Преди две вечери смелостта ми беше престорена, сега се чувствах неуязвим.
	— Какво стана, че толкова се забавихте във Вилар, господин графе? — попита Шарлот.
	Още щом я видях, инстинктивно изпитах неприязън към тази жена, а сега вече знаех, че интуицията не ме е подвела, че любезността й е престорена и че не бива да вярвам на нито една нейна дума.
	— Имах си работа — отвърнах доста рязко.
	— Следобед мадам Пол пи чай заедно с госпожа графинята — продължи тя. — Беше бясна, задето е трябвало да се върне с такси, и разказа на майка ви цялата история.
	— Каква история?! — сопнах се. — Имах си работа. Точка по въпроса!
	Вече бяхме в коридора на горния етаж. Минах край нея, завих по малкия проход, влязох в спалнята в дъното. Кученцата залаяха и се спуснаха към мен, но този път небрежно ги изритах, приближих се до креслото край камината, на което седеше старицата, загърната с пурпурен шал. Наведох се да я целуна, мимоходом с облекчение забелязах, че Бланш я няма.
	— Добро утро и добър вечер — казах. — Извинявай, че не дойдох да те видя сутринта, обаче излязох рано. Разбрах, че вече са те осведомили за всичко. Радвам се, че си станала. Лек ли беше денят ти?
	Лукавите й любопитни очи се впериха в мен, тя изсумтя, посочи ми друго кресло:
	— Седни ей тук, на светло, за да ти виждам лицето. Махай се, Шарлот! Да не си посмяла да подслушваш! Отиди в кухнята и поръчай да приготвят два подноса — с господин графа ще вечеряме тук. Хайде, по-живо! Но първо махни тези неща. — Старицата побутна встрани требника и молитвеника, поставени на масата до нея. Кученцата се покатериха в скута й, тя зачака прислужницата да излезе, едва тогава заговори отново:
	— Е, къде беше?
	Предполагах, че Мари-Ноел и Рене подробно са й разказали онова, което им беше известно — пътуването до Вилар, обиколката на пазара; вероятно бяха телефонирали в банката и чиновникът ги беше осведомил кога съм си тръгнал. Въпросът й подсказваше, че тя не знае за къщичката до канала. Хм, значи все пак имаше нещо, което Жан дьо Ге не беше споделил с майка си.
	— Имах си работа — отвърнах лаконично.
	— Излязъл си от банката в дванайсет и половина, а сега минава шест часът.
	— Може би съм отишъл с колата до Льо Ман.
	— Не и с твоята кола. Целия следобед реното е било паркирано на площад „Репюблик“. Шофьорът, който докара Рене, каза, че го е видял, като се е върнал във Вилар. Помолих я да му се обади по телефона и да го попита.
	Усмихнах се. Любопитството я човъркаше, беше нетърпелива като дете.
	— Щом толкова държиш, ще ти кажа истината — заявих. — Опитвах се да избягам от Рене и успях. Повече и думичка няма да чуеш по въпроса. Можеш да ме разпитваш до полунощ, но нищо няма да научиш.
	Старицата се изкиска; за втори път интуицията ми бе подсказала да не лъжа и ми помогна да се измъкна.
	— Не те виня — подхвърли тя. — Не й се давай, иначе няма да те остави на мира.
	— Бедата й е, че няма занимание — заявих. — Всички жени в това семейство страдате от безделието си.
	— Преди войната, когато баща ти беше жив и ти не беше женен, не бях такава. Тогава в тази дом жените не седяха със скръстени ръце. Празноглави глупачки като Франсоаз и Рене още бяха момиченца на по петнайсет-шестнайсет години. Имах цел в живота, Бланш — също.
	Сепнах се — ненадейно в гласа й се бе прокраднала злъч. Погледнах я — стиснатите й устни се бяха превърнали в тънка линия, изражението й беше сурово като на дъщеря й, очите й, които преди малко проблясваха присмехулно, подозрително ме стрелкаха изпод притворените клепачи.
	— За какво намекваш? — попитах.
	— Не се преструвай, че не разбираш! — сопна се старицата, изражението й отново се промени, тя сви рамене: — Бедата е, че съм стара и болна и това ме измъчва, както ще измъчва теб, когато станеш на моите години. С теб много си приличаме. Не понасяме нито собствените си болести, нито чуждите. Между другото, как е Франсоаз?
	Усетих, че съм бил на крачка от прозрение, което щеше да ми помогне да проумея истинските й чувства, ала въпросът бе зададен с безразличието на безсърдечен човек, лишен от чувства.
	— Както вече знаеш, не успях да се срещна с лекаря — отвърнах. — По-късно ще се чуем по телефона. Разбрах, че й е наредил да не става от леглото. Състоянието й буди тревога.
	Тя забарабани с пръсти по страничната облегалка на креслото. Погледнах я и разбрах, че потропва машинално, защото в съзнанието й се оформя мисъл, която може би щеше да сподели с мен, или да запази в тайна.
	— Разговарях с Льобрен — промърмори. — Едва ли ще ти каже нещо, което не знаем. Този човек е некадърник, но си придава важност. Знаех си, че Франсоаз ще има проблеми и този път, само дето задържа бебето по-дълго.
	Като хипнотизиран се взирах в пръстите й, които продължаваха да барабанят по облегалката.
	— Преди малко й предложих да се обърнем към специалист, но тя отказа — промълвих.
	— Предложил си й, така ли? Защо?
	— Ами… в сегашното й състояние има опасност от усложнения, затова… — Млъкнах, защото се почувствах неловко от погледа й. Спомних си условията на брачния договор и че ако Франсоаз умреше, без да роди син, голямата й зестра щеше да бъде поделена между Жан дьо Ге и Мари-Ноел.
	Стори ми се, че в спалнята стана още по-горещо, усетих как се задушавам. Станах, разхлабих яката на ризата си. Отидох до прозореца — усетих как очите на старицата сякаш пробождат гърба ми, но тя не продума. Отворих кепенците и прозореца, облакътих се на перваза, дълбоко си поех въздух. Здрачаваше се, мъгла се стелеше над земята, скриваше пътеките в парка и статуята на богинята на лова, в полумрака гълъбарникът приличаше на черна гърбица. На сантиметри от мен беше поредният водоливник, оформен като глава на чудовище с присвити уши и очи, дъждовната вода изтичаше през грозните устни. Улукът беше задръстен с листа, започнеха ли есенните дъждове, всичко щеше да стане на кал и да се заизлива от устата на чудовището. Предполагах, че в тази стая, намираща се почти под покрива, шумът е най-силен — отначало се чува барабаненето на първите капки, после дъждът се усилва, стича се по стените, задавя се и бълбука над водоливника, бие по стъклата на прозорците; през безкрайните зимни нощи жената на леглото чува само този шум и бученето, когато водата, смесена с листа, се лее от устата на чудовището.
	Затворих прозореца, обърнах се. Графинята продължаваше да ме наблюдава, но вече не барабанеше по страничната облегалка на креслото.
	— Какво ти е? — подхвърли. — Май си изнервен, а?
	— Не — отговорих. — Не ми достига въздух. Тук е много горещо.
	— Нима? Не вярвам на ушите си — нали все се оплакваш, че в замъка е студено. Ела при мен.
	Насилих се да се подчиня. Очите и, които толкова приличаха на очите на нейния син и на моите, бяха прекалено проницателни — страхувах се, че всеки момент ще ме разобличи. Тя хвана ръцете ми и ги стисна:
	— Да не би най-сетне съвестта ти да се е пробудила?
	Казват, че при допира на дланите се разкриват истинските чувства. Детето хваща ръката на възрастен и по интуиция разбира дали да му има доверие или не. Преди две вечери ръцете на старицата, обзета от паника, умоляващо се вкопчваха в мен, сега бяха по-силни от моите, безмилостно стискаха дланите ми. Нито ми вдъхнаха увереност, нито я отнеха, но осъзнах нещо много важно. Тя така безрезервно вярваше в сина си, че макар да не знаеше всичките му тайни и не заемаше най-важното място в живота му, той оставаше с нея, обвързан и сляп като в утробата и, и тя никога нямаше да го загуби.
	— Е, да не ставаме прекалено сантиментални — промърмори. — И за двама ни е твърде късно да се тревожим какво ще ни поднесе съдбата. Противно на всеобщото схващане животът не е кратък, а дълъг, прекалено дълъг. Остават ни още много години, докато удари последният ни час. Да се опитаме да ги изживеем приятно.
	На вратата дискретно се почука, влезе Шарлот, последвана от Жермен, и двете с подноси; последва ритуалът по сервиране на вечерята, който вече познавах. Първата вечер графинята почти не бе докоснала храната, ала сега надроби залъци в супата и ги смачка — така се беше навела, че носът й почти докосваше чинията. Спомних си прекрасния обяд, който ми поднесе стопанката на приказната къщичка във Вилар, очарователната й компания, запитах се как ли Бела прекарва вечерите си; дали излиза с приятели, или седи сама вкъщи, как ли изглежда прекрасната дневна, когато кепенците са затворени. Старицата се обърна към мен, набоде на вилицата си парче от пържолата и го подаде на едното кученце, после подхвърли:
	— Защо се умълча? За какво мислиш?
	— За една жена. Не я познаваш.
	— Хубаво ли ти е с нея?
	— Да.
	— Само това е важно. Баща ти имаше държанка в Льо Ман. Веднъж я видях — беше червенокоса и много красива. Ходеше при нея всеки петък, пък и ние бяхме облагодетелствани, защото след тези посещенията ставаше малко по-поносим. После тя се омъжи за един богат месар и се пресели в Тур. Съжалявах, че замина — влияеше положително на баща ти.
	Шарлот поднесе крем карамел в малки купички. Кученцата се изправиха на задните си лапи и очаквателно ни загледаха.
	Старицата внезапно превключи на друга тема:
	— Разбрах, че си разрешил на Мари-Ноел да се прибере от Вилар заедно с Жюли и внука й. Дъщеря ти ми разказа всичко от игла до конец, заяви, че много повече й харесва да пътува с камион, отколкото с лека кола. Попитах я кой е бил шофьорът. Тя го описа — млад, с къдрава коса, и добави, че миришел много хубаво. Посъветвах я да сподели възторга си с леля Бланш.
	„Значи тайнствената госпожа Ив всъщност е Жюли“ — помислих си с облекчение. Новината за влошаването на състоянието на Франсоаз така ме стресна, че забравих страховете си за момиченцето.
	— Всички деца обичат да се возят на камион — отбелязах. — Сигурно и аз не съм бил по-различен.
	— Ти ли? — Графинята се изсмя. — Предпочитам да не си спомням какво правеше като малък. Забрави ли как заключи в гълъбарника малката Сесил? Майка и повече не я доведе на чай. Бедната Сесил… Дръж под око Мари-Ноел, расте бързо.
	— Не й е лесно да живее, заобиколена само от възрастни.
	— Напротив, дори й е приятно. Не й трябват други деца. Харесва по-големите. И аз бях същата на нейната възраст. Влюбена бях във всичките си братовчеди, вече пораснали младежи. Мари-Ноел няма братовчеди, затова ще се влюбва в работниците от фабриката. — На вратата се почука. — Кой е? — провикна се тя. — Мразя хората, дето чукат по вратите.
	Жермен застана на прага:
	— Доктор Льобрен търси по телефона господин графа.
	— Благодаря. — Станах, оставих салфетката върху подноса.
	— Пожелай ми лека нощ сега, после ще бъда прекалено уморена — измърмори старицата. — Кажи на дъртия глупак да не изпада в паника. Ако Франсоаз прояви воля и не става от леглото, може би ще роди момче. Хайде, целуни ме. — Отново се вкопчи в мен, погледна ме в очите. — Да не съм чула повече да говориш за разни там специалисти. Хонорарите им са безбожни, не можем да си ги позволим.
	Слязох на долния етаж, където беше телефонът. Заварих в коридора Мари-Ноел — беше бледа и изплашена.
	— Може ли да слушам разговора по деривата в стаята на леля Бланш? — попита.
	— В никакъв случай. Доктор Льобрен иска да говори с мен, не с теб.
	— Ще ми кажеш ли после какво ти е съобщил?
	— Не знам. — Побутнах я встрани, влязох в тясното килерче, затворих вратата и казах „Ало?“ в слушалката. От другия край на линията прозвуча пискливият старчески глас на лекаря, който ме засипа с порой от думи:
	— Добър вечер, господин графе, много съжалявам, че сутринта се разминахме. Следобед бях във Вилар и можехме да се срещнем там, ако знаех къде да ви намеря… А сега за онова, което, предполагам, най-много ви интересува. Емоционалното състояние на съпругата ви буди сериозни опасения — тя е изнервена, страхува се, че няма да доизноси детето. Редно е да ви предупредя, че на този етап всяко непредпазливо действие може да предизвика нежелани последствия, а като се вземат предвид предишните затруднения на госпожата, анемията й и другите й заболявания, има опасност състоянието й сериозно да се влоши. Много е важно през следващите няколко дни да й бъде осигурен пълен покой — този етап през седмия месец на бременността е най-критичен. Надявам се, че не съм ви изплашил, но въпросът наистина е сериозен.
	Спря за секунда-две да си поеме дъх, възползвах се от прекъсването на монолога и попитах дали иска да се консултира със специалист.
	— Засега не — отвърна. — Нека съпругата ви си почива; ако не се появят тревожни симптоми и най-вече кървене, всичко ще бъде наред. Бих препоръчал раждането да бъде в клиниката в Льо Ман, но този въпрос ще обсъдим след няколко седмици. Непрекъснато ще поддържам връзка с вас, утре отново ще ви телефонирам. Между другото, предполагам, че съм поканен у вас в неделя.
	Реших, че може би е традиция в неделните дни той да обядва в замъка — нещо като официално посещение, не визитация при пациент.
	— Разбира се — отвърнах. — Много ще се радваме.
	— За щастие изложението на спалнята ви е такова, че съпругата ви няма да бъде обезпокоявана. Е, ще се видим в неделя. Доскоро.
	— Дочуване, докторе.
	Върнах слушалката на вилката. Една от фразите на бъбривия старец силно ме озадачаваше: „Съпругата ви няма да бъде обезпокоявана“. Едва ли обядът в неделя бе толкова празничен, че смеховете на многобройните гости да отекват чак до спалнята на Франсоаз. Питах се какво ли имаше предвид лекарят. Мари-Ноел още чакаше в коридора и като ме видя, нетърпеливо попита:
	— Какво каза докторът?
	— Препоръча майка ти да си почива и да не се тревожи.
	— Бебето скоро ли ще се роди?
	— Не.
	— Тогава защо всички говорят, че ако не дойде сега, ще се роди мъртво?
	— Кой го казва?
	— Жермен, Шарлот… другите. Чух ги да си говорят в кухнята.
	— Хората, които подслушват, винаги чуват лъжи.
	В трапезарията Пол говореше с Рене — още не бяха свършили с вечерята. Отидох в салона, Мари-Ноел ме последва и зашепна:
	— Кажи ми честно, дали мама се разболя, защото й счупих фигурките и й стана много мъчно?
	— Не — отвърнах, седнах на страничната облегалка на креслото, придърпах малката. — Какво ти е? Защо си толкова неспокойна?
	Тя извърна поглед — очите й се стрелкаха като подплашени птици, но бягаха от моите.
	— Не разбирам защо толкова искаш това бебе — промълви най-накрая. — Мама изобщо не му се радва. Чух я да казва на леля Рене, че съжалява, задето е принудена да роди.
	Въпросът й беше напълно логичен. С право питаше защо майка й е длъжна да има дете, което не желае. Щеше ми се да зададе този въпрос на Жан дьо Ге. Каквото и да правех, не можех да заместя баща й. В случая ми се струваше уместно да споделя с нея истината, каквато беше според мен.
	— Положението е особено — започнах. — Дядо ти Брюйер е бил много богат. Направил е така, че баща ти и майка ти да получат парите само ако им се роди син. Ето защо, въпреки че много обичат единствената си дъщеря, финансовото им положение значително ще се подобри, стига това бебе да е момче.
	По лицето й внезапно се изписа облекчение, сякаш й бяха дали силно болкоуспокояващо:
	— О, това ли било? Значи бебето е необходимо, за да имаме пари.
	— Да — отвърнах. — Прилича на търговия, нали?
	— Напротив. Според мен е много практично. Това означава ли, че ако имате повече момчета, ще получите повече пари?
	— Не. Достатъчно е само едно.
	Радостта й беше неописуема. Изплъзна се от прегръдката ми и направи салто — халатът и нощницата се изхлузиха върху главата й. Тя избухна в смях и заднешком запълзя назад, навирила задниче; в този момент в салона влязоха Рене, Бланш и Пол.
	Бланш се вцепени от изумление, впери поглед в детето, което се беше превърнало в необуздано животинче.
	— Какво правиш? — извика. — Веднага си оправи дрехите!
	Мари-Ноел се обърна, подръпна нощницата си и доволно се усмихна, като видя, че има многобройна публика.
	— Всичко е наред, лельо Бланш! — възкликна радостно. — Мама и татко го правят заради парите, не защото им е притрябвало друго дете. Сигурно всички хора искат момчета, за да получат повече пари. — Спусна се към мен, с маниер на собственица ме хвана за ръката и ме накара да се обърна към родствениците й. — Знаеш ли, татко, леля Бланш ми каза, че след като си се родил, всички престанали да й обръщат внимание, никой вече не я обичал; това й било за урок, затова Бог я научил на смирение. Обаче тук нищо няма да се промени след раждането на братчето, нали? Ти ще ме обичаш както преди и може би Светата Дева ще ми даде урок, различен от този на леля Бланш.
	Вероятно видя каменните изражения на възрастните и внезапно осъзна, че не споделят радостта й. Погледна ме нерешително, извърна очи към двете жени. Рене изглеждаше още по-вбесена и потресена от религиозната стара мома. Малката благосклонно й се усмихна:
	— В крайна сметка има и други добродетели, освен смирението. Ще се науча да бъда търпелива като леля Рене. Не всеки може да роди дете. Тя от три години е женена за чичо Пол, обаче още си няма бебе.


>	Четиринайсета глава

	Тази вечер тайно благославях Франсоаз — заболяването й ми даде повод да избегна по-нататъшното общуване с членовете на семейството. Много по-лесно беше да седя до леглото й, отколкото в салона заедно с Рене и Пол. Сложих малката да си легне, после отидох при Франсоаз. Занесох й топла вода от банята, гъба, сапун и хавлиена кърпа, после четка и паста за зъби, ролките за коса, бурканчето с крем и нощната й шапчица. Прислужвах й като санитар в болница или като човек, на когото спешно се е наложило да окаже първа помощ. Спомних си как през войната от време на време излизах от катакомбите, където се занимавах с дешифриране на документи, шофирах линейка или се занимавах с нещо друго, изникнало през онези страшни нощи. Внезапната близост, възникваща между мен и непознатите хора — повечето жени и деца, изплашени до смърт или ранени, ми вдъхваше същото състрадание и смирение, което изпитвах сега, докато помагах на Франсоаз. Благодарността и беше безгранична като на онези нещастници. Непрекъснато и учудено повтаряше, че съм много мил с нея.
	— Защо реагираш така? — попитах. — Какво очакваше?
	— Не съм свикнала — промълви тя. — Обикновено не си толкова грижовен. Случвало се е да съм уморена и да си легна рано, а ти оставаш в салона да си говориш с Пол и с Рене. А може би тази вечер ги избягваш, за да не те разпитват какво си правил във Вилар, така ли е?
	И тя като момиченцето интуитивно долавяше истината; целунах я, изключих осветлението и се запитах дали не се е досетила, че съм скрил нещо, което се е случило през деня.
	Едва когато се върнах в гардеробната, си спомних, че съм взел от банката писмо от някой си адвокат Талбер. Сгънатият лист хартия още беше във вътрешния ми джоб.
	Извадих писмото и го прочетох. Съдържанието беше безмилостно ясно. Адвокатът подчертаваше, че стъкларската фабрика работи на загуба (това поне вече знаех) и че затварянето й е неизбежно, освен ако не се намерят пари от другаде, например от продажба на ценни книжа или земи, както беше предложила Бела. Добавяше, че на драго сърце ще дойде в Сен Жил в удобно за мен време, за да обсъдим положението, и тъй като въпросът не търпял отлагане, предлагаше срещата да се състои възможно по-бързо. Предполагах, че именно това писмо е подтикнало Жан дьо Ге да замине за Париж и да се опита да издейства по-изгодни условия от „Карвале“.
	Следващият ден беше събота; реших да отида във фабриката рано сутринта, преди Пол да е станал и да е изпил кафето си, за да проверя дали не е пристигнало писмо от парижката фирма. Предполагах, че заседанието на съвета на директорите е било в петък, и писмото, изпратено веднага след това, би трябвало да пристигне днес. Отидох да изкарам колата от гаража много преди Гастон да дойде да ми приготви дрехите и да вземе подноса. Този път Сезар ме пропусна, без да залае; като минах край колибката му, го погалих, той завъртя опашка — усетих се като победител. Наоколо нямаше жива душа. Предположих, че старицата е в обора при кравите, мъжът с гащеризона се беше привел и усърдно копаеше в нивата. Седнах зад волана и потеглих; на излизане от селото завих вляво по правия път през гората — шофирах машинално, сякаш цял живот бях минавал по този маршрут, нищо не ми се струваше чуждо и странно. Пътуването до фабриката, пришпорването на колата по правия път между дъбовете и кестените беше елемент от ежедневието ми. Усещането за принадлежност не ме напусна и когато ударих спирачки до портата, слязох и поздравих работниците от първа смяна.
	На път за къщата зад най-големия цех срещнах пощальона и разбрах, че съм постъпил правилно, като дойдох толкова рано. Влязох в канцеларията тъкмо когато Жак преглеждаше пощата. Той се обърна и зяпна от изненада.
	— Добър ден, господин графе. Какво неочаквано посещение! Господин Пол предупреди, че днес и двамата няма да идвате във фабриката.
	Запитах се защо го е казал. Може би днес имаше някакъв празник.
	— Очаквам писмо от „Карвале“ — отвърнах лаконично.
	Той продължи да ме зяпа. Вероятно деловият ми тон го изненада.
	— Надявам се, че всичко е наред — смотолеви.
	— И аз. Виждам, че са донесли пощата. Да проверим дали има вест от Париж.
	Жак погледна снопчето писма, които още държеше. Веднага забелязах продълговатия плик с печата на „Карвале“.
	— Ето го — казах. — Благодаря.
	Издърпах плика, Жак дискретно се отдалечи, докато четях писмото. Нямаше неприятни изненади. От фирмата потвърждаваха уговорката ни по телефона и прилагаха новия договор. Изразяваха задоволство, че в крайна сметка сме стигнали до споразумение.
	— Жак, имаме ли предишния договор?
	— Да, господин графе, в папката на бюрото ви е.
	— Намери го, ако обичаш, междувременно ще прегледам другите писма.
	Жак се подчини, но изглеждаше озадачен. Наблюдавах го изпод око и видях как отвори папка, поставена на видно място; набързо прехвърлих пощата — останалите пликове съдържаха фактури и сметки. Той безмълвно ми подаде договора; седнах зад бюрото и сравних двата документа, които се различаваха само по условията за предоставяне на готовата продукция. Не разбирах нищичко от делови отношения и сметки, не знаех какво количество стъклени изделия произвежда фабриката, но най-важното ми беше ясно — че в бъдеще „Карвале“ ще плащат по-малко за стоката, която им изпращаме.
	Извадих от джоба си писмото от адвоката и го разгърнах редом с договорите.
	— Искам да прегледам сметките — обърнах се към Жак. — Интересува ме сумата, необходима за заплати, стойността на продукцията и така нататък.
	Човекът се облещи:
	— Ама… нали преди да заминете за Париж, тримата с господин Пол направихме всички изчисления…
	— Ще ги направим отново.
	Работата ни отне около час и половина; цифрите не ми говореха нищо, понякога ми доскучаваше, но общо взето, бях запленен от тази непозната дейност. След като свършихме, Жак отиде в кухнята да приготви кафе, аз сравних крайните суми, които ми беше дал, с онези, които щяха да се получат при условията на новия договор. Излизаше, че Жан дьо Ге трябва да намери отнякъде пет милиона франка, за да покрие загубите. Разбрах защо е искал да закрие фабриката. Нямало е друг изход, ако не е желаел да продаде земя или ценни книжа. И досега фабриката беше губеща, а при новите условия щеше да се превърне в скъпа играчка, краткотрайна и чуплива като стъклените изделия, които произвеждаше. Глупавата ми сантименталност щеше да струва на собственика скъпо и прескъпо.
	Сгънах новия договор, пъхнах го в джоба на сакото си при писмата, отидох в кухнята при Жак. Той ми подаде чаша димящо кафе:
	— Заповядайте, господин графе. Редно е да се подкрепите след толкова много работа. Знаете ли, още се учудвам на успешната ви мисия в Париж. Признахте, че заминавате без всякаква надежда, но явно личният контакт е променил нещата в наша полза.
	— Никой няма да остане на улицата — промърморих. — Това е най-важното.
	Жак вдигна вежди:
	— Нямах представа, че толкова сте се тревожили за хората. Вярно, че отначало щяха да са потресени, но после щяха да си намерят работа. Отдавна знаят, че може би ще се наложи фабриката да бъде затворена, и са подготвени за най-лошото.
	Отпих от кафето, изведнъж ме обзе силно разочарование. Казах си, че може би намесата ми е била безсмислена.
	Някой почука на външната врата, Жак се извини и се върна в канцеларията. Огледах се — стоях в голяма кухня, вратата в дъното водеше към другите помещения в къщата. Тласкан от любопитство, я отворих и видях коридор, застлан с каменни плочи — от двете му страни имаше стаи, стълбище водеше към втория етаж. Тръгнах по коридора, надникнах във всяка стая. Помещенията бяха празни, стените бяха напукани, плътен слой прах покриваше подовете. В последното — красива квадратна стая с дървена ламперия — бяха складирани мебели, дървени каси, пълни с фаянсови съдове, столове, натрупани един върху друг; стаята изглеждаше изоставена, сякаш собственикът беше събрал на едно място всичките си вещи и ги бе забравил. На стената висеше календар от 1941 година, наблизо имаше голям кашон с книги. Наведох се, извадих една и я разгърнах. На титулната страница беше написано „Морис Дювал“.
	Нещо прошумоля до прозореца. Обърнах се. Някаква пеперуда, останала след дългото лято и пробудена от слънцето, се мъчеше да се изскубне от паяжината, в която беше впримчена. Опитах се да отворя прозореца, но рамката се беше разсъхнала — вероятно не беше отварян от години. Освободих пеперудата от капана, за секунда тя кацна на перваза, после отново литна сред паяжините.
	Чух стъпки откъм кухнята, обърнах се. Жак стоеше на прага и ме наблюдаваше. Поколеба се, после влезе и неспокойно запристъпва от крак на крак, после почтително запита:
	— Търсите ли нещо, господин графе?
	Запитах се да не би мебелите и предметите да са му поверени на отговорно пазене и дали не съм нарушил някакъв етикет, като разгледах къщата.
	— Защо държим тези неща? — Посочих мебелите.
	Жак изумено ме изгледа, после извърна очи:
	— От вас зависи, господин графе.
	Отново се обърнах към мебелите, натрупани до стената — забравени, безполезни. Колко потискаща беше гледката… а някога тази стая е била обитаема, била е приемна или трапезария.
	— Жалко, че са захвърлени — промълвих.
	— Да, имате право.
	Престраших се да задам въпрос, който Жан дьо Ге не би задал, защото знаеше отговора:
	— Смяташ ли, че трябва да използваме тези стаи? Да разрешим на някого да живее в къщата, вместо да стои празна.
	Жак не отговори веднага; продължи да се суети, оглеждаше се, взираше се в мебелите, но избягваше погледа ми. Накрая промърмори:
	— Кого имате предвид?
	Отново се озовах в задънена улица. Приближих се до прозореца, погледнах навън.
	Цеховете бяха вляво, вдясно — селскостопанските постройки; и едните, и другите опасани от ограда. Къщата с малката градинка се намираше по средата, досами нея имаше полуразрушен кладенец с ръждясала макара.
	— Защо не се преместиш тук? — попитах.
	Горкият човек още повече се разтревожи, вероятно реши, че някъде е сгрешил и сега си изкарвам недоволството.
	— С жена ми много си харесваме къщичката — смотолеви. — Селцето е на един хвърлей място от фабриката, а съпругата ми обича да е сред хора. Тук ще се чувства много самотна, освен това… — Той смутено млъкна.
	— Какво?
	— Хората ще си помислят, че е малко… странно. Толкова време сградата е била необитаема, пък и… извинете, господин графе, но местните още помнят трагичните събития, които се разиграха тук. Не знам дали ще се намери човек, който да се съгласи да живее в тази къща. — Отново се поколеба, после явно събра смелост и заговори бързо като картечница, все едно нещо го подтикваше да излее, каквото му е на сърцето. — Господин графе, щяхме да го приемем, ако в двора на фабриката се беше разиграло сражение между две войски. Но господин Дювал, последният обитател на къщата, бе измъкнат от леглото посред нощ, собствените му съотечественици го застреляха, нарязаха трупа му със стъклото, произвеждано във фабриката, и хвърлиха парчетата в кладенеца; вярно, че се случи отдавна и ние предпочитаме да го забравим, обаче сам разбирате, че едва ли някой ще доведе тук жената и децата си.
	Мълчах. Нямаше какво да кажа. Пеперудата отново се помъчи да се освободи от паяжината; пак протегнах ръка да я спася от смъртта, която тя упорито търсеше, и в полезрението ми попадна полуразрушеният кладенец, заобиколен от бурени и коприва.
	— Да, разбирам — промълвих. — Имаш право.
	Излязох, минах по коридора и през кухнята се върнах в канцеларията — това помещение не изглеждаше запуснато и изоставено може би заради миризмата на цигарен дим и папките и документите, натрупани навсякъде. За момент застанах до бюрото, погледнах разписките и фактурите — нямах повече работа тук. Вече знаех горчивата истина. Стъкларската фабрика щеше да продължи да работи, докато някой не откриеше, че няма пари за заплати и за суровини.
	— Ако обичаш, дай ми плик, адресиран до господин Мерене от „Карвале“ — казах на Жак, който ме беше последвал. — Пътьом ще изпратя по пощата подписания договор, а копието ще задържа.
	Той отново се държеше официално като подчинен с работодателя си, от предишната му откровеност нямаше и следа. И двамата мислехме за празните стаи, дума не можеше да става отново да се захванем за работа.
	— Дойдох само да направим отново изчисленията — казах. — Предпочитам да не казваш на господин Пол за посещението ми.
	— Както желаете, господин графе. — Той извади плик от чекмеджето на бюрото, написа адреса, сложи печат. Подаде ми плика и добави много по-дружелюбно: — Поканата за утре остава, нали? По радиото казаха, че времето ще бъде хубаво. И така, ще се видим утре в десет и половина.
	Отстъпи встрани да ми отвори вратата, казах му „Довиждане“, излязох на двора. „Да му се не види, защо всички ме питат дали са поканени?“ — помислих си. Може би Жак със съпругата му, както и Льобрен, присъстваха на литургията в Сен Жил, после по традиция обядваха в замъка.
	Нещо ме подтикна да свърна вляво и да вляза в занемарената градина, където през първия ден бях видял Жюли да прекопава лехите със зеленчуци. От тази страна постройките на фабриката не се виждаха; къщата, обрасла с пълзящи растения, можеше да бъде старинна сграда в имение сред гъста гора. Мястото й беше в друго време и онова, което бях зърнал преди малко — полуразрушения кладенец с ръждясала верига, заобиколен от буренаци и коприва, — също принадлежеше към миналото, когато от дълбините му е извирала чиста вода и е давал живот на обитателите на къщата и работниците от фабриката, а не е бил гроб на зверски убит човек. Сега веригата, с която са изваждали водата, беше скъсана, може би изворът беше пресъхнал или водата вече течеше в друга посока, оставяйки само прах, отломки, счупени стъкла; връзката между фабриката, къщата на управителя и замъка също беше прекъсната, единството и взаимната подкрепа ги нямаше. Странното беше, че този факт толкова ме вълнуваше; питах се защо Морис Дювал, който навремето бе живял тук, ми се струва олицетворение на добродетелите, които се предаваха от поколение на поколение, и защо смъртта му — грозна, страшна, символизираща омразата между хора от една раса, изправени едни срещу други, изведнъж ми се струваше моя отговорност — рана, която не бива да гнояса, без никой да й обърне внимание, а да бъде отворена и почистена.
	Излязох от градината, минах край цеховете и се върнах до портата пред фабриката; край къщичката на портиера видях Жюли, до гърдите си притискаше голям наръч трева. Поздравих я и отново бях поразен от почтеността, изписана на лицето й, от топлотата и проницателността на кафявите й очи, от силата, излъчваща се от тялото й. Знаех, че й се доверявам не поради глупава сантименталност, а по интуиция също както на Бела от Вилар.
	— Много сте подранили, господин графе — подвикна тя. — Пък и не сме свикнали в събота да ни навестявате. Как сте? Как е младата графиня? Казаха ми, че вчера не е била добре.
	„Тук новините се разпространяват твърде бързо“ — помислих си, после си спомних, че старицата беше завела Мари-Ноел в замъка и вероятно после бе разговаряла с прислугата.
	— Лекарят й препоръча да пази леглото и да не се преуморява — отвърнах. — Вечерта беше по-добре. Дължа ти извинение, Жюли. Дъщеря ми ти се е натрапила във Вилар. Нямах представа къде е и какво е намислила — чиновникът от банката ме заблуди.
	Старицата се засмя:
	— Какво ти извинение, господин Жан! Аз трябва да ви благодаря. Тъкмо се връщахме от гарата и детето като живак изскочи отнякъде. Разбира се, накарах младия Гюстав да спре камиона. Не проумявах защо малката е сама, обаче тя ми каза, че татко й бил в банката, а на нея й било омръзнало да чака и на всяка цена трябвало да се прибере с нас. Толкова ни беше хубаво с нея, все едно ни огря слънчице. По целия път дъщеричката ви не спря да чурулика.
	Неусетно я бях последвал в мъничката градинка край къщичката, засадена нагъсто с всевъзможни зеленчуци и цветя — тя започна да храни зайците, затворени в дървена клетка, като непрекъснато им говореше. Докато я гледах, си спомних как старата графиня даваше бучки захар на териерите. Изведнъж ми хрумна, че по природа двете жени са еднакви — силни, жизнени, нежни, ала старицата в замъка беше емоционално осакатена, защото нещо в нея така и не беше разцъфтяло.
	Отново се престраших да задам въпрос, който щеше да учуди събеседничката ми:
	— Жюли, как беше тук, в Сен Жил, по време на окупацията?
	Странно, но тя не се изненада. Може би Жан дьо Ге я беше питал същото, може би също като мен бе усещал, че само тази жена, толкова откровена и земна, е в състояние да прибави нови щрихи към картината. Дълго мълча, а когато заговори, думите и ме удивиха, защото не подхождаха на простовата селянка:
	— Мисля си, господин Жан, че за човек като вас, участвал в Съпротивата, войната е планирана и е нещо като игра, в която или ще победите, или ще се провалите. Обаче за ония, дето не участват в нея, е съвсем различно. Все едно да си в затвор, но без решетки, и не се знае кой е престъпник и кой — тъмничар, кой лъже и кой кого е предал. От мен да го знаете, че хората изгубиха вярата си. Ако нещо, което си смятал за непобедимо, се окаже слабо и безсилно, те хваща срам и се чудиш кой е виновен. Казваш си: „Аз ли съм слабият или ти?“, обаче никой не знае отговора и не иска да поеме вината.
	— Питам те за друго, Жюли. Ти какво направи? Какво мислеше?
	— Аз ли? Ами че какво друго да правя, освен да си остана тука, дето съм живяла години наред, да си садя зеленчуци, да си храня кокошките, да се грижа за горкичкия ми мъж, който още беше жив, и да си мисля: „Ставало е и преди, пак ще стане, трябва да се изтърпи“? — Изправи се, избърса от престилката мазолестите си длани. — Виждали сте как дивите зайци измират от оная болест със сложното име, нали? Стигна се дотам, че за да бъде животното в безопасност, трябва да го държим в клетка. Право да ви кажа, нямам добро мнение за човеците. Хубаво е, че от време на време избухват войни, та хората да разберат що е страдание. Някой ден ще се избият взаимно, както избиха зайците. Ще настъпи мир и спокойствие, щото няма да е останало нищо, освен онази гора и земята. — Усмихна се и добави: — Елате да ви покажа нещо, господин графе.
	Последвах я в къщичката, която не беше по-голяма от гълъбарника в парка на замъка. В единия ъгъл имаше готварска печка, до нея стояха дървена маса и стол, едната стена беше заета от голям бюфет. До печката лежеше кокошка. Старицата я пропъди и промърмори:
	— Хич да не си въобразява, че може да снася тук. Много е хитра тази ми ти кокошка, опитва се да ме преметне… Изчакайте да намеря една снимка. — Извади от джоба на полата си ключ и се приближи до бюфета; вътре имаше какво ли не — документи, книги и съдове, но не нахвърляни безразборно, а грижливо подредени. — Малко търпение, господин графе, ей сегичка ще я намеря. — Разрови някакви хартии, извади ученическа тетрадка, разгърна я, взе някакъв пощенски плик и от него извади снимка. — Питахте ме за окупацията… Обвиниха ме, че помагам на немците ей заради това момче.
	На снимката беше фотографиран млад войник с германска униформа. В него нямаше нищо забележително — не позираше пред обектива, не се усмихваше, само беше много млад, почти момче.
	— Какво е направил? — попитах.
	— Нищо. Нищичко не е направил. Беше разквартируван тук заедно с мнозина като него. Един ден си изцапал с боя униформата, обаче тъкмо тогава щели да идват на инспекция разни там висши военни. Младокът дойде при мен и с жестове ме попита дали мога да му изчистя дрехите, за да не го накажат. В този момент се сетих за моите момчета, господин Жан — тогаз Андре беше пленник, а пък Албер вече го бяха убили на фронта; дожаля ми за туй момче, дето можеше да ми е син, представих си колко далече е от дома си, колко е самотно и нещастно. Разбира се, изчистих му куртката. После младежът дойде да ми благодари и ми даде тая снимка. Пет пари не давах дали е германец или японец, или е паднал от луната. Не се съмнявам, че после е убивал, също като другите войници — и тези момчета, и нашите бяха родени, за да умрат. Ала понеже му изчистих куртката, кметът на Сен Жил и много мои съселяни не ми говориха цели две години. Разказах ви я тая история, за да разберете, че когато войната дойде пред прага на къщата ни, вече не е трагична, а дава повод да проявим омразата си. Затуй не съм голяма патриотка, господин Жан, и не ми се ще да говоря за немската окупация в Сен Жил.
	Върнах й снимката, тя я пъхна обратно в плика и я прибра в бюфета при писмата и книгите. Обърна се към мен, загрубялото й лице беше безизразно.
	— От мен да го знаете, че с течение на времето всичко се забравя. Така е устроен животът. Обаче ако преди няколко години ви бях показала снимката, господин графе, днес нямаше да бъда тука, нали? Щяха да надянат примка на врата на старата Жюли и да я обесят на най-близкото дърво.
	Нямаше какво да й кажа. Моята страна не беше пострадала от войната като нейната. Не познавах омразата, жестокостта, терора. Страдах само от чувството за безполезност и от мисълта, че съм се провалил. Разбирах онзи Жан дьо Ге, който избяга от задълженията си и ме остави да ги поема на плещите си, ала Жан дьо Ге, видният участник в Съпротивата, бе непозната личност. Питах се дали тогава е вярвал, че за да оцелее, трябва да задоволи лакомията на събратята си. Какво вътрешно противоречие е превърнало в безразличен циник засмения весел мъж на снимките в семейния албум? Изведнъж изпитах абсурдното желание да кажа на старицата от името на Жан дьо Ге, за когото тя ме мислеше, колко много съжалявам за случилото се с нея, за горчивината, бедността, страданията и смъртта на любимите й хора. Знаех обаче, че ако го сторя, ще я изплаша и разстроя. Затова само я потупах по рамото. Тя ме изпрати до колата, отвори ми вратата, отдръпна се, скръсти ръце под големия си шал и се усмихна.
	Махнах й и потеглих; мислех си, че светът ще бъде прекрасен и никога няма да страдам, ако можеше да живея само със старата Жюли от фабриката и с Бела от Вилар… и може би с Гастон. Представих си ги как обитават дома ми и се грижат за мен, но изведнъж осъзнах, че всеки от тях е прекалено самостоятелен, за да изтърпи другите, и че само след двайсет и четири часа скандалите помежду им ще прогонят сантименталните ми фантазии за хармоничен живот. Което пък навеждаше на мисълта, че в общи линии отношенията между хората са без стойност, защото онези, които обичаме, взаимно не се понасят, затова веригата се прекъсва. Състраданието ми към Франсоаз, безпомощно просната на леглото, не можеше да помогне на старата графиня, която, също така самотна и откъсната от света в спалнята си в кулата, с тъга си спомняше миналото. Спонтанната ми обич към Мари-Ноел — грациозна, млада и красива, не стопляше огорченото сърце на Бланш. Защо Бела от Вилар така безкористно даряваше себе си, а Рене от Сен Жил като октопод обгръщаше с пипала любовника си? Кога покълваше първото семенце на разрушението?
	Тази сутрин бях научил три факта. Първо, че вследствие на разговора с „Карвале“ бях обрекъл фабриката на бавна, но сигурна гибел; второ, че управителят на предприятието е бил убит пред дома си и трупът му е бил хвърлен в кладенеца; трето, че обитателите на Сен Жил като всички хора по света бяха използвали поражението като повод яростно да се нахвърлят срещу себеподобните си.
	Преди да стигна селото, спрях колата, измъкнах от джоба си договора и портфейла на Жан дьо Ге, в който беше шофьорската му книжка. Извадих я и я отворих. Както очаквах, подписът му приличаше на онези, които бях виждал върху стотици френски документи, обект на проучванията ми. Само след няколко опита добих достатъчно увереност да го фалшифицирам. Със замах подписах договора и си помислих, че самият граф би се подвоумил да обяви подписа за подправен. Отново включих двигателя, превалих хълма, минах през селото, спрях само колкото да пусна писмото и продължих към замъка.
	Входната врата беше широко отворена, в коридора цареше истинска суматоха. Гастон беше запретнал ръкави и тикаше към трапезарията тежък шкаф; помагаха му човекът с гащеризона, друг непознат мъж, Жермен и яката дъщеря на перачката. Наблюдавах ги изумено и се питах как, без да се издам, да науча причината за разместването на мебелите. Гастон ме видя и подвикна:
	— Господин Пол се скъса да ви търси, господин графе. Каза, че още не сте дали нареждания на Робер… Жермен, тичай в кухнята и повикай Робер, ако още е там. — После се обърна към непознатия, за когото предположих, че е градинарят: — Хайде, Жозеф, повдигни откъм теб. Точно така, давай.
	Жермен изчезна по посока на сервизните помещения. Стърчах в коридора и си блъсках главата кой ли е този Робер и какви нареждания трябва да му дам. След малко камериерката се появи отново, следваше я дребен набит човек с прошарена коса и белег на страната, който носеше гамаши и брич-панталон.
	— Ето го Робер, господин графе — каза тя.
	— Добро утро, Робер. — Подадох му ръка, той се усмихна и се здрависа с мен. — Е, какво искаш да знаеш?
	Човекът озадачено ме изгледа, после неуверено се изкиска, все едно го бях взел на подбив и не знаеше как да реагира.
	— Ами… чакам нареждания за утре, господин графе. Мислех, че ще ме повикате още вчера да обсъдим подготовката, обаче Гастон ми каза, че ви е нямало цял ден, пък и като разбрах за неразположението на младата графиня, реших да не ви безпокоя.
	Зяпах го недоумяващо. Бяхме сами в коридора. Жермен и другите бяха преместили шкафа и се бяха уединили в кухнята.
	— За утре… — повторих. — Да, разбира се. Ще дойдат много хора. Да не би да се интересуваш какво ще бъде менюто?
	Човекът се намръщи, сякаш прекалено дълго беше търпял шегите ми.
	— Много добре знаете, господин графе, че нямам грижата за менюто. Интересува ме програмата за деня. Господин Пол каза, че изобщо не сте говорили по този въпрос.
	Предположих, че според някаква древна традиция през втората неделя на октомври се организира я прескачане на огън, я някакво друго езическо развлечение, в което аз, господарят на замъка, трябва да играя главната роля. С най-голямо удоволствие щях да преотстъпя на Пол тази чест.
	— Не смяташ ли — подхванах предпазливо, — че тази година е добре да поверим на господин Пол подготовката на събитието?
	Робер се облещи от изненада.
	— Как така, господин графе? — възкликна. — С вас се познаваме от години, но за пръв път предлагате подобно нещо. Откакто баща ви почина, само вие организирате la grande chasse*.
	[* Големият лов (фр.). — Б.пр.]
	Този път аз се почувствах, сякаш с мен са си направили лоша шега. Господи, какъв глупак бях! През последните два дни чувах подмятания по този въпрос, но не им обръщах внимание. На следващия ден щеше да се проведе най-голямото събитие за сезона — ловът, организиран от Жан дьо Ге, господаря на замъка.
	Робер тревожно ме наблюдаваше.
	— Зле ли ви е, господин графе? — попита колебливо.
	— Виж какво — казах, — струпа ми се прекалено много работа, откакто се върнах от Париж; честно казано, още не съм изготвил програмата за утре. Какво ще кажеш да поговорим по-късно?
	— Ами… както кажете, господин графе — смутено избърбори той. — Обаче времето лети, а ни предстои много работа. Да дойда ли в два часа?
	— Да — отвърнах и за да се отърва от него, прекосих фоайето, сякаш отивах да телефонирам; изчаках, докато го чух да минава през вратата към кухнята, излязох на терасата, слязох по стъпалата и се скрих под кедъра, където бях намерил убежище през първата си нощ в замъка. Все едно ми беше дали ще се срещна с Робер в два следобед или в полунощ — нямаше начин да изготвя план и програма за голямото събитие. Бях специалист по история на Франция, не ловец — не бях хващал оръжие и не умеех да стрелям.


>	Петнайсета глава

	Чух как камбаната на църквата удари за обедната литургия, скоро след това градинарят Жозеф и Робер излязоха от замъка и тръгнаха към гаража, но не ме видяха, защото надвисналите клони на кедъра ме скриваха. Изчаках ги да се отдалечат, минах през вратичката в стената, бързо прекосих крепостния ров и тръгнах по пътеката под кестеновите дървета, която се губеше в гората. Нямаше значение къде отивам; знаех само, че трябва да се отдалеча достатъчно, за да не ме намерят, и да измисля какво да правя. Най-лесно беше да се престоря на болен, да кажа, че внезапно съм получил световъртеж или загадъчна болка в крайниците, но тогава щяха да повикат доктор Льобрен и той веднага щеше да разбере, че симулирам. Не можех да излъжа, че съм настинал — господарят на замъка нямаше право да остане на легло в деня на голямото събитие заради някакви си стомашни болки. Освен това кошмарът започваше още днес в два часа, когато трябваше да предам на Робер плана за утрешния ден.
	Хрумна ми да използвам като повод влошеното състояние на Франсоаз, но Жан дьо Ге никога не би се отказал от лова, колкото и болна да беше жена му. Разбира се, можеше да взема колата и да изчезна, да сложа край на маскарада. Нищо не ми пречеше да го сторя по всяко време на деня и нощта. Може би моментът беше настъпил. Досега не ме бяха разкрили, защото не бях изправен пред сериозно предизвикателство. Владеех до съвършенство френския език, бързо навлязох в атмосферата на замъка, разбрах какви са отношенията между обитателите му, преодолях препятствията на непознатото ежедневие, дори успях да заблудя Жак, че разбирам от сметки и финанси. Навлязъл бях в този непознат свят както безразсъден човек навлиза в тресавище, с всяка стъпка затъва по-дълбоко и се приближава към сигурната смърт. Само че за разлика от безразсъдния пътешественик усетех ли опасност, имах възможност да се спася, да се върна в миналото и да приема самоличността си, захвърлена в Льо Ман.
	Бродех по пътеките, които водеха до статуята на полянката и я обкръжаваха със светли лъчи. Не виждах друг изход от дилемата, от абсурдното положение, в което бях изпаднал, освен да призная поражението си.
	Бавно преминах по една от пътеките, застанах до каменната богиня на лова и загледах замъка. Беше се заоблачило, за разлика от прежния ден небето не беше яркосиньо, есенна бледнина скриваше плахото слънце. Замъкът, заобиколен от крепостния ров, изглеждаше сивкав и заплашителен; високите прозорци на салона бяха отворени, но не изглеждаха гостоприемни, отвътре идваше само мрак. Черно-белите крави пасяха край гълъбарника, наблизо тлееше огън; от време на време сред синкаво-синия дим лумваше пламък, лекият полъх на вятъра носеше миризма на овъглени влажни дърва и мокри листа.
	Все повече се презирах. Усещането за могъщество и самоувереността ме напусна, приликата ми с Жан дьо Ге беше само маска на клоун с боядисано и напудрено лице, която вече се пропукваше и ме показваше непроменен — същото нищожество, каквото бях през целия си живот. Неспособността ми и нежеланието да се науча да боравя с оръжия щеше да причини провала ми. Ако имах представа как да държа пушка, вероятно щях да блъфирам и успешно да премина поредното изпитание, само че аз различавах само приклада от цевта, останалото беше пълна загадка.
	Представих си как би се смял Жан дьо Ге, ако научеше в какъв капан съм попаднал. Трудно е да преглътнеш унижението, особено когато е предшествано от самодоволство. Бях самоуверен вчера вечерта, докато шофирах към замъка и си представях как Бела храни папагалчетата в клетката на балкона. Бях самоуверен и тази сутрин, когато пъхнах в джоба си договора и напуснах фабриката. Сега обаче балонът на самочувствието ми се беше спукал.
	Часовникът на Жан дьо Ге, който носех на лявата си ръка, внезапно падна на земята, сякаш ми се подиграваше, стъклото се счупи. Наведох се и го взех. Каишката се беше скъсала — не бях забелязал, че се е протъркала. Случилото се още повече ме раздразни; бавно тръгнах по пътеката, разсеяно се взирах в часовника. Изведнъж забелязах, че стрелките показват дванайсет и половина. Скоро започваше обядът, трябваше да седна на почетното място в трапезарията, да се срещна със семейството, да дам нареждания за утрешния лов. Приближих се до гълъбарника и установих, че дори някой да гледа от прозорците на замъка, няма да ме види. Сигурно сутринта Мари-Ноел си беше играла тук — жилетката и беше захвърлена на люлката. Застанах до тлеещия огън, с крак разбърках въглените, докато се издигна горчив задушлив дим и парна очите ми; ненадейно си спомних кладенеца пред къщата на управителя на фабриката. И тук поляната беше обрасла с буренаци и коприва, люлката изглеждаше стара и занемарена като полуразрушения кладенец. Въжето отново се беше скъсало и лежеше на земята, безполезно като скъсаната верига; взрях се в него и си представих мъртвец, овързан с верига, когото запращат в дълбокия кладенец. Стори ми се, че виждам мъжете, които са се скупчили около широкото отверстие и гледат надолу, после, обзети от страх и ужас, загребват шепа след шепа счупени стъкла от купчините зад цеховете, запращат назъбените отломки в зейналата паст на кладенеца, засипват трупа, докато накрая се вижда само парченце от нощното небе, отразено във водата.
	Ново кълбо дим изригна от огъня, изведнъж със същата ненадейност, с която си бях представил трупа на мъртвеца, ми хрумна решение на дилемата. Изчаках вятърът да разнесе дима и хвърлих часовника в огъня. Видях го да пада върху купчина живи въгленчета. Коленичих и пъхнах ръка сред тях, докато напипах часовника. Изкрещях, строполих се на земята, държах дланта си, скубех трева, сграбчвах листа, с които да покрия обгорената плът, повръщах от болка.
	Полежах няколко секунди, докато прималяването премина, после някак си станах и затичах към замъка. Мислех само как да спра болката, да избягам от светлината и от въздуха, да навляза сред мрака зад отворените прозорци. Смътно си спомням как, олюлявайки се, прекрачих прага и се свлякох на канапето, като в просъница видях изплашената физиономия на Рене и чух вика и, после жадуваният мрак ме обгърна, ала болката бе все така непоносима. Чух как Рене извика Пол, а той повика Гастон, над мен се наведоха озадачени, изплашени лица, някой се опита да хване ръката ми, която притисках до гърдите си под сакото. Не бях в състояние да сторя друго, освен да се поклащам напред-назад и да въртя глава, не можех да им кажа да се махнат и да ме оставят на мира, защото болката беше единственият ми съюзник.
	Гастон предложи да повикат Бланш, Рене изтича да я търси. Чух Пол да казва, че ще телефонира на Льобрен, през замъгленото ми съзнание премина мисълта, че ако припадна, болката ще престане. Гастон коленичи до мен и попита:
	— Порязахте ли се, господин графе?
	— Не, изгорих се, глупако. — Изведнъж ми хрумна, че ако можех да ругая на английски, нямаше да ме боли толкова.
	Рене и Пол се върнаха, отново се скупчиха около мен, разменяха си глуповати фрази: „Изгорил се е… ръката му е пострадала… къде… как е станало?“ След малко любопитните им лица се отдръпнаха, Бланш коленичи на мястото на Гастон. Посегна да хване ръката ми, но аз възкликнах:
	— Не! Много ме боли!
	Тя нареди на Пол и шофьора да ме държат здраво, двамата ме хванаха и ме притиснаха към възглавниците на канапето. Бланш хвана обгорената ми ръка и я намаза с някакъв мехлем. Превърза я и каза, че след няколко секунди ще почувствам облекчение. Затворих очи, заслушах се в гласовете, които задаваха същите безсмислени въпроси: „Къде се е изгорил? Как се е случило?“; бавно, много бавно, болката стана по-поносима и можеше да бъде обяснена от страдалеца, който вече не беше кълбо от изтерзаност, а човешко същество с още една ръка, тяло, крака… и можеше да отвори очи и да се втренчи в хората около него.
	— Поолекна ли ти? — попита Пол.
	Изчаках няколко секунди и неуверено промърморих: „Май да“, защото облекчението още беше прекалено ново за мен. Забелязах, че и Мари-Ноел е застанала до другите и ме наблюдава — очите и, разширени от страх, изглеждаха прекалено големи за пребледнялото й личице.
	— Какво направи? Как се случи? — попита Рене, загърбила Гастон — шофьорът разтревожено се взираше в мен и държеше чаша бренди, което не исках да изпия.
	— Часовникът ми падна в огъня — промърморих. — В огъня зад гълъбарника. Наведох се да го взема и се изгорих. Не знам как можах да постъпя толкова глупаво.
	— Сигурно си действал машинално — предположи Рене.
	— Точно така. Изобщо не ми хрумна, че може да пострадам.
	— Да му се не види, сигурно си си загубил ума! — обади се Пол. — Можеше да го измъкнеш с пръчка или с някой клон.
	— Ами… не се сетих.
	— Сигурно си бил много близо, щом часовникът е паднал в огъня — отбеляза Рене.
	— Да. Димът ме заслепи, действах импулсивно… и виж какво стана.
	— Телефонирах на Льобрен — каза Пол. — Обеща да дойде веднага. Първите му думи бяха дали Франсоаз е разбрала за инцидента. Отговорих, че не е. Той предупреди в никакъв случай да не й казваме, защото тревогата може да се окаже фатална за нея.
	— Ще се оправя — промълвих. — Вече не ме боли толкова. Бланш направи чудо. — Огледах се за нея, но тя беше изчезнала. Облекчила бе страданията ми и си беше отишла.
	— Едно е ясно — каза Пол. — Утре няма да можеш да стреляш.
	— Това е първото, което си помислих — промърморих.
	Всички съчувствено ме изгледаха.
	Гастон разочаровано зацъка с език:
	— Толкова обичате да ловувате, господин графе…
	Свих рамене:
	— Така е било писано. Важното е, че спасих часовника, обаче толкова ме болеше, че забравих да го взема. Ще го намерите сред пепелта.
	— Такава саможертва заради един часовник! — Рене вдигна вежди. — Как можа да постъпиш толкова глупаво?
	— Да рече човек, че е бил златният часовник, ама не е — обади се Гастон. — Онзи още е на поправка при часовникаря в Льо Ман. Господин графът носеше часовника, който господин Дювал му подари за двайсет и първия му рожден ден.
	— Именно затова исках да го запазя — казах. — Има сантиментална стойност.
	Настъпи напрегнато мълчание. Гастон остави на масичката чашата с бренди, след малко Пол ми предложи цигара.
	— Хубаво, че е бил малкият дявол — заяви. — Най-много е пострадало опакото на дланта ти — дори не си изгорил ръкава на сакото си.
	През цялото време Мари-Ноел не обели и дума. Домъчня ми, че съм я изплашил. Обърнах се към нея и се усмихнах:
	— Не бой се! Вече ми мина. Ей сега ще стана.
	— Ето ти го — промълви тя, пристъпи до мен и ми подаде часовника, който досега криеше зад гърба си. Не бях разбрал кога е изтичала да го вземе.
	— Къде го намери? — попита Рене.
	— В пепелта.
	Протегнах лявата си ръка, взех часовника, опушен от дима, и го пъхнах в джоба си.
	— Точка по въпроса! — заявих. — Достатъчно неприятности ви създадох. Сигурно наближава един, а още не сте обядвали. — Позамислих се и добавих: — Франсоаз сигурно се пита защо не съм отишъл да я видя. Кажете й, че съм излязъл с Робер и още не съм се върнал. И най-важното — накарайте онази клюкарка Шарлот да си държи езика зад зъбите и да не разкаже на мама какво е станало. Сега ме оставете. Идете да обядвате, аз не съм гладен. Ще изчакам тук Льобрен.
	Изведнъж почувствах умора. Болката беше притъпена, но ми призляваше, като си представех обгорената плът. Отново затворих очи, досадниците най-после излязоха. Вероятно се бях унесъл, като в просъница чух как на входната врата се позвъни, след малко над мен се надвеси доктор Льобрен, Бланш стоеше до него, както обикновено лицето й беше каменно.
	— Какво сте си причинили? — мърмореше брадатият старец със смешното пенсне, кацнало на големия му нос. — Казаха ми, че сте си играли с огъня.
	Въпреки че ми беше омръзнало да ме разпитват, повторих историята и за доказателство извадих от джоба си часовника, почернял от дима.
	— Е, на всички ни се е случвало да направим по някоя глупост. Да видим раната. Госпожице Бланш, ако обичате, свалете превръзката.
	Тя отново хвана ръката ми, двамата с Льобрен я огледаха. Лекарят намаза опакото на дланта ми с някакъв мехлем, отново я бинтова — за щастие, не ми причиниха допълнителни страдания. Болката не си отиваше, но беше поносима.
	— Сега ще ви стане по-добре — заяви старият лекар. — Изгарянето не е много тежко. Уверявам ви, че след няколко дни няма да си спомняте за инцидента. Госпожице Бланш, превръзката трябва да се сменя вечер и сутрин. Смятам, че няма да възникнат усложнения, но ме е яд, господин графе, че утре няма да участвате в лова.
	— Не се безпокойте — отвърнах. — Можете и без мен.
	— Боя се, че грешите. — Той се усмихна. — Вие сте като пружината на този часовник. Ако тя се скъса, целият механизъм престава да работи.
	Бланш погледна часовника, после се обърна към мен. Погледите ни се срещнаха, очите и сякаш задаваха безмълвен въпрос; сковах се от страх, за миг ми се стори, че е разбрала истината, затова ме бе превързала — облекчила беше болката на един непознат. Гузно сведох поглед, тя се обърна към Льобрен, покани го да хапне нещо. Лекарят й благодари и каза, че след малко ще отиде в трапезарията.
	Бланш излезе, той заговори за Франсоаз, всъщност повтори същото, което ми каза по телефона. Помъчих се да се съсредоточа, но докато той бърбореше и подчертаваше думите си, като замахваше с пенснето, отново се замислих за Бланш и странния й поглед — питах се кога и как е разбрала, че не съм брат й. А може би само си въобразявах?
	Гастон се появи с поднос, отрупан с храна, но аз му направих знак, че не искам да обядвам.
	— До довечера ще си възвърнете апетита — обяви Льобрен, извади от чантата си някакви таблетки, нареди ми да взимам по една на два часа, ако болката се усили, и отиде да обядва с другите членове на семейството.
	Гастон се засуети около мен, зави ме с одеяло, пъхна под главата ми още една възглавничка; неволно си помислих как предаността и обичта му ще преминат в удивление и в презрение, ако разбере, че съм бледо подражание на господаря му, и че нарочно съм се изгорил, за да не бъда изобличен. Нито той, нито който и да било в замъка щеше да разбере поведението ми. Нормалните хора не се държаха така. Щяха да се питат какъв е смисълът да мамиш някого, след като си създаваш толкова неприятности. Да, какъв всъщност беше смисълът? Какво щях да спечеля? Облегнах се на канапето, погледнах бинтованата си ръка, внезапно избухнах в смях.
	— Май ви е по-добре, а? — Гастон съчувствено ме изгледа — смехът ми бе донесъл облекчение и на двама ни.
	— По-добре от какво?
	— Ами… може би изгореното място вече не ви боли толкова, господин графе.
	— Боли ме, но по друг начин — отвърнах. — Все едно някой друг си е изгорил ръката.
	— А, случва се. Иначе щяхте да усещате болката на друго място. Помните ли брат ми, дето му ампутираха крака през войната? Все разправяше, че го боли рамото. Баба ми беше от Бретан… знаете какви са тамошните келтски обичаи. Навремето имало поверие, че можеш да прехвърлиш болестта върху някое животно. Ако някой хванел едра шарка, окачвали жива кокошка в стаята му. Болестта веднага напускала човека и се вселявала в птицата, след двайсет и четири часа тя не само била мъртва, но и започвала да се разлага, а болният оздравявал. Та си мисля дали не искате да окачим и до вас някоя кокошка.
	— Не знам. Страхувам се да не окаже обратно въздействие. Представи си птицата да е болна и да ми прехвърли заразата. Може да не е едра шарка, а друга, по-опасна болест… — Докато говорех, се питах кой се е изплъзнал — Жан дьо Ге или аз.
	След обеда всички се върнаха в салона да попитат как се чувствам — време беше да осъществя втория етап от плана. Обърнах се към Пол:
	— На теб остава задължението заедно с Робер да организирате утрешното събитие. След като не мога да участвам, предпочитам друг да се занимава с подробностите.
	— Глупости! — възкликна той. — След час-два ще се почувстваш много по-добре. Винаги си поемал цялата организация. Каквото и да предприемем с Робер, само ще ни критикуваш и ще заявиш, че сме провалили всичко.
	— Бъди спокоен, няма. Щом не мога да стрелям, не искам и да чувам за лова.
	Станах, заявих, че искам да остана на спокойствие в библиотеката; по израженията им разбрах, че са ми повярвали — сигурно мислеха, че съм много разочарован и че болката още е много силна. Рене дръпна настрани лекаря и отново го заразпитва, той поклати глава:
	— Уверявам ви, мадам, че господин графът скоро ще се оправи. В момента е в шок, подобни изгаряния са много болезнени…
	„Имаш право — помислих си. — Особено когато човек е действал глупаво и прибързано.“ Поддал се бях на паниката и не разсъждавах трезво; едва сега си давах сметка, че можех да откажа да участвам. Щяха да го приемат, както бяха готови да приемат всяка моя постъпка, защото и през ум не им минаваше, че не съм онзи, за когото ме мислят.
	След като се затворих в библиотеката, следобедна леност налегна замъка; осъзнах, че самоналоженото наказание е нож с две остриета. Отървах се от подготовката на лова, но бях обречен на бездействие; когато родствениците решеха, че съм си починал, отново щяха да ме обсипят с нежелани въпроси. За да убия времето, придърпах стол до бюрото, с една ръка изтеглих чекмеджето, извадих албума със снимките. Този път не се страхувах, че някой ще влезе, разполагах с много време. Отново разгледах фотографиите на децата, после се прехвърлих на снимките от по-ново време. Не бързах, затова забелязах подробности, които предишния път ми се бяха изплъзнали. Първата снимка на Морис Дювал беше от 1925 година; беше заснет с работници от фабриката — младеж, застанал на задния ред. Следващите фотографии бяха като хронология на издигането му в служебната йерархия, всяка година той се явяваше на по-видно място на груповите снимки, докато към края на албума вече беше фотографиран, седнал до самия граф Дьо Ге — изглеждаше спокоен и самоуверен, както подобаваше на дясната ръка на господаря на замъка. Стори ми се много симпатичен. Лицето му вдъхваше доверие, сигурен бях, че се е радва на всеобща обич и уважение.
	Затворих албума, пъхнах го обратно в чекмеджето. Може би имаше и други, но с една ръка не можех да ровя в чекмеджето. Спомних си, че копието от договора още е в джоба ми, запитах се как Морис Дювал би оценил действията ми… Вероятно съм се унесъл, защото като отворих очи, беше шест часът, а наблизо стоеше старият свещеник. Включил беше настолната лампа на бюрото, загрижено ме наблюдаваше, побелялата му глава се поклащаше.
	— Тю да му се не види, събудих ви! — промълви. — Исках само да се уверя, че ръката не ви боли толкова силно.
	Отвърнах, че ме е събудил тъкмо навреме, освен това сънят ме е ободрил.
	— И госпожа Жан подремна, също и госпожа графинята — осведоми ме той. — Не берете грижа, наех се да осведомя жена ви за случилото се, представих нещата в съвсем друга светлина. Надявам се, че не възразявате.
	— Напротив. Благодарен съм ви.
	— Радвам се. И двете не се притесняват за вас, само съжаляват, задето утре няма да участвате в лова.
	— Няма значение. Вече се примирих.
	— Много сте смел, господин графе. Знам какво означава за вас това събитие.
	— Грешите, отче, не съм смел — поправих го. — Всъщност е тъкмо обратното. Честно казано, дори съм страхливец и в прекия, и в преносния смисъл.
	Той се усмихна, без да престава да кима.
	— Е, не се съдете толкова строго. Понякога кокетничим, като се самокритикуваме. Казваме си: „Стигнах дъното, по-ниско не мога да падна“ и дори изпитваме удоволствие от затъването в мрака. За съжаление човек никога не стига дъното. Злото в нас е безкрайно… както и доброто. Всичко е въпрос на избор. Правим усилие да се изкачим или да паднем. Важното е да разберем накъде сме се запътили.
	— Много по-лесно е да паднеш — казах. — Доказва го законът за земното притегляне.
	— Може би. Не съм сигурен. Божията милост невинаги се съобразява с гравитацията, въпреки че и двете явления са равнозначни на чудо… А сега да отправим благодарност, задето не сте пострадали по-сериозно.
	Той коленичи, което доста го затрудни, защото беше едър и пълен. Скръсти ръце, сведе очи и започна да се моли, без да престава да кима; благодари на Бога, че ме е спасил от нараняване и ме е пощадил от мъки, накрая добави, че тъй като съм лишен от удоволствието да участвам в лова, за утеха Всевишният ще ме осени със своята благодат, за да гледам на инцидента не като на проклятие, а като на благословия.
	С мъка се изправи на крака; наблюдавах го и си мислех за аналогията му с дъното, питах се колко по-ниско трябва да падна и дали срамът, който изпитвах, бе удоволствие от затъването в мрака. Станах да изпратя свещеника, наблюдавах го, докато слезе по стъпалата на терасата и се отдалечи по алеята. Валеше проливен дъжд, старецът беше разпънал грамаден чадър и приличаше на гном под грамадна черна гъба.
	Реших, че прекалено дълго съм играл ролята на страхливец — ако не друго, поне можех да покажа на членовете на семейството, че вече не изпитвам болка. Франсоаз седеше на леглото и четеше на Мари-Ноел „Малкото цвете“. Свещеникът добре си беше свършил работата. Тя ми изрази съчувствие за инцидента, но явно не беше разтревожена. Сигурно мислеше, че съм си изгорил само пръстите, непрекъснато повтаряше колко ли съжалявам, задето няма да участвам в лова, и колко се радвала, че не се отказвам от удоволствието само заради разклатеното й здраве.
	Мари-Ноел беше нетипично мълчалива и умислена; когато майка й заговори, тя си взе книгата, седна в ъгъла и запрелиства страниците. Предположих, че още е разстроена от случилото се с мен. Слязох за вечеря в трапезарията, тъй като Шарлот съобщи, че графинята си е легнала рано и не желае да я безпокоят; зарадвах се, защото нямаше да ми е лесно да отговарям на въпросите й.
	Пол и Рене оживено обсъждаха програмата за утрешното събитие — в колко часа ще пристигнат гостите, кои са поканените, дали обядът да не се състои в къщата на някоя ферма, ако вали дъжд — сякаш чрез неблагоразумната си постъпка им бях дал възможност да проявят способностите си, да осмислят живота си. На него явно му допадаше да бъде организатор, а след като Франсоаз беше принудена да пази леглото, Рене ненадейно получи ролята на домакиня. Предложи, независимо от атмосферните условия, банкетът да се състои на терасата, все питаше съпруга си дали не е забравил едно или друго, напомняше му какво е било пропуснато предишната година, търсеше одобрението ми; ентусиазмът им беше трогателен, приличаха на дубльори, на които внезапно са съобщили, че ще заместват актьорите титуляри.
	Бланш отново не ми говореше. Изглежда, не проявяваше интерес към плановете за голямото събитие, само напомни, че независимо дали гостите ще се събират на терасата в десет и половина, литургията ще бъде както обикновено в девет часа. Питах се дали е забравила наставленията на доктор Льобрен да сменя сутрин и вечер превръзката ми; вероятно същата мисъл хрумна и на Рене, защото подхвърли:
	— Ако си уморена и искаш да си легнеш по-рано, аз ще превържа ръката на Жан. Само ми кажи къде са бинтовете и марлите.
	— Ще го превържа сега — лаконично каза Бланш; след минута се върна с превързочните материали и мехлема и хвана ръката ми, без да ми каже нито дума.
	След като свърши, пожела лека нощ само на двамата съпрузи, а Рене се настани на канапето и я попита:
	— Мари-Ноел няма ли да дойде да играем на домино?
	— Не и тази вечер — рязко отвърна старата мома. — Ще й почета, преди да си легне.
	— Хм, колко странно — промърмори Рене. — Малката никога не пропуска да поиграе на домино.
	— Много се притесни за баща си. — Пол взе единия вестник, подхвърли ми другия. — Наблюдавах я през целия ден. Дръж я под око, Жан, иначе току-виж пак започне да получава видения. Между другото не мисля, че житието на света Тереза е най-подходящият подарък за дете.
	Времето се точеше бавно, преструвах се, че чета вестника, но забелязвах как Рене час по час ме поглежда и съчувствено се усмихва, сякаш питаше: „Как си? Болката попремина ли?“, вероятно за да ми покаже, че заради нараняването ми прощава, задето вчера я зарязах във Вилар. Седях като на тръни, страхувах се да не би Мари-Ноел да е решила отново да се прави на мъченица, да си е надянала железен нашийник или да е легнала върху гвоздеи; едва изчаках да стане девет и половина, пожелах лека нощ на съпрузите, качих се на горния етаж и влязох в тъмната стая на момиченцето. Напипах ключа на стената и пуснах осветлението. Мари-Ноел бе коленичила на молитвения стол, до гърдите си притискаше броеница.
	— Извинявай — смотолевих. — Ще дойда след малко.
	Тя извърна към мен невиждащите си очи, направи ми знак да млъкна; чаках я да свърши молитвите си, чувствах се ужасно неловко, не знаех дали да изключа лампата, или да я оставя да свети. След малко Мари-Ноел се прекръсти, остави броеницата пред Мадоната, стана и се покатери на леглото:
	— Припомних си мъките Христови. Така се подготвих за утрешната литургия. Леля Бланш казва, че трябва да си припомняш Неговите страдания, когато мислиш за друго.
	— А ти за какво мислеше? — попитах.
	— Сутринта умът ми беше в лова, представях си колко забавно ще бъде, което само по себе си е грях. После мислих за теб.
	Погледът й издаваше по-скоро учудване, отколкото безпокойство. Камък ми падна от сърцето — не исках да я плаша.
	— Не се безпокой за мен — казах й, с една ръка несръчно подръпнах завивката й. — Вече не ме боли толкова, а доктор Льобрен обясни, че след няколко дни раната напълно ще заздравее. Стана случайно, не бях забелязал, че каишката се е протъркала и всеки момент ще се скъса…
	— Часовникът не падна в огъня — прекъсна ме тя.
	— Моля?
	Малката се втренчи в мен, почервеня като рак, сведе очи и смутено замачка одеялото.
	— Бях в гълъбарника — прошепна — и гледах през дупката, откъдето влизат и излизат гълъбите. Видях те да идваш по пътеката, часовникът беше в ръката ти. Исках да те повикам, но ти изглеждаше толкова сериозен, че се отказах. Постоя няколко минути, изведнъж хвърли часовника право в огъня. Не е вярно, че ти е влязъл дим в очите, направи го нарочно. Защо?


>	Шестнайсета глава

	Седнах на стола до леглото. Струваше ми се, че така пропастта между нас се стеснява, исках да й покажа, че съм равен с нея, не възрастен, който говори с дете. Вероятно смяташе, че съм изхвърлил часовника, после съм съжалил и съм се изгорил, докато опитвах да го извадя от огъня. Не можеше да предположи, че нарочно съм се наранил, но всяка друга версия щеше да приеме като чиста монета.
	— Часовникът беше само претекст да не участвам в лова — казах. — Не знаех как да се измъкна, изведнъж, докато стоях до огъня, ми хрумна да си изгоря ръката. Сега си давам сметка колко глупаво постъпих. Освен това преиграх и се нараних твърде жестоко.
	Мари-Ноел ме изслуша, без да продума, хвана бинтованата ми ръка и я разгледа.
	— Защо не се престори на болен? — попита.
	— Нямаше да ми повяват, пък и доктор Льобрен щеше да каже, че ми няма нищо. Изгорената ръка е напълно правдоподобно извинение.
	— Да, много неприятно е да те хванат в лъжа. Ти си получи наказанието и дано да ти е като обица на ухото… Може ли пак да видя часовника? — Извадих го от джоба си и й го подадох. — Горкичкият! — възкликна тя. — Целият е почернял, стъклото е паднало. Свършено е с него… Знаеш ли, на обяд всички се чудеха защо си рискувал така, за да го спасиш. Обаче аз не им казах, че първо го хвърли в огъня. Как не ти дожаля за него! Не ти ли хрумна, че ще го заболи?
	— Да ти призная, тъкмо тогава не бях на себе си. Мислех за един човек, който навремето е бил застрелян, и машинално хвърлих часовника, после веднага се опитах да го извадя и си изгорих ръката.
	Мари-Ноел кимна:
	— Сигурно си мислел за господин Дювал.
	Изненадано я изгледах:
	— Вярно е. Как позна?
	— Много лесно. Часовникът ти е подарък от него, освен това знам, че са го застреляли.
	— Какво друго знаеш за господин Дювал?
	— Бил е управител на фабриката; Жермен казва, че едни го смятат за патриот, други за предател. Във всеки случай смъртта му е била ужасна и ми е забранено да говоря по този въпрос… особено пред теб и леля Бланш. — Тя ми върна часовника.
	— Кой ти забрани?
	— Баба.
	— Кога?
	— Ами… не знам. Много отдавна, още когато Жермен за пръв път ми разказа какво е станало с този господин Дювал. Веднага отидох да разпитам баба, а тя ми се скара: „Млъкни! Забранявам да слушаш клюките на прислугата и да повтаряш лъжите им!“ Много ми се разсърди и оттогава не сме говорили за това. Татко, защо не искаш утре да участваш в лова?
	Ето че ми бяха задали въпроса, от който най-много се страхувах, но аз не знаех отговора.
	— Просто така — смотолевих.
	— Не, трябва да има някаква причина. Знам, че чакаш с нетърпение този ден.
	— Вече не. Не искам да стрелям.
	Тя замислено се втренчи в мен, изведнъж бях поразен от приликата й с малката Бланш от снимките в семейния албум.
	— Защото вече не искаш да убиваш, така ли? Разбрал си, че е грях да се отнема живота даже на птичка, а?
	Трябваше да й кажа направо, че се отказвам от лова, за да не се изложа като стрелец, вместо това се поколебах, търсейки вратичка, през която да се измъкна, а малката изтълкува колебанието ми като съгласие. Очите й възбудено заблестяха, представих си какво си фантазира — че баща й внезапно е изпитал отвращение към кръвопролитието и си е изгорил ръката, за да не се изкуши отново да убива.
	— Може би — отвърнах и на мига осъзнах грешката си. За пръв път я лъжех преднамерено. Създавах й погрешна представа за баща й, за да не падна в очите й.
	Тя коленичи на леглото и ме прегърна, като внимаваше да не се допре до превързаната ми ръка.
	— Според мен прояви голяма смелост. Също като в Евангелието на Матей, където се казва: „И ако дясната ти ръка те съблазнява, отсечи я и я хвърли от себе си; защото по-добре е за тебе да погине един твой уд, а не цялото ти тяло да бъде хвърлено в геената огнена. И ако дясното ти око те съблазнява, извади го…“ Радвам се, че не беше окото ти, татко, тогава щеше да загазиш. Раната на ръката ти бързо ще заздравее, но в случая е важна идеята, така твърди леля Бланш. Жалко, че не можем да й кажем — сигурно предпочиташ да си остане между нас.
	Намръщих се:
	— Слушай, не желая да превръщаш в мистерия тази глупава история. Изгорих си ръката и не мога да стрелям. Точка по въпроса!
	Малката се усмихна, наведе се и целуна превързаната ми ръка:
	— Обещавам повече да не говоря за това, но не можеш да ми забраниш да мисля за теб. Ако утре ме видиш да те гледам по особен начин, знай, че мисля за твоята смела постъпка…
	— Не беше смела, а глупава! — прекъснах я.
	— В очите на Бог глупците са мъдреци. Чел ли си за света Роза от Лима?
	— И тя ли си е пъхнала ръката в огъня?
	— Не. Носела е тежък железен колан, който никога не сваляла, накрая плътта и загноила, но тя с радост посрещнала болката… Знаеш ли, леля Бланш иска да стана монахиня. Казва, че в този свят никога няма да бъда щастлива, и аз й вярвам, особено след като прочетох „Малкото цвете“. Ти какво мислиш?
	Погледнах я. Изправила се беше на леглото, скръстила бе ръце, изглеждаше много сериозна.
	— Не знам — промърморих. — Смятам, че е прекалено рано, за да вземеш толкова сериозно решение. Може леля Бланш да не е намерила щастието, но това не означава, че същото ще се случи с теб. Зависи какво разбираш под това понятие. Щастието не е буца злато, заровена под някое дърво. Питай свещеника, той ще ти обясни по-добре от мен.
	— Ако искаш да знаеш, вече съм го питала. Каза, че ако се моля усърдно, някой ден Бог ще ми отговори. Ама леля Бланш не престава да се моли, а още не е получила отговор, въпреки че е много по-стара от мен.
	Часовникът на църквата удари десет. Нямах желание да задълбавам в религиозни теми, затова подхвърлих:
	— Е, може би ще имаш повече късмет от нея и по-бързо ще научиш отговора.
	Мари-Ноел въздъхна, просна се на леглото:
	— Животът е много труден.
	— Съгласен съм.
	— Смяташ ли, че е по-лесно да бъдеш някой друг?
	— Ще ми се да разбера.
	— Нямам нищо против да бъда друго дете, ако съм сигурна, че ти пак ще ми бъдеш баща.
	— Дълбоко грешиш — промълвих. — Всичко е илюзия. Лека нощ.
	Странно, но безрезервната й обич ме потисна. Изгасих лампата, върнах се в малката стая до банята, където ме чакаше походното легло. Дълго не можах да заспя; измъчваше ме не болката в ръката, а осъзнаването, че фасадата е най-важна, че единственото, което всички искаха, бе копие на Жан дьо Ге. Дори кучето Сезар, което бе разбрало, че съм непознат, се бе примирило и тази сутрин ми позволи да го погаля и завъртя опашка.
	Най-сетне се унесох в неспокоен сън, събуди ме Гастон, който отвори кепенците — небето беше сиво, ръмеше ситен дъжд. Представих си предстоящото изпитание — посрещане на гостите, лов и ритуали, които ми бяха непознати като обичаи на дивашко племе; изведнъж реших, че за нищо на света не бива да изложа семейството от замъка Сен Жил — не поради уважение към дезертьора Жан дьо Ге, а защото се прекланях пред традициите.
	Чух гласове и стъпки по коридора, църковната камбана заби, за да призове на литургия вярващите. За щастие вечерта се бях избръснал, оставаше само да облека тъмния костюм, който Гастон ми беше приготвил; на вратата се почука, Мари-Ноел влезе и ми помогна да си сложа дрехите.
	— Защо се забави толкова? — попита. — Ръката пак ли те заболя?
	— Не. Не усетих кога мина времето.
	Заедно отидохме в спалнята да пожелаем добро утро на Франсоаз, после слязохме по стълбището и излязохме на терасата. Пол, Рене и Бланш вече бяха минали през портата и вървяха по моста, Бланш водеше под ръка някаква много едра жена, облечена в черно, която се движеше приведена. Тъкмо щях да попитам момиченцето, но изведнъж се досетих, че това е самата графиня, която до този момент бях виждал само седнала или легнала. Двете черни фигури — едната грамадна и властна, другата — изпъната, сякаш е глътнала бастун, приличаха на силуети на фона на нарисуван хълм и църква, тъжното сиво небе обрамчваше картината.
	Настигнахме ги, предложих на графинята да я хвана от другата страна, за да се обляга на двама ни с Бланш. Забелязах, че е много по-висока, отколкото предполагах; бяхме еднакви на ръст, но заради масивността си тя изглеждаше още по-висока.
	— Чух, че си се изгорил — измърмори. — Никой не ми казва истината. Докато вървяхме към черквата, й разказах моята версия. Свърших тъкмо когато се озовахме пред входа и камбаната престана да бие.
	— Не ти вярвам! — сопна се графинята. — Само ненормален може да постъпи така. Да не би внезапно да си си загубил ума?
	Селяните пред вратата се отдръпнаха да ни направят път, влязохме в храма и тръгнахме към местата, отредени за семейството — старицата още се подпираше на двама ни с Бланш; мислех си колко абсурдно е, че семейството на Дьо Ге идва тук да се моли и да иска опрощение на греховете, след като двама негови членове не са си проговорили цели петнайсет години. Малката църква от дванайсети век бе семпла отвън, но интериорът беше крещящ; миришеше на лак като в методистки параклис, прозорците бяха виолетово-сини, близо до стъпалата към олтара Мадона с кукленско лице и прекалено голяма тиара изненадано се взираше в малкия Исус в обятията си.
	Надявах се, че като вляза в храма и присъствам на литургията, ще забравя маскарада и ще се превърна в господаря на Сен Жил. Вместо това в мен отново се пробуди чувството за вина; не ми беше толкова криво, че заблуждавам членовете на семейството, чиито недостатъци вече познавах и някак си приемах, срамувах се, задето мамя селяните в черквата, за които не знаех нищичко. Още по-лошо бе, че постъпвах подло спрямо добродушния свещеник с момчешка физиономия, който се молеше и за мен; шишкавият старец с непрекъснато поклащаща се глава толкова приличаше на африкански шаман, че извърнах очи от него и с длан прикрих усмивката си.
	Изпитвах смесени чувства — мразех се заради двуличието си, чувствах, че всяка дума от литургията ще бъде горчив упрек към мен заради прегрешението ми, от друга страна, много ясно съзнавах колко зле се чувстват хората, коленичили до мен — старата графиня тихичко пъшкаше, Пол се задушаваше от кашлица, типична за всички пушачи, ненапудреното лице на Рене изглеждаше изнурено и жълтеникаво, Мари-Ноел имитираше всеки жест на леля си Бланш и все повече се привеждаше към сключените си длани. Нито една литургия не ми се беше струвала така дълга и изпълнена със скрити послания, ала изслушана толкова нетърпеливо и неохотно; когато най-сетне свърши и бавно запристъпвахме по централната пътека, графинята се увеси на ръката ми и първото, което ми прошепна, бе:
	— Сигурно тази глупачка Рене ще се перчи като паун, защото Франсоаз няма да присъства. Няма да си отида в стаята, а ще остана, за да й разваля удоволствието.
	Отвън Бланш застана от другата й страна и отново я хвана под ръка, тримата бавно заслизахме по хълма по обратния път към замъка. Влязохме в имението — брат и сестра, които не си говореха, и майка им, която заяви, че много се радва, задето вали, защото приемът ще се провали, гостите ще се измокрят до кости, глупавият тоалет на наконтената Рене ще се накваси, ако тя си подаде носа навън, а Пол така ще се изложи като организатор и участник в лова, че ще стане за смях на всички. Стисна ръката ми и добави злорадо:
	— И така в крайна сметка ти ще тържествуваш.
	Строихме се на терасата въпреки ръмящия дъжд, в десет и половина започнаха да пристигат първите коли. Горката Рене, чиито планове бяха провалени, почти не се виждаше зад широкия гръб на свекървата; възрастната графиня, загърната с грамаден шал, се подпираше на бастуна си, заемаше почетното място на входа и величествено поздравяваше всеки гост. Появата й беше толкова неочаквана, че почти не стана дума за обгорената ръка на господаря, а отсъствието на Франсоаз дори не беше забелязано. Госпожа графинята „приемаше“ — само това беше важно.
	Тя беше неузнаваема. Не можех да повярвам, че жената с царствена осанка, заобиколена от гости от съседните имения, беше старицата с пепеляво лице, превита на креслото или просната на двойното си легло. Всяка нейна реплика завършваше с язвителни думи по повод на дългоочакваното събитие. „Най-добре остави пушката и се хвани да събираш кестени“ — казваше на един, на друг подхвърляше: „Ако искаш да поспортуваш, изведи на разходка моите териери. Гарантирам, че за десет минути ще ти осигурят забавлението, което Пол не може да ти предложи и за пет часа.“
	Стоях встрани, за да покажа, че не одобрявам злобните й коментари, но гостите решиха, че мълча от яд, задето не мога да участвам в лова. Попитаха ли ме нещо, съветвах всички да се обърнат към Пол, ала поведението ми бе изтълкувано като подигравка към организационните способности на брат ми — забелязах как се разпространява убеждението, че събитието е обречено на провал, тъй като няма кой да го ръководи. Изнервеният Пол непрекъснато поглеждаше часовника си, защото мероприятието изоставаше от графика. Някой докосна рамото ми, обърнах се и видях човека с гащеризона, до него беше Сезар.
	— Доведох ви кучето, господин графе. Забравихте да го вземете.
	— Няма да участвам в лова — отвърнах. — Заведи го при Пол.
	Кучето възбудено затича насам-натам, за да търси господаря си, и не обърна внимание, когато Пол му извика да стои мирно. Толкова беше объркано, че се нахвърли върху ретривъра на един съсед; настъпи суматоха, двете животни заръмжаха и започнаха да се зъбят, възрастният собственик на ретривъра крещеше, колкото му глас държи, а Пол, който беше почервенял от гняв, ми кресна:
	— Защо не си усмириш кучето?
	С градинаря Жозеф се спуснахме към Сезар, но аз бях почти безполезен заради превързаната ръка. Някак си хванахме кучето и му сложихме каишка, всички се смееха, развеселени от абсурдната случка, с изключение на собственика на ретривъра и Пол, който, минавайки край мен, изсъска:
	— Поредната ти злобна шегичка, а? Решил си да провалиш всичко още в началото, като пусна необученото си куче.
	Бях безпомощен. Фактът, че Сезар не ми обръщаше внимание, не бе изтълкуван като неподчинение, а като свидетелство за моето цинично безразличие.
	— Няма ли да ни придружите? — попита някой.
	— Ще тръгна по-късно — отвърнах.
	Гостите се отдалечиха — смееха се, вдигаха рамене, неколцина погледнаха прихлупеното сиво небе и направиха кисели физиономии, сякаш казваха: „Ловът е провален. Май е по-добре да се върнем у дома.“
	Обърнах се към графинята:
	— Е, постигна своето! Успя да провалиш големия ден на Пол и Рене. Дано се гордееш с постъпката си!
	Тя озадачено ме изгледа, очите й бяха студени като на змия:
	— Не знам за какво намекваш.
	— Не се прави, че не разбираш. Двамата за пръв път имаха възможност да покажат на какво са способни и че имат някакво влияние в замъка, а ти нарочно им попречи и превърна в цирк дългоочакваното събитие. Никой не каза и дума на Рене, Пол беше пренебрегнат, за двамата денят е провален. Бог знае как ще се забавляват гостите.
	Тя ненадейно пребледня като платно — не разбирах дали е възмутена или вбесена. Смятах, че сме сами, едва сега забелязах, че Шарлот чака в коридора; тя изтича до старицата, хвана я под ръка, двете безмълвно се заизкачваха по стълбището. Бланш и Рене ги нямаше, но малката Мари-Ноел беше втората свидетелка на сцената; страните й бяха пламнали, избягваше погледа ми и се преструваше, че не е чула разговора.
	Изпуснал бях нервите си, докато играех ролята на друг човек — нещо, което той никога нямаше да допусне. На мое място Жан дьо Ге щеше да насърчава старицата, да се смее заедно с нея. Гневът ми беше пламнал от осъзнаването, че ако той беше тук, нямаше да се стигне до абсурдното положение. Дори да не можеше да участва в лова по една или друга причина, пак щеше да режисира представлението. Не графинята, аз бях виновен за провала на събитието.
	Мари-Ноел пристъпваше от крак на крак. Носеше мушама с качулка и вероятно се надяваше да последваме ловците и да погледаме.
	— Как ти е ръката? — промълви.
	— Добре.
	— Помислих, че те боли, затова не обърна внимание на гостите. Сигурно те е яд, че не можеш да участваш.
	— Вече ти казах, че не искам да убивам. Наистина ме е яд, но заради бъркотията, която стана.
	— На баба й стана зле, сега ще се разболее. Защо й се разсърди? Тя го направи заради теб.
	Всичко беше безсмислено. Ръководехме се от погрешни мотиви. Планът ми не се беше осъществил, графинята също се беше провалила. Дори кучето беше в немилост, защото никой не му беше дал заповеди.
	— Къде е леля ти Рене? — попитах малката.
	— Отиде си в стаята. Прическата й се развали от дъжда. Освен това ми се стори, че тя всеки момент ще се разплаче.
	— Кажи й, че Гастон ще ни закара с колата да гледаме лова.
	Мари-Ноел засия и хукна да съобщи добрата новина.
	Наредих на Гастон да докара колата, с облекчение забелязах, че той сложи в багажника цяла каса вино. Дори ловът да беше провален, алкохолът щеше да разсее разочарованието на гостите. Погледнах към замъка — Мари-Ноел и Рене се приближаваха към нас, Сезар ги следваше и въртеше опашка.
	— Няма да вземем кучето! — провикнах се.
	Те спряха, изненадано ме загледаха.
	— Сезар ще ти трябва за лова на птици, татко! — извика момиченцето.
	— Вече казах, че няма да стрелям. Освен това с една ръка трудно ще го удържа.
	— Няма да е необходимо — каза малката. — Той винаги ти се подчинява. Тази сутрин не му подаде команди, затова горкичкият се разбесня. Ела, Сезар.
	— Няма ли каишка? — обади се Рене. — Къде му е каишката?
	Отказах се да споря — от самото начало на деня събитията бяха извън моя контрол. Настаних се на задната седалка на реното заедно с детето и кучето, Рене седна отпред до Гастон, който шофираше. Колата заподскача по изровения горски път, неволно се блъснах в кучето и то свирепо заръмжа; питах се докога вроденото достойнство ще му повелява да проявява любезност към натрапника — рано или късно щеше да му омръзне и да се нахвърли върху мен.
	Рене се обърна:
	— Какво му е на Сезар? Защо ръмжи?
	— Татко го закача — обясни малката. — Нали, татко?
	— Не е вярно, кълна се — отвърнах.
	— Необучените кучета са доста раздразнителни — промърмори Рене. — В края на краищата той е едва тригодишен.
	— Още преди два дни Жозеф сподели с мен, че кучето все ръмжало срещу господин графа — обади се Гастон.
	— Какво ще го правим, ако побеснее? — попита Мари-Ноел.
	— Няма такава опасност. Само трябва да го държим на каишка — отвърнах.
	Колата спря съвсем близо до ловците, които в редица се придвижваха напред. Слязохме и веднага разбрах, че изобщо не трябваше да идвам, защото нямах представа как да се държа. Но страшното тепърва предстоеше — въпреки нарежданията ми да сложат каишка на Сезар, той се щураше напред-назад и напразно търсеше господаря си.
	— Ела тук, Сезар! — извиках. Животното не ми обърна внимание, а затича край ловците, все едно не чуваше гневните им викове: „Хванете това куче!“
	Рене неодобрително зацъка:
	— Наистина, Жан, крайно време е да го научиш да ти се подчинява.
	— Знаех, че не бива да го взимаме с нас — процедих. — Мари-Ноел, тичай да го доведеш.
	Преди малката да изпълни заповедта ми, откъм гората се разнесоха викове, заплю щяха крила, цяло ято птици се издигна в небето. Загърмяха пушки, около нас затупкаха мъртви пернати. Машинално се приведох и затворих очи — реагирах като градско чедо, изтръгнато от корените си, несвикнало със смъртта на животни и птици, покосени от куршумите на ловци.
	— Какво ти е? Прилоша ли ти? — възкликна Рене.
	В този момент Сезар, забравил всичко, на което са го учили, се спусна да донесе една мъртва птица, която вероятно смяташе за законна плячка на отсъстващия му господар. Налетя на стария си враг, добре обучения ретривър, и преди задавено да извикам: „Сезар!“, двете животни отново се вкопчиха в ожесточена схватка. Собственикът на ретривъра, дребничък старец със спортно сако с кръпки на лактите и вехта шапка от туид, ми закрещя, почервенял като домат:
	— Разкарай си кучето!
	С Рене и Мари-Ноел се спуснахме да разтървем кучетата. Ловецът, обезумял от гняв, стреля по две птици, прелитащи над нас, но не ги улучи. Извърна се към нас и кресна:
	— Защо ни поканихте? За да се подигравате с нас ли? За втори път насъсквате кучето си по моето! Повече няма да търпя своеволията ви, отивам си вкъщи!
	Рене и момиченцето дърпаха Сезар; заприиждаха други ловци, които бяха чули ожесточения лай на кучетата и виковете и любопитстваха какво се е случило. Пол се появи отнякъде тъкмо когато старецът, все така зачервен от гняв, грабна пушката си и замарширува към пътя, ретривърът закуцука след него.
	— Какво му е на маркиза? — извика. — Нарочно му определих тази позиция, защото най-много му допада. Не остана ли доволен?
	Сред множеството мъже познах онзи, с когото се срещнах пред гарата в Льо Ман, и който ме бе взел за Жан дьо Ге. Усмихваше се широко, сякаш се забавляваше от случващото се.
	— Жан се правеше на шут — подхвърли. — Видях какво направи, когато викачите подплашиха птиците. Наведе се, за да разсмее жена ти, после накара Сезар да донесе птицата на маркиза и да се сбие със стария Жюстен. Мисля, че до края на живота си маркизът няма да проговори и на двама ви.
	Пол пребледня като платно и се обърна към мен:
	— Защо го направи? След като не можеш да се забавляваш, искаш да развалиш удоволствието и на другите, така ли?
	Рене побърза да ме защити, с което още повече влоши положението:
	— Не обвинявай несправедливо Жан! Ръката го заболя толкова силно, че едва не припадна. А кучето не слуша никого. Струва ми се, че е побесняло.
	— Ако е бясно, трябва да го застреляме! — отсече Пол. — А Жан не биваше да идва, щом му е толкова зле!
	Гостите дискретно се отдалечиха. Никой не обича семейните скандали. Човекът от Льо Ман ми намигна, сви рамене. Видях доктор Льобрен да бърза към нас.
	— Какво се е случило? — извика. — Вярно ли е, че маркизът се е прострелял в крака?
	Пол тихо изруга и хукна след разярения благородник, който решително крачеше към пътя.
	— Хайде да се прибираме! — Обърнах се към Рене и детето, видях как лицата им помръкнаха и се запитах трябва ли да им развалям удоволствието.
	— Не обръщай внимание на Пол — промълви Рене. — Ловът тепърва започва.
	— Вие останете. Аз си тръгвам. Ще взема и кучето.
	Хванах каишката, Сезар, който явно се чувстваше гузен, но и надушваше кръвта на ранените птици, паднали някъде в гората, изведнъж се втурна към дърветата, като едва не изтръгна ръката ми от ставата, след малко се озовахме сред шубраци, черни и гъсти като бърлога на вещица. Стори ми се, че Пол ми извика, но не можех да сторя нищо — съдбата ми зависеше от Сезар и неговата — от мен, заедно препускахме през гъсталака, докато, капнали от умора, се строполихме върху купчина шишарки. Животното ме загледа — от отворената му уста капеше слюнка, изглеждаше така, сякаш злорадо се усмихва; след като не му се скарах и не го ударих, то ми обърна гръб и започна да лиже раните си, получени при лютата битка.
	Въздъхнах, запалих цигара, седнах на земята, облегнах се на едно дърво и се запитах на какво ли разстояние е замъкът. Лаят на кучетата и виковете на ловците бяха заглъхнали, чуваше се само монотонното и потискащо шумолене на дъжда. Превръзката ми се намокри, обгорената ми ръка запулсира от болка; с усилие се изправих и следван от кучето — адско изчадие, от този Цербер, отново забродих из гората; също като автора на „Ад“ чувствах, че моят спътник ще бъде с мен и през нощите, и през дните, и никога няма да се отърва от него.
	Плачещото небе беше забулено от облаци, нямаше как да се ориентирам в каква посока се движим, Сезар изобщо не ми беше от помощ. Припкаше редом с мен, покорен като пудел, спираше, когато спирах, нагаждаше темпото си към моето. Ненадейно се вцепени, след секунда почти изпод краката ми излетя фазан и се насочи към шубраците. Последва го втори, трети — вероятно се бяхме натъкнали на скривалище на тези птици. В далечината се чуха викове, отекнаха изстрели, но шумът идваше отляво, а изплашените птици летяха в противоположната посока.
	Забелязах, че тук дърветата не растат толкова нагъсто. Наближавахме една от широките пътеки, пресичащи гората. След секунди излязохме на нея — бяхме мокри и мръсни, по нас бяха полепнали гнили листа и вейки, приличахме на бракониер и псето му. На двайсетина метра от нас стояха Робер и Пол и смаяно ни зяпаха, по протежение на пътеката бяха застанали ловци, готови да стрелят по птиците, които бях подплашил преждевременно.


>	Седемнайсета глава

	Гастон изникна отнякъде, докара колата. Подаде ми плоската бутилка, която за последен път бях видял в хотелската стая в Льо Ман, аз се строполих на задната седалка на реното и отпих няколко глътки коняк. През замъгленото предно стъкло видях как ловците, които бях лишил от удоволствието да стрелят по фазаните, отново навлязоха в гората. Преданият Гастон разтревожено ме изгледа и предложи да повика доктор Льобрен, ала аз не изпитвах болка, нито имах висока температура — само алкохолът можеше да ми донесе облекчение.
	Довърших коняка, след малко автомобилът отново заподскача по черните пътища. Спомням си, че спряхме пред ниска фермерска къща, край която бяха паркирани много коли, отвън чакаха да ме поздравят арендаторът, червендалест селянин, и дребничката му бъбрива съпруга. Заведоха ме в грамаден хамбар и едва-що бях успял да се спотая в единия ъгъл, в помещението нахлуха ловците — жадни, уморени и мокри до кости, от гръмките им гласове стените закънтяха. Прислужници от замъка поднасяха чаши, пълни с виното, което Гастон беше донесъл. Помня, че от едната ми страна седна Рене, от другата — човекът от Льо Ман, тя най-подробно му разказа как съм си изгорил ръката, след което добави, че оттогава сякаш съм в делириум и само тя ме разбира и ми съчувства. Едва бе приключила монолога си, човекът от Льо Ман заговори за финансови сделки, рискови борсови операции, завършили успешно. Виеше ми се свят, мъчех се да се съсредоточа. Само този човек можеше да ми помогне — вероятно Бела говореше именно за него, ала аз не знаех нито името му, нито с какво се занимава.
	— Довечера летя за Лондон — добави той. — Обичайното ежемесечно пътуване. Ако искаш да ти свърша някаква работа, знаеш къде да ме намериш.
	Тъй като съзнанието ми беше замъглено от алкохола, за миг си помислих, че е разгадал тайната ми. Втренчих се в него, хванах го за ръкава:
	— Хей, накъде биеш? За какво намекваш?
	— За обмяна на франкове в британски лири — отвърна той. — Ако имаш приятели англичани, знам как да го направя. Фасулска работа.
	— Приятели ли? — повторих. — Да, имам. — Ухилих се глупаво, защото отново се почувствах на сигурна територия. Разбира се, че не ме беше разконспирирал, разбира се, че не беше разбрал смисъла на думите ми. — Имам много близък приятел, който живее в Лондон близо до Британския музей. — Винаги е готов да размени лири за франкове, стига да ги има. — Тъй като говорех за себе си и шегата ми се стори невероятно забавна, добавих: — Дай ми нещо за писане.
	Той ми подаде бележник и писалка, аз старателно написах с печатни букви името и адреса си, върнах бележника на притежателя му и със сериозността на всеки пияница заявих:
	— Ако му помогнеш, все едно правиш услуга на мен — по-близки сме от братя. — Избухнах в смях, мислех си колко глупав е този тип, че не разбира шегата. Малко по-късно усетих, че някой ме хваща за лакътя — беше Мари-Ноел. Чух я да казва:
	— Чичо Пол пита дали ще произнесеш реч, или той да каже няколко думи.
	Преди да отговоря, човекът от Льо Ман заръкопляска, всички го последваха, затропаха с крака, той ме потупа по рамото:
	— Хайде, Жан, чакаме речта ти.
	Виеше ми се свят, не можех да разсъждавам трезво, но си помислих, че сега е моментът да се проявя като господар на замъка. Вярно, че сутринта провалих лова, но вече бях във форма.
	— Mesdames et messieurs — подхванах, — за пореден път имам удоволствието да ви приветствам по повод традиционното ни събиране и въпреки че за съжаление поради злополука не можах да участвам в събитието, съм доволен от факта, че брат ми ме замести толкова успешно. Отлично знам, че никак не е лесно да заемеш мястото на друг човек. Разбрах го вчера сутринта, когато отидох в нашата фабрика да прегледам сметките. — Изведнъж се стреснах, запитах се какви ги говоря. Вече не знаех дали съм Жан или Джон, двете личности се бяха слели. — Но сега сме се събрали да говорим не за сметки, а за стрелба…
	Някой ме дърпаше за ръкава — човекът от Льо Ман. Беше се изчервил, правеше ми знаци да приключвам, по едно време се наведе и ми прошепна:
	— Полудя ли, идиот такъв?
	Забелязах озадачените и дори гневни изражения на други присъстващи, ненадейно осъзнах, че речта ми не е предизвикала желания резултат, затова е за предпочитане да я завърша с някое остроумие.
	— В заключение — казах и вдигнах чашата си — ще добавя само, че нараняването ми предотврати днес да се случи голямо нещастие. Маркизът постъпи много благоразумно, като си отиде. Ако носех оръжие… — Замълчах театрално, за да постигна по-голям ефект, после добавих: — … някои от вас нямаше да са живи.
	Изпитах странно облекчение, че съм казал истината, ала не разбирах защо никой не ми ръкопляска. Шегата не беше от най-духовитите, ала беше редно да проявят поне малко учтивост. Вместо да ме аплодират, присъстващите станаха и забързано излязоха, все едно в хамбара изведнъж беше станало прекалено горещо и те жадуваха за чист въздух. Вярно, че речта ми беше обидно кратка, но не бях казал нищо, с което да ги засегна.
	Рене отново стоеше до мен, също и доктор Льобрен.
	— Струва ми се, че имате температура — промърмори той. — Трябва възможно най-бързо да се приберете у дома.
	— Глупости! — отсякох. — Ръката изобщо не ме боли.
	— Въпреки това е по-разумно да си легнете.
	Не бях в състояние да споря. Позволих на Гастон да ме заведе до колата, когато излязохме от двора на фермата, видях ловците да вървят към следващата си цел. Не им завиждах — още валеше като из ведро.
	— Изглежда, моята реч не им хареса — обърнах се към Гастон; чувствах се доста неловко, затова исках да обърна всичко на шега.
	Той не отговори веднага, после устните му потрепнаха, сякаш едва сдържаше усмивката си.
	— Извинете, че ви го казвам, господин графе… Прекалихте с коняка, нищо повече.
	— Толкова ли беше очебийно?
	Гастон едва забележимо сви рамене:
	— Хората са доста чувствителни… особено към миналото. Не бива да се смесват войната и мира и да се шегуваме с тях.
	— Не съм се подиграл. Говорех за нещо съвсем различно.
	— Извинете, господин графе. Разбрах ви погрешно. Те също.
	Докато стигнахме до замъка, повече не проговорихме. Слязох от колата, шофьорът зачака следващите ми нареждания; ненадейно ме осени мисълта, че не всички гости ще се върнат за банкета. Може би някои щяха да измислят извинения, за да не присъстват. Изразих на глас съмненията си, а Гастон каза:
	— В подобни случаи е най-добре да оставиш всекиго да постъпи както намери за добре. От мен да знаете, че дори в трапезарията да присъстват по-малко гости, около масата в кухнята няма да има място за всички.
	Качих се на горния етаж, на пръсти влязох в гардеробната, за да не събудя Франсоаз. Проснах се на леглото и веднага заспах. Събудих се, защото някой ми шепнеше в ухото. Отначало шепотът беше тих, сякаш го чувах в съня си, после се усили; отворих очи и видях, че се е стъмнило, дъждът беше все така проливен. Някой стоеше до леглото — Жермен, дребничката камериерка.
	— Елате веднага, господин графе — повтори шепнешком. — Госпожа графинята е зле, каза да ви повикам.
	Стреснах се, седнах, включих нощната лампа. Камериерката изглеждаше изплашена, но не разбирах защо беше дошла при мен.
	— Къде е Шарлот? — попитах. — Тя ли те изпрати?
	— Шарлот е на угощението в кухнята, господин графе — прошепна девойката. — Събрали са се всички, дето днес участваха в лова, ядат и пият, а Шарлот отиде при тях и ми нареди да стоя при госпожа графинята. Каза, че и без туй в замъка рядко има празненства, та за нищо на света няма да пропусне това. Каза още, че госпожа графинята спи и няма да бера ядове с нея.
	Скочих на крака, навлякох сакото си и попитах:
	— Колко е часът?
	— Минава осем, господин графе. Господин и госпожа Пол и госпожица Бланш са в трапезарията с гостите, обаче дойдоха по-малко хора, отколкото се очакваха. Гастон ни каза, че някои си отишли направо вкъщи, защото били мокри до кости, пък и защото вие не сте добре и всичко се объркало.
	Оправих вратовръзката си, застанах пред огледалото и пригладих косата си. Ако не друго, поне вече бях изтрезнял.
	— Какво й е на графинята? — попитах.
	— Хич не знам, господине — отвърна тя и отново заприлича на подплашен заек. — Както си спеше, изведнъж взе да пъшка и да вика Шарлот, обаче Шарлот ме предупреди за нищо на света да не я безпокоя, затуй излъгах, че не съм я намерила, и попитах госпожата мога ли да й помогна. Тогава тя ме прати да повикам вас, не господин доктора или госпожица Бланш, рече да зарежете всичко и веднага да отидете при нея. Много се изплаших, защото изглеждаше ужасно зле.
	Тя тръгна след мен; докато се изкачвах по стълбището, чух откъм кухнята музика и весели гласове, които странно контрастираха с обичайната мъртвешка тишина в замъка. Минахме през вратата към другия коридор, изведнъж музиката и гласовете заглъхнаха — тук витаеха само сенки, радостта и веселието нямаха място в тази част на замъка.
	Спрях пред вратата на спалнята — нещо ми подсказа, че трябва да вляза сам, затова казах на Жермен да изчака в коридора. В помещението цареше мрак, само огънят в печката хвърляше слаби отблясъци; не исках да безпокоя графинята, затова не включих осветлението, а отидох до прозореца и вдигнах щорите — мракът вече не беше толкова непрогледен, поне виждах очертанията на мебелите и леглото. Дъждовната вода се стичаше в улука точно както си бях представял, помиташе пръстта и листата и ги изхвърляше през устата на чудовището-водоливник. Гъста мъгла обгръщаше замъка, все едно величествената постройка беше мъртъв свят, погълнат от изпарения.
	Чух гласа на графинята — слаб и някак задавен:
	— Кой е?
	— Аз съм, Жан.
	Отдръпнах се от прозореца и се доближих до леглото. Не виждах лицето й, само очертанията на тялото й под завивките.
	— Зле ми е — промълви тя. — Защо се забави толкова?
	Фразата: Je souffre е непреводима на друг език, двете думички изразяват и физическо, и душевно страдание.
	— Как да ти помогна? — попитах, коленичих до леглото и хванах ръката й.
	— Много добре знаеш.
	Погледнах лекарствата на нощното шкафче, ала тя замята глава, изпъшка и прошепна:
	— Шарлот го държи в шкафа в другата стая… в чекмеджето. Не се прави, че не знаеш къде е.
	Отидох в съседната стая, запалих лампата, отворих единственото чекмедже на шкафа. Вътре имаше само две кутийки, едната още беше увита в кафява хартия — познах подаръка, който бях намерил в куфара на Жан дьо Ге и бях дал на Шарлот през първата ми вечер в замъка. Махнах хартията и отворих кутийката. Беше пълна с ампули, грижливо опаковани в памук. Надписът на всяка гласеше „морфин“. В другата кутийка имаше спринцовка. Бях поразен, безмълвно се взирах. Най-сетне разбрах какво е купил Жан дьо Ге за майка си. Старицата немощно се провикна:
	— Жан, защо се бавиш?
	Бавно извадих спринцовката и една ампула, сложих ги на масичката до шишенцето със спирт и бурканчето с памук; знаех как се инжектира морфин — по време на войната често помагах на лекарите в подземните скривалища или в линейките, ала не бях изпитвал отвращението, което ме обзе сега. Инжектирането на морфин на ранените беше акт на милосърдие, единствен начин за облекчаване на страданията им. Графинята не беше тежко болна или на смъртно легло, нито изпитваше болка.
	Върнах се в спалнята, включих нощната лампа. Жената на леглото не беше дамата с царствена осанка, а изплашена старица, която безпомощно се взираше в мен и мяташе глава като животно, затворено на тъмно без храна и вода.
	— Какво чакаш? — изстена. — Защо се забави толкова?
	Коленичих и без да обръщам внимание на болката в ръката, прегърнах старицата и я накарах да ме погледне.
	— Не искам да го правя — промълвих.
	— Защо?
	Погледът и сякаш ме пронизваше, едрото й лице, пепеляво и сбръчкано, се изкриви и заприлича на мъртвешка маска от папиемаше, която деца разнасят из мъгливите лондонски улици. Стори ми се, че плътта й е мъртва, очните й кухини са празни като на череп — жената, която държах в прегръдките си, беше само празна черупка, безжизнена и безчувствена. Ала някъде в тази черупка блещукаше искрица, по-бледа от светлината на догарящ огън. Не я виждах, но знаех, че я има, и не исках да угасне.
	— Защо? — изтерзано прошепна тя, надигна се и ме хвана за раменете. Маската се превърна в човешко лице — на старицата, мое, на Мари-Ноел. Тримата ме гледаха през очите и, гласът й вече не беше прегракнал, а звънлив като гласа на момиченцето, което първата вечер се бе провикнало от прозореца на стаята си: „Татко, защо не дойде да ми кажеш лека нощ?“
	Изправих се и отидох в банята. Отчупих върха на ампулата, напълних спринцовката, върнах се до леглото и намазах ръката на старицата със спирт, както през войната бях виждал да правят лекарите. Вкарах иглата във вената, натиснах буталото и зачаках, графинята се облегна на възглавниците и също зачака. Клепачите й потръпнаха, миг преди да затвори очи, тя ме погледна и се усмихна. Измих спринцовката и я прибрах в кутийката, пъхнах в джоба си празната ампула. Върнах се в спалнята и отново застанах до леглото. Лицето на старицата беше спокойно, нямаше ги терзанието и страха, приликата със сина й и с внучката беше изчезнала. Не беше нито Мари-Ноел, нито майката на Жан дьо Ге, а заспало безчувствено същество, което не усеща болка. Приближих се до прозореца, отворих кепенците. Дъждовната вода шуртеше през водоливника в крепостния ров, не се чуваше друго, освен барабаненето на едрите капки по покрива. Погледнах превързаната си ръка, която бях пъхнал в огъня в пристъп на страх и срам от неспособността си да задоволя очакванията на всички, изведнъж осъзнах, че стореното преди малко е още по-срамно, че отново бях постъпил като страхливец. Колкото и да се опитвах да си внуша, че е било акт на състрадание и милосърдие, истината беше друга. Постъпил бях като майката и сина, избрал бях лесния път.
	Излязох и видях, че Жермен още чака до вратата.
	— Госпожа графинята е по-добре и заспа — казах й. — Оставих нощната лампа включена, но светлината няма да й пречи. Ти седни до печката, докато Шарлот се върне.
	Тръгнах по коридора, минах през летящата врата, слязох по стълбището, до мен отново долетя шумът откъм кухнята, където се веселеше прислугата. Чух гласове и от салона — очевидно гостите още не си бяха тръгнали; излязох на терасата, в този момент вратата на салона се отвори, Мари-Ноел излезе и затича към мен:
	— Къде отиваш?
	Носеше синя копринена рокля, бели къси чорапи и елегантни обувки. На шията и висеше златно кръстче, синя кадифена панделка опасваше късо подстриганата й коса. Лицето й беше пламнало от вълнение — заместваше майка си и забавляваше гостите. Спомних си какво й бях обещал първата вечер.
	— Не знам — промълвих. — Може да не се върна.
	Малката веднага разбра за какво говоря, пребледня като платно, понечи да се вкопчи в мен. После сигурно си спомни, че ръката ми е пострадала, и не помръдна, само попита:
	— Заради онова, което се случи днес ли?
	Бях забравил идиотското си поведение по време на лова и как се бях напил и произнесъл още по-идиотската реч.
	— Не — отвърнах. — Причината е друга.
	Тя продължи да ме гледа, след няколко секунди прошепна:
	— Вземи ме с теб.
	— Не мога. Не знам къде отивам.
	Едри капки дъжд обсипваха крехките й раменца, мокреха празничната копринена рокля.
	— Пеша ли ще ходиш? — попита тя. — С една ръка не можеш да караш кола.
	Едва сега си дадох сметка, че нямам представа какво ще правя, не съм измислил план. Наистина, как смятах да избягам? Когато слепешката бях излязъл от спалнята на старицата, мислех само за едно — как час по-скоро да напусна замъка. Ала заради собствената си глупост се бях превърнал в затворник.
	— Не е толкова лесно, нали? — добави малката.
	Да, не беше лесно както да бъда себе си, така и да играя ролята на Жан дьо Ге. Не бях син на самотната старица в стаята в кулата, нито баща на момиченцето пред мен. Нищо не ме свързваше с тях. Не бяха мои близки, аз нямах кръвни роднини. Бях съучастник в глупава шега, но това не означаваше, че трябва да страдам. Трябваше да бъде обратното, да бъдат наказани те, не аз.
	Някой отвори вратата на салона, Мари-Ноел се обърна и отбеляза:
	— Гостите вече се сбогуват. Трябва да решиш какво ще правиш. — Изведнъж в нея настъпи промяна, сякаш вече не беше дете, а възрастна и мъдра жена, която бях познавал в друга епоха, в друго време. Не исках да е така, защото ме болеше. Предпочитах да си остане непозната. — Още не е дошъл моментът да ме изоставиш — добави. — Нека порасна. Няма да чакаш дълго.
	В коридора проехтяха стъпки, Бланш застана на прага.
	— Ще настинеш — каза. — Не стой на дъжда. — Не ме видя, вероятно смяташе, че е сама с детето, а пък аз бях поразен от начина, по който говореше на момиченцето — гласът й беше нежен, не рязък и груб, все едно беше на друг човек. — Гостите си тръгват, постарай се да бъдеш учтива още няколко минути. После ще дойда да ти почета, ако баща ти още спи. — Обърна се и влезе обратно.
	Мари-Ноел ме погледна.
	— Послушай леля си — казах. — Няма да те изоставя.
	Тя се усмихна и изтича вътре. Усмивката й ми напомни нещо… но какво? Внезапно си спомних — изразяваше облекчение от болката. Преди десетина минути така се усмихваше старицата, просната на леглото.
	Някаква кола, идваща от селото, мина през портата, фаровете ме осветиха, шофьорът удари спирачки, слезе и тръгна към мен. Беше Гастон. Страните му горяха, изглеждаше смутен.
	— Не знаех, че господин графът се е събудил — измънка. — Извинете, но понеже валеше като из ведро, си позволих да закарам до къщичките им госпожа Ив и още един-двама възрастни хора, които празнуваха с нас. Простете, че не ви помолих за разрешение. Не исках да ви безпокоя…
	— Не се сърдя — прекъснах го. — Напротив, радвам се, че си го сторил.
	Той пристъпи по-близо, втренчи се в мен:
	— Изглеждате разтревожен, господин графе. Какво има? Още ли ви е зле?
	— Не — отговорих. — Просто… днес ми се събра твърде много… — Неопределено махнах към замъка. Безразлично ми беше какво ще си помисли Гастон.
	— Ще ви предложа нещо, с риск да ме обвините в недискретност — промърмори той. Говореше неуверено, но изглеждаше искрено загрижен за мен. — Искате ли да ви закарам във Вилар?
	Не отговорих, защото не знаех как да тълкувам думите му.
	— Наистина имахте тежък ден, господин графе — продължи той. — Всички в замъка мислят, че сте си легнали. Хубаво ще бъде да прекарате няколко часа на спокойствие във Вилар, рано сутринта ще дойда да ви взема. Осмелявам се да ви го предложа само защото в момента не можете да шофирате.
	Осъзнах, че този предан човек ми предлага най-сигурния цяр за тялото и духа ми. Вероятно изражението ми бе достатъчно красноречиво, защото той отново седна зад волана, направи обратен завой и спря пред стъпалата към терасата. Отвори ми вратата, седнах до него, потеглихме в мрака, дъждът биеше по предното стъкло. И двамата мълчахме, потънах в размисли. Струваше ми се, че в мен не е останало нищо от човека, който се бе събудил в хотелската стая в Льо Ман. Мислех и постъпвах като Жан дьо Ге, притежавах неговите слабости.


>	Осемнайсета глава

	Отначало си помислих, че дъждовната вода шурти от устата на чудовището-водоливник, помитайки тинята и отломките, натрупани през годините, самото чудовище със злобно присвити уши се пропуква в основата, камъкът се рони, скоро грозната физиономия ще бъде унищожена от пороя. След миг ужасът от кошмара избледня, вече се беше съмнало, шумът от течаща вода идваше от банята. Дъждът си беше отишъл заедно с нощта, лъчите на утринното слънце позлатяваха покривите.
	Облегнах се назад, сключих длани зад тила си. През отворения прозорец виждах покривните плочи, осеяни с лишеи, наклонените комини, таванските прозорчета, над тях се извисяваше островърхата камбанария на катедралата. Отвън долитаха звуци, които бележеха началото на деня — шум от отваряне на кепенци, стъпки по паважа, плющене на вода от маркуч, с който поливаха улицата, безгрижно подсвиркване с уста — градчето бавно се пробуждаше, за да посрещне новата седмица от безметежното си съществуване. Обзет бях от лениво спокойствие, знаех, че ако извикам, Бела ще спре водата в банята и ще дойде при мен — тя не задава въпроси, примирява се с епизодичните ми посещения, приема ме безрезервно, съобразява се с настроенията ми; накратко, постъпва като майка, която зарязва работата си, за да изпълни желанието на любимото си дете. Забелязах, че е сменила превръзката, вероятно беше намазала обгорената ми ръка с някакъв мехлем, защото болката напълно беше изчезнала. За пръв път някой ми прислужваше, грижеше за мен съвсем безкористно, без да иска нещо в замяна, без да проявява собственическо чувство. Искаше ми се да се наслаждавам на усещането, да го удължа колкото е възможно повече.
	Чух как тя отвори кепенците в стаята от другата страна на коридора, изнесе клетката на балкона, заговори на папагалчетата, чието цвъртене бе като ромоленето на течащата вода. След малко я повиках, тя дотича при мен, наведе се и ме целуна безгрижно като човек, който е господар на живота си и не знае що е грижа.
	— Добре ли спа? — попита.
	Кимнах, пъхнах ръце в широките ръкави на халата й, докоснах голите й рамене, вдъхнах аромата й на кайсии; с нея сякаш прекрачвах в трето измерение, което не бе част нито от единия, нито от другия ми свят, а съчетание от двата.
	— Ей сега ще ти приготвя кафе — каза тя, — а щом дойде Венсан, ще го изпратя да вземе кроасани от пекарната. Ръката не те боли, нали? Добре. Преди да си тръгнеш, отново ще сменя превръзката.
	Щом излезе, отново се облегнах назад, за да се насладя на тишината и спокойствието.
	Най-хубавото в тази жена беше, че не се изненадваше от нищо. Снощи, след като Гастон ме бе оставил при старата градска порта, прекосих мостчето над канала и потропах на прозореца — Бела отвори на мига, не възкликна стреснато. Веднага забеляза изнуреното ми напрегнато лице и превързаната ми ръка, посочи ми креслото, на което бях седял предишния ден, донесе ми питие, без да ми зададе нито един въпрос. Аз пръв заговорих, след като извадих от джоба си счупената ампула и я хвърлих в кошчето за смет до креслото:
	— Казвал ли съм ти, че майка ми е зависима от морфина?
	— Не — отвърна тя, — но предполагах.
	— Как се досети?
	Бела се поколеба, после отвърна:
	— От намеците, които правеше от време на време. Не ти казах нищо, защото смятам, че нямам право да се намесвам.
	Реакцията и ми подсказа, че тя изслушва всичко, което Жан дьо Ге решава да сподели с нея, без да го хвали или критикува, без да изразява мнението си.
	— Ще се отвратиш ли от мен — попитах, — ако научиш, че и донесох от Париж морфин, както на теб донесох парфюм?
	— Не, Жан. Познавам те твърде добре, за да те намразя заради каквато и да било твоя постъпка.
	Бела ме погледна в очите. Наведох се и взех цигара от кутията на масичката:
	— Тази сутрин тя напусна стаята си, от която почти никога не излиза, и дойде с нас на литургията. После, въпреки че валеше проливен дъжд, застана на терасата на замъка да посреща гостите. Знаеш ли, възхитих се от маниерите и осанката и, макар да знаех, че го направи напук на Рене, която беше намислила в отсъствието на Франсоаз да играе ролята на домакиня. Преди няколко часа прислужницата Жермен дойде да ми каже, че майка ми иска веднага да отида при нея. Заварих я… — Млъкнах, защото споменът за преживяването ме връхлетя — отново видях тъмната гореща спалня, шкафа в съседната стаичка, двете кутии в чекмеджето. — Заварих я в ужасно състояние, помоли ме да й инжектирам това. — Посочих кошчето, в което бях хвърлил ампулата.
	— Ти направи ли го?
	— Да.
	Бела не продума, но и не извърна поглед от мен.
	— Дойдох тук — добавих, — защото се съжалявам и се отвращавам от себе си.
	— С тези чувства трябва сам да се справиш. Не мога да ти дам опрощение на греховете, да ти помогна да ги забравиш.
	— Правила си го преди — промълвих.
	— Така ли?
	Може би си въобразявах, но ми се стори, че тя се държи по-рязко, по-безцеремонно отколкото при предишното ми посещение. А може би просто беше равнодушна.
	— Колко ли пъти съм идвал при теб, за да забравя какво се случва в замъка, и ти си ми помагала поне за малко да загърбя проблемите? — промълвих.
	Представях си как Жан дьо Ге оставя колата при старата градска порта, по мостчето прекосява канала, чука на прозореца, както аз сторих тази вечер, и щом прекрачи прага, се отърсва от грижите и от чувството за вина, от неприятностите. Към същото се стремях и аз.
	— Щом не си спомняш, по-добре да не го обсъждаме — отвърна Бела. — И без това няма връзка с настоящето… Спомням си обаче как в петък ми каза, че може би положението ще се подобри, защото смяташ да разрешиш проблемите по друг начин. Успя ли новият Жан дьо Ге да осъществи намеренията си?
	Усмихна се, присмехулният й тон означаваше, че не вярва и никога няма да повярва в такава радикална промяна, а изявленията ми отпреди два дни, че искам да спася фабриката и да осигуря препитание на работниците, за нея са само брътвежи на човек, изпаднал в сантиментално настроение под въздействието на алкохола.
	— Провали се — отвърнах. — Също като всеки път. Задоволява прищевките на близките си — не само на майка си, но и на дъщеря си, защото е страхливец и мрази усложненията. Единствената разлика е, че преди го правеше, без да му мигне окото, а сега — с нежелание и отвращение.
	— Може пък да е за добро — подхвърли Бела. — Зависи от гледната точка. — Усмивката й изчезна заедно с присмехулния й тон. Тя се приближи до мен, хвана ръката ми и добави: — Значи днес не участва в лова. Чух, че си изгорил ръката си. Искаш ли да я превържа?
	— Кой ти каза?
	— Един от ловците, който беше много разочарован от провала на събитието и след обяда във фермата се върна във Вилар. — Докато говореше, тя размотаваше бинта. — Смятам, че вече не те боли, но превръзката трябва да се смени. Поне това мога да сторя за теб, след като не съм в състояние да ти помогна да изкупиш греховете си.
	Излезе от стаята, а пък аз се запитах доколко я познава Жан дьо Ге, дали връзката им е започнала преди месеци или преди години и дали снимката на човека с униформа и с надпис „Жорж“, поставена на полицата над камината, е на починалия и съпруг. Най-много обаче ме вълнуваше доколко харесва, презира, приема, толерира — от любов или заради парите му, — човека, който не бях аз.
	Тя се върна с бинтове и марли (направи ми впечатление, че действа ефикасно като Бланш), коленичи до мен; докато ме превързваше, промълвих:
	— Нарочно си изгорих ръката. Не исках да участвам в лова. — Смятах, че поне с това изявление ще я изненадам, че може би ще разпаля интереса й към Жан дьо Ге, когото тя познаваше толкова добре, чийто характер и недостатъци не я отблъскваха — едва ли бе предполагала, че той притежава качества, останали скрити до този момент.
	— Защо? — попита. — Страхувал си се, че няма да стреляш добре и ще се изложиш ли?
	Истината, изречена от нея, беше толкова потресаваща, че не отговорих. Изчаках я да завърже бинта, смутено отдръпнах ръка.
	— Веднъж след тежък запой в Льо Ман — продължи тя — едното ти око беше затворено, ръцете ти трепереха. Измисли си някаква причина — не помня каква, за да не стреляш — тогава ловът не беше в Сен Жил, а в Мондубло. Струва ми се, че да си изгориш ръката е доста драстична мярка. А може би си искал да накажеш човека, който командва, а? — В гласа й отново прозвучаха иронични нотки, тя се изправи и ме потупа по рамото — жест едновременно присмехулен и нежен. — Седни на креслото и си допуши цигарата. Казаха ми, че по обяд си наблегнал на алкохола, не на храната, затова смятам, че един омлет ще ти дойде добре.
	Очевидно й бяха разказали за злополучната ми реч, заради която много гости бяха отказали да се върнат за банкета в замъка. Информаторът можеше да е всеки — от финансиста до вбесения маркиз. Всъщност нямаше значение. Събитието, което членовете на местната аристокрация чакаха цяла година, бе провалено, а господарят на Сен Жил беше допринесъл за позора.
	Отидох в малката кухня и загледах как Бела приготвя омлета.
	— Във всеки случай — промърморих — наруших правилото си и не задоволих лакомията на гостите, не ги обсипах с ласкателства и банални любезности, типични за подобни събития. Повярвай, само се опитвах да бъда честен. Не знам защо речта ми ги засегна толкова дълбоко.
	— Истината винаги е неприятна — отбеляза Бела. — Ти най-добре трябва да го знаеш. Пък и не си избрал подходящото място и време, за да я разтръбяваш.
	— Съжалявам, ако истината не им допада — заявих. — Казах само, че ако имах пушка, някои от тях щяха да са мъртви до края на деня.
	Тя усърдно разбиваше с вилица яйцата, но за миг ме погледна:
	— Съгласи се, че е прозвучало, меко казано, странно от устата на бивш член на Съпротивата, който изнася реч пред известни колаборационисти.
	Изумено се втренчих в нея. Преди часове бях на косъм да издам своята тайна, не да ровя в миналото на Жан дьо Ге.
	— Говорех за друго! — възкликнах; въпреки че по време на злощастната реч съзнанието ми беше замъглено от алкохола, бях забелязал тук-там намръщени физиономии, но досега не знаех каква е причината.
	— Вярвам ти, обаче те са изтълкували погрешно думите ти. — Развеселеният й поглед ми напомни потрепването на устните на Гастон, когато се мъчеше да потисне усмивката си. Тя нито ме приветстваше, нито ме осъждаше, изражението й сякаш казваше: „Стореното, сторено, не можеш да си вземеш думите назад.“
	— Не питай дали са заслужили подигравката, съзнателна или не — промълви. — Не знам какво се е случвало тук през войната — по онова време все още се опитвах да избягам от Унгария.
	„Значи е унгарка, затова се казва Бела“ — помислих си; оставаше неясно обаче защо носи име на мъж.
	Тя изсипа в тиган разбитите яйца, обърна се към мен:
	— Щом си станал толкова отговорен и се стремиш да промениш нещата към добро, само един човек може да ти помогне — сестра ти Бланш.
	Няколко секунди се взира в мен, после отново се захвана с омлетите. Изминалите години, в които нямах право да надничам, сякаш се сляха в едно като яйцата, маслото и подправките. Вече не можеха да бъдат разделени, да бъдат проучвани поотделно. Бях отговорен за настоящето, не за миналото.
	— Докога можеш да останеш? — попита Бела.
	— До сутринта.
	— Никой няма да пита къде си, така ли? Нито възмутената ти съпруга, нито любопитната ти майка ще ти търсят сметка, а?
	— Гастон ще ме прикрива.
	Тя прехвърли омлета в чиния, сложи чинията на поднос, който постави на масичката до креслото в дневната, отвори бутилка вино и наля две чаши.
	— Значи новият Жан вече не е роб на семейството си.
	— Никога не е бил.
	— Грешиш. Връзката не се къса лесно. Утре ще мислиш другояче.
	Утрото вече беше настъпило, папагалчетата чирикаха в клетката на балкона, часовникът на катедралата оповести, че е изминал половин час, на улицата някой извика „Добро утро!“ на друг минувач… идилията, която бях откраднал от Жан дьо Ге, свърши.
	Облякох се и излязох на балкона да си изпия кафето; видях, че верният Гастон чака в колата близо до старата градска порта. Усещането, което изпитвах, бе като сън в съня, защото не принадлежах нито към света на жената в къщата, нито към света на човека отвън. Любовта, дарена ми от Бела през нощта, бе несъществуваща сянка, господарят, когото Гастон предано пазеше, беше призрак, плод на фантазията му, обичан заради онова, което някога е бил.
	По обратния път към Сен Жил отново мълчахме, само на тръгване Гастон ме увери, че отсъствието ми не е било забелязано. Без да ме погледне, промърмори:
	— Казах на всички, че не желаете да ви безпокоят, дори си позволих да заключа двете врати на гардеробната. — Той бръкна в джоба си и ми подаде ключовете.
	— Благодаря, Гастон.
	Дърветата от двете страни на шосето се разредиха, наближавахме долината, в която се гушеше селцето; замъкът, окъпан от снощния дъжд, блестеше като посребрен под лъчите на утринното слънце.
	Обърнах се към човека до мен:
	— Колко пъти си ме измъквал от кашите, които съм забърквал?
	Той зави по широкия бял път към замъка и промълви:
	— Не съм ги броил, господин графе. Смятам, че го дължа на вас и семейството ви.
	Не мина през портата и по алеята за коли, а заобиколи и спря пред гаража. Прекосих сводестия проход, отминах колибката на Сезар, който не изскочи навън и не залая, за миг застанах под вековния кедър — стори ми се, че замъкът никога не е бил по-спокоен и притихнал. Под силната светлина на слънцето не изглеждаше нито приказен, нито застрашителен; променящите се сенки на здрача и нощта бяха изчезнали заедно с мрака и дъжда, стените, покривът и кулите бяха окъпани от меко, нежно сияние — лъчезарност, която върви ръка за ръка с пукването на зората. Спящите хора в замъка сигурно я усещаха, инстинктивно се обръщаха към светлината, процеждаща се през кепенците, кошмарите и горестите на нощта неусетно се изплъзваха и търсеха убежище в още спящите дървета в гората, недокоснати от слънцето. Искаше ми се безметежното утро да продължи вечно, да не настъпва ден, носещ конфликти, раздвоение и нежелани въпроси, а хората в замъка да застинат във времето като придворните в „Спящата красавица“, защитени от бъдещето чрез преграда от паяжини.
	Прекосих терасата, влязох в тъмния студен коридор. Някак си самото ми проникване във все още спящия замък сякаш развали магията, прогони усещането за мир и спокойствие. Обзе ме лошо предчувствие, все едно при събуждането си хората нямаше да посрещнат с радост прекрасния ден, а да се сблъскат с някакво зло, което вече дебнеше сред сенките по стълбището. На пръсти се промъкнах до гардеробната, превъртях ключа в ключалката. Понечих да вляза и настъпих сгънат лист хартия, пъхнат под вратата. Хартията беше розова, с букетче, нарисувано в единия ъгъл на листа — от онази, която се предлагаше в комплект с пликове и се подаряваше на деца по случай Коледа. Посланието, написано с неоформен детски почерк, гласеше: „Татко, обеща да не заминаваш и аз ти повярвах. Но така и не дойде да ми кажеш лека нощ, а вратата ти е заключена. Светата Дева ми казва, че си нещастен и страдаш заради злото, което си сторил в миналото, затова ще се моля греховете ти да се прехвърлят върху мен, защото като по-млада и по-силна, по-лесно ще понеса бремето им. Приятни сънища. Вярвай в Мари-Ноел, която много те обича.“
	Пъхнах писмото в джоба си, седнах до отворения прозорец. Угнетеността ми и предчувствието за нещастие станаха още по-натрапчиви. Задействала се беше някаква сила, която бе извън контрола ми. Съжалих, задето се бях поддал на изкушението да прекарам на спокойствие няколко часа в къщичката във Вилар. В градчето, където утрото започваше в пет сутринта, звуците, съпровождащи настъпването на деня, галеха слуха ми, докато два часа по-късно тук, в замъка, цареше злокобна тишина, единствените живи същества бяха черно-белите крави, които досущ призраци се изнизваха от двора на фермата и навлизаха в парка.
	Останах до прозореца, чаках да настъпи времето, по което Гастон ми носеше закуската. Малко преди осем часа някой изтича по коридора и затропа по вратата на спалнята, настана суматоха, чух възклицания, викове. След няколко секунди се почука и на вратата към банята, която още не бях отключил, Франсоаз пискливо извика:
	— Жан, Жан, буден ли си?
	Скочих на крака, изтичах до вратата и я отключих. Видях Франсоаз, бледа като платно, още по нощница, зад нея стоеше Жермен, Бланш стърчеше в спалнята и безмълвно се взираше в мен.
	Протегнах ръка да подкрепя Франсоаз.
	— Успокой се — промърморих. — Не ми казвай. Нещо се е случило с мама, нали?
	Тя недоумяващо се втренчи в мен, надникна през рамото ми и огледа гардеробната.
	— С мама ли? — прошепна. — Не, разбира се. Нищо и няма. Мари-Ноел е изчезнала. Жермен отишла да я събуди и не я заварила в стаята; изобщо не си е лягала, дори не се е съблякла! Все си мислех, че е при теб… претърсихме замъка, но не я намерихме. Бог знае къде е!


>	Деветнайсета глава

	Всички гледаха мен. Зърнах Пол и Рене на вратата на спалнята — стреснати от суматохата, бяха навлекли каквото им попадне. Като глава на семейството аз носех отговорността, от мен се очакваше да взимам решения, да изготвям планове. Първата ми грижа беше за Франсоаз, която неудържимо трепереше.
	— Моля те, легни си отново — казах. — Скоро ще я намерим, не се безпокой.
	Тя запротестира, но Бланш я заведе в спалнята.
	— Вероятно е в парка или в гората — добавих. — Децата са много ранобудни. Не виждам смисъл да изпадаме в истерия.
	— Чу ли какво ти казах? Изобщо не си е лягала! — през сълзи възкликна Франсоаз. — Жермен каза, че нощничката и била сгъната, леглото било оправено.
	Лицето и клепачите на младата камериерка бяха подпухнали от плач.
	— Да, леглото си беше както го оставих снощи, господин графе — измънка. — Малката даже не се е преоблякла, излязла е с копринената рокля и официалните обувки. Както валеше, като нищо се е простудила.
	— Кой последен я е видял? — попитах. — В колко часа си е отишла в стаята?
	— Беше с Бланш — каза Франсоаз. — Четохте книга, нали, Бланш? Преди малко ми каза, че към девет и половина си я изпратила да си легне. Мари-Ноел била неспокойна и превъзбудена.
	Погледнах Бланш — лицето й беше изопнато от тревогата. Тя не ме удостои с поглед, а каза на Франсоаз:
	— Всеки път се повтаря едно и също. Баща й я разстройва, после е способна на какви ли не глупости.
	— Снощи изобщо не е била с Жан — намеси се Рене. — Той спеше в стаята си. Погрешно е да се разрешава на Мари-Ноел да присъства на официални събития и да общува с възрастни. Забелязах как вчера през целия ден се опитваше да бъде център на вниманието. Естествено е да е превъзбудена.
	— На мен пък ми се стори по-кротка от друг път — обади се Пол. — А вечерта беше направо унила. И не е чудно, като се има предвид случилото се през деня. Станахме за смях пред хората от цялата област — от Вилар до Льо Ман. — Обърна се към Франсоаз и добави: — Бъди благодарна, че не присъства, спести си куп унижения.
	— Защо пи толкова много? — попита „съпругата ми“ и отново се разплака. — Какво ще си помислят хората?
	Забелязах, че Жермен е наострила уши да не пропусне нещо.
	— Кажи на Гастон да вземе Жозеф и когото друг намери, за да претърсим парка — наредих й. — След малко ще дойдем и ние с господин Пол.
	— Според мен тя е избягала, защото се е засрамила от поведението на баща си — процеди Пол. — Като всички нас, между другото.
	— Не е вярно! — възрази Рене. — Чух я да се хвали пред всички, че баща й бил най-смелият човек на света, обаче тя нямало да каже защо. Бог знае какво са си помислили гостите, като я слушаха да дърдори като възрастна. На мен ми беше ужасно неловко.
	— Смел ли? — озадачено промърмори Франсоаз. — Какво е имала предвид?
	— Необходима е смелост, за да провалиш нарочно деня на онези, които са се скъсали от работа, за да осигурят успеха на най-голямото събитие за сезона — язвително заяви Пол. — Не е чудно, че от поканените петдесет души само двайсетина присъстваха на снощния банкет. Не го приемам като лична обида, а като оскърбление към цялото семейство.
	— Причината е в лошото време — заяви Рене. — Хората се измокриха до кости.
	Препирнята между съпрузите беше прекратена от почукване на вратата; всички едновременно погледнахме натам с надеждата, че ще видим детето, но на прага застана Шарлот — физиономията й беше на човек, който има да съобщи нещо важно.
	— Извинете, господин графе, и вие, госпожо графиньо. Току-що научих за Мари-Ноел. Мисля, че аз последна я видях снощи. Като се качих на горния етаж, я зърнах да стои на колене пред гардеробната. Искаше да каже лека нощ на татко си. Викаше ви, обаче вие не я чухте, господин графе.
	— Че как ще я чуе? — язвително процеди Пол.
	— Защо не е влязла при мен? — обади се Франсоаз. — Не бях заспала. Само трябваше да почука и щях да я повикам.
	— Вината е моя, госпожо графиньо — смотолеви Шарлот. — Казах й за нищо на света да не безпокои нито баща си, нито вас, мадам, защото трябва да си почивате, за да родите вашето момченце. Обясних й, че скоро ще си има братче, изпратено от Бог, което трябва да обича и закриля.
	Тя ме стрелна с малките си очички, погледна Франсоаз, после отново мен, тънките й устни бяха разтегнати в раболепна усмивка. Знаех, че е надникнала в шкафа в стаята до спалнята на старата графиня и по разместените кутии е разбрала за снощното ми посещение. Нямаше да ме издаде, защото това означаваше да признае собствената си роля. Противно ми бе, че по неволя съм неин съучастник, но не можех да променя положението.
	— Какво стана после? — попитах нетърпеливо.
	— Ами… малката ми се видя доста разтревожена, господин графе. Каза нещо, дето направо ме потресе: „Татко обича само мен. Иска момче само защото така ще получим много пари.“ Тъй каза, честен кръст. Рекох й, че не бива да говори така, и че свещеникът и хората от замъка ще и се разсърдят, ако я чуят. Казах й още, че като дойде бебето, всички ще го обичаме — от татко й до Сезар, защото сме го чакали толкоз дълго. Тя дойде с мене до вратата към кухнята и се качи по стълбището към нейната си стая, аз пък отидох при госпожа графинята, която спеше кротко като ангел.
	„По-точно е лежала в несвяст, след като й инжектирах морфин“ — помислих си. Всъщност сега нямаше значение. Важното беше, че Мари-Ноел е изчезнала, а тя бе избягала, защото отидох във Вилар, вместо да остана в замъка.
	Шарлот се обърна към Бланш:
	— Мислите ли, госпожице, че Мари-Ноел е отишла в църквата? В крайна сметка… — Тя се поколеба, отново ме стрелна с поглед, изражението й стана още по-угодническо. — Тъй, де… мисля си, че ако има нещо, от което се срамува, малката ще иде да се изповяда.
	— Не! — отсече Бланш. — Първо щеше да дойде при мен.
	Пол сви рамене:
	— Вместо да си чешем езиците, да се облечем и да тръгнем да я търсим. Бланш, ти отиди при свещеника, с Жан и Гастон ще претърсим парка. — Погледна ме накриво и добави: — Разбира се, ако си в състояние да се движиш.
	Не си направих труд да му отговоря; върнах се в малката стая, приближих се до прозореца, надвесих се навън. За миг ми се стори, че виждам трупа на момиченце със синя копринена рокличка, после разбрах, че въображението ми е изиграло лоша шега — в крепостния ров имаше само бръшлян, коприва и бурени.
	Гастон дойде да ми каже, че и кучето го няма. Жозеф отишъл да го нахрани, но колибката била празна. Странно, ала сякаш камък ми падна от сърцето. Ако Сезар беше с момиченцето, щеше да го пази. Освен това дете, което е решило да се самоубие, не взима куче със себе си.
	С хората, които щяха да участват в претърсването, се събрахме през замъка и си разпределихме маршрутите, на мен се падна територията, на която вчера се беше провел ловът. Дърветата бяха подгизнали от проливния дъжд, изгнилите опадали листа бяха като мек килим. Под слънчевите лъчи, проникващи между клоните, дърветата се открояваха ясно, не бяха смътните силуети, които бях видял вчера. Тази сутрин нямаше мъгла, дъждът не се стичаше по клоните, апатично приведени към влажната земя, ярката светлина посребряваше шубраците, дъждовни капки, чисти като езерца, за миг проблясваха в листата, които падаха и се сливаха с почвата.
	Кръстосвах пътеките, надничах в рововете и между гъстите храсти, ала знаех, че няма да я зърна — малка Артемида, повела хрътката си, невинно момиченце, заспало под някое дърво. Въртях се из гората, защото не се сещах къде другаде да търся, пък и тук не чувах виковете на другите мъже, които ме дразнеха, защото бяха безполезни и глупави като например хрумването на Жозеф с вила да претърсва копата сено. Щяхме да намерим Мари-Ноел само ако тя го пожелаеше — нито тук, нито там, а скрита в символичния си храм.
	Излязох от гората и отново се озовах сред ливадите; едва сега забелязах, че докато съм вървял, съм описал полукръг, на ярката светлина видях фабриката, наполовина скрита от стената около постройките, високият комин беше като молив, забит в небето. Проврях се под телената ограда, прекосих една ливада, в която пасеше бял кон, отворих вратичка, скрита сред диви шипки и коприва, и влязох в овощната градина зад къщата на управителя. Прозорците, обърнати на запад, приличаха на празни очи, ала буренясалата градина блещукаше като капчиците дъжд в гората, прозрачен воал от роса обвиваше опадалите пурпурни ябълки, пара се вдигаше от земята, затоплена от слънцето. Къщата не изглеждаше запустяла, само заспала. Пълзящите растения бранеха стените и прозорците, богатата реколта в двете градини, която никой не събираше, беше като ехо от несбъднато минало — минало, което изведнъж се беше сляло с настоящето заради открехнатия прозорец до вратата с напукана боя, затворен здраво при предишното ми посещение преди три дни.
	Някой се приближи до прозореца и се загледа в мен, тръгнах по разкаляната пътека, обсипана с опадали ябълки. Като се приближих, видях, че жената до прозореца е Жюли; направи ми знак да пазя тишина и прошепна:
	— Как дойдохте толкова бързо? Че аз само преди десет минути изпратих момчето в замъка да ви каже новината. Звънях по телефона, обаче никой не се обади.
	Нямах представа за какво говори, но се изплаших. В кафявите и очи, толкова топли и жизнени, прочетох тревога. Интуицията никога не ме подвеждаше, мрачното ми предчувствие се задълбочи.
	— Не са ми предали никакво съобщение — казах. — Дойдох случайно.
	Прекачих се през прозореца и се озовах в някогашния салон, сега превърнат в склад. Прозорецът, до който стоеше Жюли, беше откъм овощната градина, другият гледаше към кладенеца. Слънчев лъч озари восъчножълтото личице на момиченцето, завито с няколко одеяла, до него лежеше Сезар, пъхнал муцуна между предните си лапи. Представял си бях, че Мари-Ноел е мъртва, но гледката беше още по-мъчителна. Малката не беше разкъсана от диво животно, нито смазана от падането в пропаст, само безкрайно самотна.
	— Намерил я е един работник, и то благодарение на Сезар — обясни старицата. — Кучето стояло на стража до кладенеца. Сигурно е слязла по стълбата и цяла нощ е лежала върху стъклата и отломките от зидарията. Била заспала, не се събудила дори когато човекът я донесъл тук. Дойдох веднага, щом той ме повика.
	Заспала! А пък аз си помислих, че е мъртва! Обърнах се към Жюли, сбръчканото и лице изразяваше учудване и страхопочитание, не скръб. Тя ме хвана под ръка и отново зашепна:
	— Едно време госпожа графинята ходеше насън. Нищо чудно сомнамбулизмът да се предава по наследство, господин Жан. Мисля си, че малката не е изляза току-така. Сигурно е имала нещо наум.
	Докоснах писмото в джоба си. Принадлежеше на Жан дьо Ге, но и на мен. В моето съзнание бе запечатан и образът на дрогираната старица, просната на грамадното легло. Майката на Жан дьо Ге се усмихна, когато отнех страданието й, ала аз не го поех върху себе си, а го прехвърлих на Мари-Ноел.
	Личицето й беше като издялано от мрамор — глава на ангелско създание, усамотено, недосегаемо, погребано в студен манастир.
	— Горкичката! — отново зашепна Жюли. — На тази възраст децата много фантазират, увличат се по едно или друго. Например аз си бях харесала едно момче от селото и като сянка ходех подир него. Сестра ми пък се влюби в учителя си. Мари-Ноел се е запалила по религията — сигурно гледа от леля си Бланш, ама ще й мине. — Тя нежно прокара длан по одеялото, силните й ръце бяха сбръчкани като лицето й, под нокътя на палеца й беше набита пръст. Писмото в джоба ми, което ми се струваше безценно — ключ за тайнствена врата, изведнъж се превърна в безсмислено парче хартия. Представих си как след години жена, копие на Бланш, ще го намери забутано в някакво чекмедже, ще го прочете, преди да го хвърли в кошчето за смет, и намръщено ще се пита кога и защо го е писала — страданията и мъката, които са я отвели до кладенеца, ще бъдат заличени от паметта й.
	— Знаете как е — продължи старицата. — В края на краищата, в замъка малката е заобиколена от жени, време е някой да й каже какво я очаква. Децата на тази възраст са като кълнове, израстват бързо. Ернест, който я намери, има три момичета. Първото, което ме попита, беше колко е годишна. Отговорих, че още няма единайсет, а той рече, че най-малката му дъщеря съзряла на десет години, ако се сещате какво искам да кажа. Страшно е, когато момичето стане девойка и не е подготвено. Нищо чудно това скоро да се случи и с Мари-Ноел.
	Щеше ми се да притежавам здравомислието на тази селянка, нежността и далновидността й. Искаше ми се да знам онова, което беше известно на Ернест, баща на три момичета. Изнасянето на лекции за историята на Франция не ме беше подготвило да бъда глава на семейство… всъщност само играех тази роля.
	— Не знам какво да й кажа — промълвих, — нито как да постъпя.
	Жюли ме изгледа състрадателно:
	— За нас, селяните, тези неща са простички, обаче вие в замъка сте си измислили разни там усложнения. Понякога се чудя как живеете… всичко е толкова… престорено.
	Под грубите одеяла Мари-Ноел се поразмърда, но не се събуди. Колко по-лесно щеше да бъде, ако можеше завинаги да остане тук, в този отрязък от време, да й бъдат спестени трудностите, които животът неизбежно щеше да й поднесе. За Жюли тя беше едва покълнало растение, на което е необходима светлина, за мен — безвъзвратно загубена частица от собственото ми аз.
	— Странно — прошепнах. — Като разбрах за изчезването й, първата ми мисъл беше, че се е удавила.
	— Да се удави ли? — озадачено попита старицата. — Че къде да се удави, на километри от тука няма ни езеро, ни блато. — Погледна през прозореца и добави: — Знаете, че от петнайсет години кладенецът е пресъхнал.
	Обърна се, погледите ни се срещнаха, изведнъж почувствах, че повече не мога да крия тайната си. Предполагах, че Жюли вече се е досетила за истината, разбрала е, че съм измамник, представящ се под чуждо име.
	— Не знаех — избърборих. — Нищо не знам. Не съм оттук, чужденец съм.
	— Ако разрешите, господин графе, ще ви кажа каква ви е бедата — винаги сте били чужденец за работниците, фабриката не ви интересуваше. Загърбихте наследството си и вашето семейство, позволихте на друг човек да ви заеме мястото и да ви поеме отговорностите.
	Потупа ме по рамото, разбрах, че говори и за миналото, и за настоящето. С нея принадлежахме към различни светове.
	— Научи ме как да живея — промълвих. — Ти си практична и мъдра.
	Старицата се усмихна, бръчиците в ъгълчетата на очите и се вдълбаха по-силно:
	— Няма да ме послушате, господин Жан. Никога не сте ме слушали, даже като ви плясках по дупето, когато бяхте малък. Сам си взимате решенията, не позволявате на никого да ви се меси. Ако сега сте недоволен от живота, то е, защото все се стремяхте към нови вълнуващи приключения, не обръщахте внимание на трайното, постоянното. Вярно е, нали? Все тъй правите, още откак бяхте ей толкова висок. Сега наближавате четирийсетте, късно е да се променяте. Няма начин да върнете младостта си, както не можете да върнете сред живите горкия господин Дювал, чието единствено престъпление бе, че се грижеше за фабриката, докато ви нямаше, а вие с хората от групата ви го набедихте за сътрудник на германците, застреляхте го и го хвърлихте в кладенеца.
	Отново ме изгледа съчувствено, осъзнах, че нито ме обвинява, нито ме осъжда. Тази жена, семейството в замъка, всички в околността знаеха, че Жан дьо Ге е убил Морис Дювал. Само аз, двойникът, не бях сигурен дали наистина е било така.
	— Жюли, къде беше ти, когато го застреляха?
	— В моята къщичка до портата. Нищичко не видях, но чух всичко. Обаче не ми влиза в работата — нито тогава, нито сега. Стореното не може да се поправи и засяга само вас, не и мен.
	През портата мина камион, зави към къщата.
	Обърнах се към старицата, която още ме държеше за рамото, и попитах:
	— Ти харесваше ли Морис Дювал?
	— Всички го харесвахме, такъв човек беше. Притежаваше онези качества, които на вас ви липсват. Затова баща ви го направи управител на фабриката. Извинете, че ви го казвам, господин Жан, ама не мога да си кривя душата.
	Чух стъпки, приближаващи се към къщата, също и гласове, но ниските сгради скриваха пътеката. Жюли промърмори:
	— Значи са им предали моето съобщение. Някой от замъка е дошъл. Пренесете малката до колата, после я сложете да си легне — сигурно няма да разбере, че спяща е дошла чак до тук.
	— Не е било пристъп на сомнамбулизъм. Искала е да слезе в кладенеца. Всичко, което току-що научих от теб, го потвърждава.
	Заради лъжата за изгарянето на ръката ми, поведението ми по време на лова и уклончивите ми отговори Мари-Ноел си беше внушила, че баща й е грешник. Решила бе да изкупи греховете му по свой начин, като приеме ролята на жертвата. Само така можеше да му изпроси опрощение. Извадих писмото и го препрочетох. Не беше само парче хартия, а доказателство за вярата й.
	Някой влезе в канцеларията, мина през кухнята и по коридорчето. Жюли се приближи до вратата, притисна пръст до устните си, после прошепна:
	— Тихо. Детето още спи.
	Мислех, че е дошъл Гастон или Пол, но се излъгах. Беше Бланш.
	— Госпожице?! — възкликна старицата, машинално погледна мебелите, натрупани до стените, после мен, изглеждаше смаяна и развълнувана. — Не трябваше да идвате, госпожице. Казах на Ернест да предаде, че малката е в безопасност. Аз щях да я пазя, пък и господин графът дойде преди десет минути.
	Бланш не отговори. Коленичи до Мари-Ноел, внимателно отметна одеялата — видях, че малката си е сложила палтото и носи дебели чорапи и здрави обувки. Дрехите й бяха изцапани с вар и пръст и разкъсани тук-там. Представих си какво е направила снощи — отвързала е кучето, вървяла е в тъмното към фабриката, стигнала е до кладенеца — черна дупка в мрака, после бавно е слязла по стълбата и е легнала на дъното, кръглото парче нощно небе е останало високо над нея.
	Бланш се обърна към старицата:
	— Къде я откри? — Говореше толкова тихо, че едва я чувах.
	Жюли въпросително ме изгледа, сякаш се колебаеше какво да отговори.
	— Ернест я намери, госпожице, тука, в къщата. Не ви ли каза?
	— Каза, че била в един от цеховете, но постройките нощем винаги се заключват. Освен това по дрехите й са полепнали стъкълца, цялата е във вар.
	Запитах се защо лъжат и Ернест, и старицата. Старата мома се втренчи в Жюли, а възрастната селянка, която до този момент беше пряма и откровена, изведнъж се преобрази, сконфузено забърбори, че сигурно не е разбрала какво й е казал Ернест, слушала го била с половин ухо, защото хранела кокошките, когато той дошъл да й каже, че е намерил момиченцето, заспало в къщата на управителя…
	— Не видя ли, че джобовете й са пълни със стъкло? — прекъсна я Бланш.
	Старицата не отговори. Отново ме погледна, все едно търсеше помощ, а Бланш извади от джобовете на момиченцето шепа красиви миниатюрни фигурки — чайниче, голямо колкото нокът, вазичка, флаконче… между тях имаше мъничко, прекрасно изработено копие на замъка, двете кули бяха счупени.
	— Изработени са преди войната — промълви. — Знам го със сигурност, защото са по мой проект.
	За пръв път извърна очи от детето, погледна мебелите, натрупани до стената, сандъците с покъщнина, книгите — вещи, складирани в някогашния салон на къщата, недокосвани, неизползвани. Сякаш очите ми внезапно се отвориха, разбрах, че всичко тук някога е било част от живота й. Тази стая й беше позната като потискащата й спалня в замъка, само че в нейните спомени помещението беше изпълнено с радост и смях, не мъртво като сега. Този прашен салон в къщата на управителя сигурно е бил гнезденцето на мъж и жена, които са се обичали, били са верни на миналото и на традициите, мечтаели са за щастливо и безоблачно бъдеше след края на войната. След трагедията Бланш се е превърнала в друг човек, скръбта е попарила надеждите й, на кръста, пред който коленичеше в спалнята си, беше разпънат не Спасителят, а нейният блян.
	Нещо ме подтикна да извадя от джоба си писмото и да й го подам. Докато я наблюдавах как чете и устните й се движат беззвучно, разбрах, че случилото се през онази страшна нощ преди петнайсет години не е станало случайно, а е било подготвено и извършено от безсърдечен и безчувствен човек, завиждащ на другия, който според Жюли е притежавал всички качества, липсващи на убиеца.
	— Малката има кръв по дланите — изведнъж каза старицата. — Одеве, като я завих, не забелязах ръцете й да са наранени.
	Бланш безмълвно ми върна писмото, двамата коленичихме до детето. Тя хвана ръцете му, полека отвори юмручетата му. И на двете длани имаше само белези от порязване, никаква кръв, нито прах или полепнали стъкълца. С Бланш не продумахме. Тя бавно вдигна глава:
	— Жюли, кажи на Жак да телефонира на свещеника и да го помоли веднага да дойде тук. После намери в указателя номера на манастира „Сакре Кьор“, обади се и попитай възможно ли е игуменката да разговаря с госпожица Дьо Ге.
	Старата селянка смаяно я зяпна, после впери поглед в мен.
	— Не! — извиках. — Не…
	Сезар се стресна от гласа ми и скочи, готов да защитава детето.
	— Луда ли си! — обърнах се към Бланш. — Не разбираш ли, че го е сторила нарочно, заради мен, задето изгорих ръката си?
	— Жюли, направи каквото ти казах — процеди старата мома.
	Изправих се, изтичах до вратата и се облегнах на нея.
	Старата селянка смутено поглеждаше ту мен, ту Бланш.
	— Няма смисъл да викаме свещеника — промълви. — Мари-Ноел не е пострадала, само се е порязала. Дъното на кладенеца е осеяно със стъкълца.
	— Какво каза? — сепна се Бланш. — В кладенеца ли е слязла?
	Жюли прехапа език, но вече беше късно.
	— Да, госпожице. И какво, ако е слязла до дъното и е заспала там? От петнайсет години насам кладенецът е пресъхнал. Какво, ако горката Мари-Ноел е дошла дотук в съня си или в будно състояние заради вас двамата, или заради себе си, и защото има прекалено развинтено въображение? Има ли значение за миналото, дето никога няма да се върне? Защо някой в замъка не се погрижи за бедничкото дете и му дари обич? Не трябва да търсите по ръцете й белези от раните Христови, а да я подготвите за промяната, която скоро ще настъпи в тялото и.
	Бланш пребледня. Чувствата, които толкова дълго бе таила в себе си, забушуваха и изригнаха.
	— Как смееш да сквернословиш? — просъска. — Бдя над Мари-Ноел, откакто се е родила. Дарих и цялата си любов, отгледах я като свое дете, защото майка й е глупачка, а баща й — самият дявол. Няма да позволя да я сполети моята съдба, да страда като мен. Създадена е за друг свят, за друг живот. Белезите на дланите й са най-яркото доказателство. Самият Господ Бог ни говори чрез нея.
	От нежността и патоса й нямаше и следа. Бланш, която бе влязла в къщата, изпълнена с толкова много спомени, се превръщаше в друга жена — озлобена фанатичка, която иска да принесе в жертва най-любимото си същество.
	— Грешите, госпожице — вирна брадичка Жюли. — Ако Бог иска да повика детето при него, ще го направи, когато пожелае, не защото господин графът е убил вашия любим. Мари-Ноел ще страда само заради онова, дето й причинявате; да, точно така — вие, баща й, баба й, всички в замъка. До един сте изхабени и лениви безделници. Прави са ония, които казват, че е време в тази страна да избухне нова революция, та ако не друго, поне да се отървем от завистта и омразата, които се разпространяват с ваша помощ… Вижте какво направихте! Събудихте я, сега ще разбере какво е станало! — възкликна, без да си дава сметка, че високият й глас, изпълнен с негодувание, накара Сезар да залае и стресна малката. Мари-Ноел отвори очи, седна и любопитно ни изгледа, после промълви:
	— Сънувах страшен кошмар.
	Бланш се наведе и е прегърна:
	— Било е само сън, миличка, сега си с мен, няма да позволя нищо лошо да ти се случи. Ще те заведа на едно място, където ще те разбират и ще се грижат за теб. Никога повече няма да изживееш ужаса и страха, които си преживяла в кладенеца.
	Мари-Ноел спокойно заяви:
	— Изобщо не беше ужасно и не се изплаших. Жермен каза, че там живеят призраци, но аз не видях нито един. Тук, във фабриката, хората са щастливи. Призраците са в замъка.
	Сезар се успокои от гласа й и отново легна до нея. Тя го погали и добави:
	— Горкичкият, сигурно е гладен, аз също умирам от глад. Може ли да отида с госпожа Ив у тях и да взема малко хляб?
	В канцеларията в другия край на къщата телефонът зазвъня. Внезапното дрънчене ни върна към действителността. Жюли машинално пристъпи към вратата, аз я отворих, Бланш колебливо се изправи. И тримата реагирахме машинално, само Мари-Ноел изглеждаше разтревожена.
	— Дано не е началото — прошепна.
	— Началото на какво? — попитах.
	— На моя ужасен кошмар. — Тя отметна одеялата, изправи се, изтупа праха от палтото си и ме хвана за ръката. — Светата Дева се тревожи за нас. Каза ми, че баба иска мама да умре. В съня си и аз исках същото. Ти също, татко. Всички бяхме виновни. Много се изплаших. Можеш ли да направиш нещо, за да попречиш сънят ми да се сбъдне?
	Предположих, че Жак е вдигнал телефона, защото звъненето престана, през отворената врата чух тихия му глас. Жюли безмълвно мина край мен, отиде в кухнята, след миг Жак престана да говори по телефона, двамата със старицата си зашепнаха, после тя се върна, застана на прага и ми направи знак да изляза. Пуснах ръката на Мари-Ноел, приближих се до старата селянка.
	— Обади се Шарлот. Търсеше господин Пол — прошепна тя. — Казах и че сте тук с госпожица Бланш, а тя рече веднага да се върнете в замъка. Случило се било нещастие. Заръча да оставите детето при мен.
	Този път шестото чувство не ме беше излъгало. Жюли наведе глава. Обърнах се. Мари-Ноел беше коленичила на прашния под и подреждаше стъклените фигурки. Най-отпред сложи замъка със счупените кулички, изведнъж забеляза драскотините по дланите си, разгледа ги и каза на Бланш:
	— Сигурно съм се порязала, но не си спомням как е станало. Ще ми останат ли белези? Трябва да ме превържеш, както превърза татко?


>	Двайсета глава

	Вестта за трагичния инцидент, която би трябвало да одобри брата и сестрата, само бе задълбочила пропастта помежду им. Докато пътувахме с камиона, шофиран от Ернест, не си казахме нито дума, злото ни обгръщаше като плътен облак, в който е невъзможно да се проникне.
	Замъкът беше опустял. Всички още търсеха детето. Останали бяха само истерично бърборещата Шарлот, селянката, която доеше кравите, и готвачката, която досега не бях виждал, но знаех, че е жена на Гастон. Щом влязохме във фоайето, тя дотича от кухнята — блещеше се изплашено, косата и не беше сресана.
	— Изпратиха линейка от болницата във Вилар — забърбори. — Не знаех къде другаде да се обадя.
	Едва сега разбрах, че Ернест, когото Жюли беше изпратила да съобщи за намирането на детето, беше срещнал Бланш, връщаща се от черквата, и я беше закарал направо във фабриката.
	Изгубил бях представа за времето. Не знаех колко дълго съм бродил из гората. През този ден, объркан още откакто Франсоаз панически бе затропала по вратата на гардеробната, за да ми съобщи, че детето е изчезнало, нямаше нито минути, нито часове; сега, когато гледах зейналия прозорец на спалнята и смачканата трева в крепостния ров отдолу, можеше да е пладне или късен следобед. Мари-Ноел, която спеше под купчината одеяла, принадлежеше към отминала епоха. Знаех само, че нещастието внезапно е връхлетяло замъка, докато повечето му обитатели ги е нямало.
	Доячката посочи първо на мен, после на Бланш смачканата трева в рова, като в просъница чувах как пискливо повтаря едно и също:
	— Видях я как падна… видях я как падна…
	Закривеният й пръст на вещица, с който сочеше мястото на трагедията, забелените й очи, жестовете, имитиращи падането на тялото, пресъздаваха с ужасяваща яркост случилото се, а Шарлот, която се беше вкопчила в ръкава на Бланш и бърбореше: „Още дишаше, госпожице, приближих огледалце до устните й…“ беше нейна партньорка в ужасната драма.
	Кошмарното пътуване отново започна. Камионът премина по алеята и през портата, понесе се по широкия белезникав път и излезе на шосето за Вилар, следвайки линейката, която вероятно беше тръгнала от замъка преди не повече от двайсет и пет минути. Но въпреки предчувствието ми за нещастие, което се беше сбъднало, с Бланш отново мълчахме, шофьорът Ернест беше единствената връзка помежду ни.
	— Бях в църквата — изведнъж промълви тя. — Бях в църквата и се молех, когато се е случило.
	— Не видях линейка, госпожице — обади се Ернест. — Сигурно сте излезли от черквата, преди линейката да дойде.
	— Трябваше да се върна в замъка — прошепна тя. — Трябваше да се върна и да им съобщя, че детето е в безопасност. Може би щях да стигна навреме, за да предотвратя нещастието. — Замълча, след няколко минути каза: — Не биваше всички да се включат в издирването… Някой трябваше да остане… Ако някой от нас беше останал, това нямаше да се стане… — Най-накрая добави: — Не знам дали в болницата във Вилар има спешно отделение. Трябваше да я закарат в Льо Ман.
	Хрумна ми, че думите й са неизбежното и безсмислено обобщение на поредицата от събития, предшестващи нещастието, както винаги правим, за да си докажем, че е било възможно трагедията да бъде избягната.
	Десен завой, ляв, пак десен, после направо — шосето към Вилар дотолкова беше станало част от живота ми, че познавах всеки метър от него. На този завой снощи поднесе колата, шофирана от Гастон. Ето я локвата, която сутринта искреше като разтопено злато. Градът, който в шест сутринта блестеше, окъпан от дъжда, сега беше прашен и шумен. Работници разбиваха асфалта в една странична улица, коли бяха паркирани една до друга, болницата, която не бях забелязал, докато с Мари-Ноел обикаляхме пазара, сега веднага ми се наби в очите, сградата ми се стори неописуемо грозна. Бланш влезе първа, пак тя поговори в коридора с някакъв младеж в бяла престилка, после ме заведе в безличната чакалня и заедно с младежа продължи по коридора. След малко се върна, придружаваше я медицинска сестра — спокойна, невъзмутима, обучена като всички нейни колежки по света да се справя с хора, изпаднали в паника; езикът, на който говореше, също беше универсален, фразите можеха да са от разговорник, издаден в която и да било страна. Заведе ни в друга, по-малка чакалня и се обърна към мен:
	— Засега не мога да ви кажа доколко сериозни са нараняванията й. Лекарят я преглежда в момента.
	Бланш не седна, въпреки че сестрата й предложи стол. Прекоси стаята и застана с гръб към мен пред прозореца. Стори ми се, че се моли — навела беше глава, дланите й бяха сключени. Загледах се в картата на областта, прикрепена на стената, и видях, че Вилар е на двайсет километра от Мортан, откъдето черен път води до абатството „Гранд Трап“. На бюрото имаше настолен календар. На следващия ден се навършваше една седмица, откакто бях паркирал колата до катедралата в Льо Ман. Една седмица… Всичко, което бях казал и направил, бе тласнало семейството в замъка към злочестини и страдания. Отговорността и вината бяха мои. Жан дьо Ге, който се смееше пред огледалото в мизерната хотелска стаичка, ме бе оставил да разрешавам неговите проблеми, както намеря за добре. Като се замислех, всяка моя стъпка беше погрешна и бе причинила само беди. Глупавата ми самонадеяност и фактът, че не знаех нищо за тези хора и за семейната история, бяха довели до трагедията.
	— Господин графе… — В чакалнята влезе едър грубоват лекар. Изражението му вероятно би обнадеждило роднините, скупчени в чакалнята, но през войната прекалено често бях виждал лекари със същите престорено оптимистични физиономии и разбрах, че краят е близо. — Аз съм доктор Мутие. Искам да ви уверя, че правим всичко възможно, за да спасим графинята. За съжаление има сериозни вътрешни увреждания и състоянието й е много тежко. Разбира се, тя е в безсъзнание. Казаха ми, че никой от вас не е бил в замъка, когато се е случило нещастието.
	Бланш отново се нае с ролята на говорител, повтори безсмислената история.
	— Прозорците в замъка са много големи — добави. — Франсоаз не беше добре. Сигурно й е прилошало, отворила е прозореца прекалено широко, навела се е и… — Не довърши изречението.
	Лекарят машинално избърбори:
	— Естествено, естествено. — После добави: — Графинята не беше по нощница, а облечена за излизане. Вероятно се е канела да се включи в издирването на детето…
	Бланш го прекъсна:
	— Когато сутринта излязохме, тя беше в леглото си — личният й лекар й беше забранил да става. И през ум не ни е минавало, че може да наруши забраната му.
	— Госпожице, именно непредвидимото става причина за повечето нещастни случаи. Извинете за момент. — Излезе в коридора, зашепна на сестрата, долових няколко думи — „кръвопреливане“ и „Льо Ман“, изражението на Бланш ми подсказа, че и тя ги е чула.
	— Ще й прелеят кръв — каза ми, без да откъсва поглед от вратата. — Очакват банки с кръв от болницата в Льо Ман.
	Запитах се дали осъзнава, че за пръв път от петнайсет години е проговорила на брат си. Само че думите й бяха закъснели… безполезни. Той не беше тук, за да ги чуе.
	Лекарят отново влезе при нас:
	— Извинете, трябва да се върна при пациентката. Моля, изчакайте тук — никой няма да ви безпокои. Ще ви уведомя веднага щом настъпи промяна в състоянието й.
	Бланш го хвана за ръкава:
	— Един момент. Неволно чух, че сте поискали да ви изпратят банки с кръв от болницата в Льо Ман.
	— Да, госпожице.
	— Няма ли да стане по-бързо, ако брат ми даде кръв? С другия ми брат Пол имат кръвна група нула и са универсални кръводарители.
	Лекарят се поколеба, погледна ме. Изтръпнах от ужас — съдбата ме поставяше пред ново, още по-страшно изпитание.
	— Невъзможно е — смотолевих. — Много съжалявам, но моята кръвна група е А.
	Бланш втрещено ме изгледа:
	— Не е вярно! Само преди няколко месеца Пол каза, че с него сте универсални донори.
	Поклатих глава:
	— Объркала си се. Може би Пол има нулева кръвна група, не и аз. Не мога да помогна.
	Лекарят нетърпеливо махна с ръка:
	— Моля ви, не се притеснявайте. За предпочитане е да се прелее кръв, която е тествана в лаборатория. Няколко минути повече или по-малко няма да са фатални. От Льо Ман съобщиха, че вече са изпратили всичко необходимо.
	Той озадачено ни изгледа, после излезе.
	В продължение на няколко секунди Бланш не каза нищо. Изведнъж изражението й се промени — вече изглеждаше не изтерзана и неспокойна, а безмилостна.
	„Разбрала е! — помислих си. — Най-после е разбрала, че не съм брат й. Издадох се!“ Ала вместо да ме изобличи, тя изрече бавно, сякаш не вярваше на думите си:
	— Не искаш да я спасиш. Надяваш се да умре.
	Ужасено се втренчих в нея. Тя отново ми обърна гръб и застана до прозореца. Мълчах. Нямаше какво да кажа, нито какво да сторя.
	Продължихме да чакаме. От време на време в коридора се чуваха стъпки или гласове. Никой не влизаше в чакалнята. Камбаните на катедралата призоваха вярващите за обедна молитва. Отново се загледах в картата и видях, че разстоянието между Льо Ман и Вилар е четирийсет и четири километра. Лека кола щеше да го измине за около четирийсет минути. Възможно ли бе тези четирийсет минути да бъдат решаващи? Не знаех. Знаех само, че с Жан дьо Ге нямаме еднакви кръвни групи, че единствената разлика помежду ни може да се окаже фатална за живота на Франсоаз. Той можеше да я спаси, аз — не. Осъзнах, че този факт е символ на поредния ми провал. Жан дьо Ге беше човек от плът и кръв, аз — сянката му; невъзможно беше да го заместя.
	Продължавах да се взирам в картата; разстоянието между двата града изглеждаше толкова кратко, но всеки завой означаваше намаляване на скоростта. Можеше да възникнат и непредвидени пречки — например ремонт на участък от шосето или образуване на колона от превозни средства, или пък дори катастрофа. Нямаше да разбера кога е пристигнала линейката, защото сигурно щеше да спре пред служебния вход. Не ме свърташе на едно място, излязох в коридора — хрумна ми, че ако съм отвън, някой ще дойде да ми каже какво е състоянието на Франсоаз. Дълго стоях пред чакалнята, но видях само някаква санитарка, която миеше пода.
	В един часа дойдоха Пол и Рене. Посочих им помещението, където чакаше Бланш. Нямах желание да разговарям с тях; тя щеше да им предаде какво е казал лекарят. Рене отиде в чакалнята, но Пол се поколеба и се приближи до мен:
	— Ернест още е отвън. Да му кажа ли да си тръгва?
	— Аз ще му кажа.
	— Как е тя?
	Поклатих глава, излязох на улицата, заявих на Ернест, че няма смисъл да чака. Той се качи на камиона и потегли — изведнъж ми се стори, че почвата под краката ми се изплъзва. Погледът и гласът му изразяваха същото съчувствие, което долавях в очите на Гастон и Жюли, спомних си как старицата ми каза, че той имал дъщерички. Съжалих, че го отпратих, вместо да се кача в кабината при него и да го разпитам за жена му и за децата. Може би той щеше да ми вдъхне сили и смелост, за разлика от хората в бездушната чакалня, които щяха да ме посрещнат с ледено мълчание, дори да ме обсипят с обвинения.
	Прекосих площада и без да мисля, тръгнах нанякъде, но вероятно подсъзнателно знаех къде трябва да отида. Скоро се озовах пред антикварния магазин. Вратата беше затворена, на витрината имаше бележка с надпис: „Понеделник — почивен ден“. Обърнах се, минах през старата градска порта, застанах на мостчето, загледах се в прозорците на приказната къщичка. Бяха затворени, клетката със зелените папагалчета я нямаше на балкона — внезапно ми се стори, че къщата по никакъв начин не е свързана с последните събития. Човекът, който снощи бе прекосил мостчето и прекарал нощта с Бела, беше някой друг. Дневната със сиви тапети, сините възглавнички и далиите бяха плод на въображението ми, също и спалнята, откъдето се виждаха покривите на къщите. Никога не бях прекрачвал прага на вълшебния дом, не бях виждал собственичката му. Бела — толкова умна, отзивчива и сърдечна — не съществуваше.
	Отново минах през портата, пак погледнах затворения магазин и се върнах в болницата.
	Пол ме чакаше на входа.
	— Търсихме те — каза.
	Веднага разбрах какво се е случило. Той ме хвана под ръка — странно, но жестът му бе някак покровителствен, заедно тръгнахме по коридора и влязохме в малката стая. Доктор Мутие ме чакаше заедно с Рене, Бланш и сестрата, която ни беше приела. Приближи се до мен и заговори, веднага забелязах промяната в тона му. Вече не беше отривист, рязък и авторитетен като на професионалист, който няма време за празни приказки — той говореше като човек, който може би е съпруг и баща.
	— Съпругата ви почина — промълви. — Моите съболезнования. — Всички, с изключение на Бланш се взираха в мен; не отговорих веднага, затова лекарят добави: — Въобще не дойде в съзнание. Уверявам ви, че не е изпитвала болка.
	— Значи… кръвопреливането е било напразно… — измънках.
	— Имаше малък шанс да я спасим, но… травмите бяха прекалено сериозни и… — Мутие разпери ръце.
	— Закъсняла е — прошепнах.
	— Моля? — Той озадачено ме погледна.
	— Колата от Льо Ман с кръвните банки е закъсняла.
	— О, не, линейката пристигна за рекордно кратко време. Веднага направихме кръвопреливането. Повярвайте, че сторихме всичко възможно и до последния момент се надявахме на чудо. Уви, усилията ни бяха напразни. Не успяхме да я спасим.
	Сестрата промълви: „Ще искате да я видите“ — не питаше, само съобщаваше факта, поведе ме по коридора, отвори вратата на малка стая. Заедно застанахме до леглото и загледахме Франсоаз дьо Ге. По лицето й нямаше наранявания, изглеждаше заспала, не мъртва.
	Сестрата прошепна:
	— Все си мисля, че изражението през първия час след смъртта показва истинската същност на човека. Действа утешително, нали?
	Не бях сигурен в теорията й. Мъртвата Франсоаз изглеждаше подмладена, много по-спокойна и по-щастлива от жената, която сутринта блъскаше по вратата на гардеробната. Онази жена беше измъчена, изплашена, свадлива. Ако мъртвата Франсоаз беше „истинската“, то излизаше, че животът й е бил безсмислен, загуба на време.
	— Знам какво преживявате — продължи сестрата. — Още по-тежко е, когато загубите наведнъж две любими същества.
	Сепнах се. Две ли? В първия момент си помислих, че е чула за изчезването на Мари-Ноел и смята, че още не сме я намерили, после разбрах, че говори за бебето в утробата на Франсоаз.
	— Имам дъщеря на единайсет години — промълвих.
	— Доктор Мутие каза, че жена ви е щяла да роди син — продължи тя.
	Отдръпна се, застана до вратата, сведе очи — сигурно мислеше, че искам да остана насаме с мъртвата. Вместо да се моля, се помъчих да си спомня дали съм бил преднамерено пренебрежителен с Франсоаз. Не успях. Толкова събития се бяха случили през шестте дни, откакто бях в замъка.
	Радвах се, че още първата вечер й бях дал медальона с миниатюрата. Изглеждаше толкова щастлива и трогната… После почти не й обърнах внимание, ако не се смятат грижите, с които я обградих в петък вечер — доста жалка статистика. Щеше ми се да бях направил повече за бедната жена.
	Излязох от стаята и отидох при другите.
	— По-добре се върни вкъщи — каза Пол. — Телефонирах на Гастон да докара ситроена. С Бланш ще останем да уредим формалностите, а шофьорът ще закара с реното вас двамата с Рене.
	По израженията им познах, че са обсъждали какво трябва да се направи. Тонът и жестовете им бяха някак тържествени, не ме занимаваха с подробностите, готови бяха да поемат цялото бреме. Хрумна ми колко погрешно е да се оставят сами близките на починалия. Сто пъти предпочитах да се обърнат към мен за съвет, да ми създадат някаква работа. Вместо това ме държаха настрани, което още повече подсили чувството ми за безполезност.
	Бланш и Пол явно изпитаха облекчение, когато шофьорът пристигна. Изгаряха от желание да се махна, да не им преча. Рене безмълвно ме побутна да седна отпред, тя се настани на задната седалка.
	Гастон изглеждаше покрусен. Не ме заговори, когато седнах до него, само разстла одеяло на коленете ми — странен и трогателен жест на съчувствие. Потеглихме, колата взимаше завой след завой по познатия път. Запитах се дали и Гастон като мен мисли за пътуването ни до Вилар и обратно — струваше ми се, че оттогава са изминали векове, сякаш никога не се беше състояло.
	Кепенците на всички прозорци в замъка бяха затворени — първият знак на траур; предположих, че след като Пол се е обадил да съобщи тъжната вест, Гастон е наредил това да бъде сторено. Ала животът продължаваше. Ярката дневна светлина проникваше през процепите и образуваше шарки по пода на салона, а жестът в памет на Франсоаз, която най-сетне бе намерила покой, изглеждаше безсмислен и някак фалшив. Не слънцето и топлината й бяха навредили, а най-близките й, които не си бяха дали труда да я разберат, да й обърнат малко повече внимание, да я избавят от самотата.
	Гастон беше наредил да поднесат храна в трапезарията, защото никой от нас не беше сложил залък в уста. От любезност към него седнахме на масата, въпреки че изобщо не бяхме гладни. В Рене се наблюдаваше невероятна промяна, разкриваща друга страна на характера й. Тя ми разказа как сутринта с Пол обиколили с колата всички ферми в радиус от десет километра и разпитвали за детето, върнали се в замъка в дванайсет и половина. „Странно е — помислих си — как също като войната внезапната смърт поражда съчувствие.“ Предизвикателната чувствена Рене се беше преобразила в нежна, блага и съобразителна жена, изгаряща от нетърпение да помогне на всички — предложи да приготви легло за момиченцето в стаята на Бланш, за да не бъде само, или да го вземе при себе си, изяви желание да я доведе от къщичката на Жюли; готова беше на всичко, та внезапната загуба да не е толкова мъчителна за Мари-Ноел.
	— Мисля, че няма да се изплаши — промълвих. — Нямам обяснение, но смятам, че е подготвена.
	Само преди няколко часа Рене щеше да заяви, че малката е ужасно разглезена, готова е на всичко, за да бъде център на вниманието, и трябва да бъде сурово наказана, но сега каза само, че децата сомнамбули не бива да спят сами.
	След малко отиде в стаята си, аз останах в трапезарията и се замислих. Повиках Гастон и го изпратих да каже на Жюли за смъртта на Франсоаз и че я моля да съобщи на Мари-Ноел вестта за трагедията.
	Той се поколеба, после промърмори:
	— Свещеникът е при госпожа графинята. Сега ли искате да се срещнете с него или по-късно?
	— Откога е тук?
	— Госпожа графинята изпратила да го повикат веднага след като Шарлот й казала за злополуката.
	— Кога е дошъл?
	— Не знам, господин графе. Като се върнахме, разбрахме за нещастието, но нищо повече — жена ми и двете прислужници бяха изпаднали в истерия и говореха несвързано.
	— Веднага ще се видя със свещеника. Но преди това кажи на Жермен, че я викам.
	Лицето на Жермен беше подпухнало от плач, а като ме видя, отново се разрида. Изминаха няколко секунди, преди да се овладее.
	— Дръж се, ако искаш да ни помогнеш — рекох й. — Иначе и на нас ще ни е по-трудно. Ще те питам нещо. Знаеше ли, че тази сутрин съпругата ми е станала от леглото и се е облякла?
	— Не, господин графе. В девет часа й занесох закуската, тя още лежеше. Не поиска да й приготвя дрехи, не спомена, че ще става. Госпожица Бланш ме изпрати в селото да питам дали някой е видял детето, а като се върнах, отидох направо в кухнята. Повече не видях жива госпожа Жан…
	Отново се просълзи, аз й казах да си върви и да изпрати Шарлот при мен.
	След малко възрастната прислужница прекрачи прага на трапезарията; веднага забелязах, че няма и следа от истерията й. Изражението й беше невъзмутимо, в изпъкналите й очички долових предизвикателство. Запитах я направо, без всякакви предисловия:
	— След като тази сутрин всички излязохме да търсим детето, ти разговаря ли с госпожа Жан?
	За миг тя се поколеба, после отговори:
	— Да, господин графе. Отбих се при нея, докато закусваше, та да я поуспокоя.
	— Какво й каза?
	— Ами че то нямаше много за казване, господин графе. Рекох и да не се ядосва, защото скоро ще намерят Мари-Ноел.
	— Изглеждаше ли много разтревожена?
	— Повече се притесняваше за душевното състояние на малката, господин графе. Внушила си беше, че Мари-Ноел не я обича. Каза ми: „Много е привързана към баща си и към Бланш, затова не обръща внимание на майка си.“ Точно тъй каза.
	— А ти какво отговори?
	— Казах й истината, господин графе — че когато един баща обожава дъщеря си, както вие обожавате Мари-Ноел, за майката винаги е трудно. Знам го, защото една моя леля имаше същите ядове. Още по-лошо стана, когато дъщеря и поотрасна — с баща й станаха неразделни, а леля ми я вкараха в лудницата.
	— С подобни бръщолевения ли си искала да я успокоиш?
	— Ако щете вярвайте, мъчно ми беше за нея, господин графе. Знаех колко самотна се чувства понякога.
	Запитах се какви ли още злини и пакости е причинила на обитателите на замъка сега и в миналото тази двулична жена.
	— Знаеше ли, че госпожа Жан е възнамерявала да стане?
	Тя отново се поколеба, после смотолеви:
	— Не ми каза нищо конкретно. Заяви само, че не й се стои сама в стаята, без да има кой да й извести какво става. Попита дали свекърва й е будна. Отвърнах, че тази сутрин се е поуспала, а госпожа Жан промърмори, че може би графинята ще подскаже къде може да е отишла малката. Взех подноса и отидох да се занимая с прането и гладенето. Не знаех, че повече няма да видя госпожа Жан. — Поклати глава, въздъхна, закърши пръсти, но скръбта й беше престорена, за разлика от искрените сълзи на Жермен.
	— В колко часа се събуди майка ми?
	Шарлот се позамисли:
	— Не знам с точност, господин графе. Мисля, че беше малко преди десет. Позвъни, обаче като отидох в стаята й, каза, че не иска закуска. Съобщих й за Мари-Ноел. Тя сви рамене, не прояви никакъв интерес. Седна на нейното си кресло, аз й оправих леглото, после пак слязох в гладачницата. Бях там, когато стана нещастието. С жената на Гастон чухме как краварката изпищя, изтичахме навън… другото вече го знаете.
	Тя сведе глава, сякаш беше обладана от силна скръб. Казах й, че е свободна, но преди да излезе, попитах:
	— Как реагира графинята, когато й съобщи за трагедията?
	Шарлот спря, обърна се и ме погледна:
	— Беше потресена. Изплаших се да не й прилошее, затова изпратих да повикат свещеника. Страхувах се да й дам обичайното, нямаше да е разумно, нали разбирате?
	— Да.
	Изчаках я да излезе, качих се на горния етаж и през гардеробната и банята влязох в спалнята на Франсоаз. И тук някой беше затворил кепенците и прозореца. Леглото не беше оправено, само завивките бяха отметнати. Приближих се до прозореца, отворих го, също и кепенците. Первазът ми стигаше до хълбока. Възможно беше да седнеш на него, да се наведеш и случайно да политнеш надолу. Възможно, но малко вероятно. И все пак се беше случило… Отново затворих кепенците и прозореца. Огледах се, ала нищо не подсказваше за трагедията; излязох, тръгнах по коридора и се изкачих по стълбището, водещо към стаята в кулата.


>	Двайсет и първа глава

	Не почуках. Отворих вратата и влязох. И тук кепенците бяха затворени, през спуснатите завеси не проникваше никаква светлина. Лампата на нощното шкафче и друга, на масата до печката, бяха включени, фактът, че в четири следобед през този топъл есенен следобеден ден слънцето още грееше ярко, не беше от значение за стаята в кулата, която винаги тънеше в мрак, винаги беше барикадирана срещу деня.
	Кученцата ги нямаше, чуваха се само тихият глас на свещеника, който се молеше, и шепотът на старицата. Държаха броеници; свещеникът беше коленичил, свел бе глава. Графинята седеше на любимото си кресло, беше се привела, брадичката й се опираше в гърдите й. И двамата не помръднаха, когато влязох, ала забелязах как старицата за миг стисна юмрук и още по-пламенно продължи да се моли.
	Останах прав и зачаках да свършат. Тихият монотонен глас на свещеника действаше успокояващо, дори приспивно; хрумна ми, че именно това е целта на молитвите, независимо дали са за живите или за мъртвите. Духът на Франсоаз, просната на болничното легло, не желаеше да му напомнят за случилото се с нея в света, който беше напуснала, а съзнанието на старицата, повтаряща думите на свещеника, не биваше да бъде пробудено внезапно. Интонацията напомняше жужене на пчела сред венчелистчета на цвете, нервите ми, опънати до скъсване, постепенно се отпуснаха, настроиха се към атмосферата и темпото на тази стая, лишена от живот.
	След като беше прочетена последната молитва и бе произнесено последното „Амин“, за няколко секунди настъпи тишина, после старият свещеник с лице на младенец бавно се изправи, приближи се до мен, подаде ми ръка:
	— Сине мой, с майка ви се молихме за вас, та дано Бог ви даде смелост и подкрепа в този тежък миг.
	Благодарих му, той не пусна ръката ми, а окуражаващо я потупваше, лицето му изразяваше състрадание към мен, същевременно изглеждаше ведро и спокойно. Завиждах му за целенасочеността, за вярата, че всички люде са блудни синове и дъщери, залутани агнета, които Добрия пастир ще приобщи към стадото, към лоното на църквата, независимо какви са греховете им.
	След като ми изказа съболезнованията си, той премина към онова, което смяташе, че е най-важно за мен, и попита дали искам да съобщи на Мари-Ноел трагичната вест за смъртта на майка й. Отговорих, че съм помолил Жюли да й го каже, но го помолих да остане и да помогне на Бланш и Пол за уреждането на траурната церемония.
	— Знаете — каза той, — че по всяко време съм на ваше разположение, готов съм да направя всичко според възможностите си за вас и госпожа графинята, за момиченцето и за всички в замъка.
	Благослови ни, взе книгите си и излезе. Със старицата останахме сами. Не продумах. Тя също. Не я погледнах. Изведнъж, подчинявайки се на внезапен импулс, прекосих спалнята, дръпнах тежките завеси. Отворих прозорците и кепенците, в стаята нахлуха въздух и светлина. Изгасих лампите… и беше ден. Застанах до креслото, загледах старицата; късното следобедно слънце безмилостно осветяваше лицето й, нищо не оставаше скрито — нито пепелявия оттенък на кожата й, нито подпухналите клепачи и страните й, покрити с мрежица от спукани капиляри, нито двойната й брадичка, а когато вдигна ръка да заслони очите си от светлината, ръкавът на черната й вълнена дреха се смъкна, видях следите от убожданията със спринцовката.
	— Какво правиш? Опитваш се да ме ослепиш ли? — сопна се тя и се приведе, опитвайки да избегне светлината. Броеницата и требникът й паднаха на пода, вдигнах ги, подадох й ги, застанах пред прозореца.
	— Какво се случи? — попитах.
	— Какво се случи ли? — повтори тя, вдигна глава и се втренчи в мен, ала не виждаше очите ми, защото бях в сянката. — Откъде да знам, след като съм затворничка в тази стая и дори да позвъня, никой не идва? Реших, че си дошъл да ми кажеш какво е станало, не да ме разпитваш. — Замълча за миг, после добави: — Затвори кепенците и спусни завесите. Знаеш, че мразя светлината.
	— Няма!
	Старицата направи кисела физиономия, сви рамене:
	— Както желаеш. Заповядах на Гастон да затворят всички прозорци в знак на траур. Предполагам, че е изпълнил нареждането ми. — Облегна се на креслото, пъхна броеницата между страниците на требника, сякаш да отбележи докъде е стигнала, остави го на масичката. — Отецът си отиде, ще кажа на Шарлот да доведе кучетата. Не знам защо, но в негово присъствие винаги се държат безобразно. Защо стоиш прав? Вземи си стол, ела по-близо.
	Вместо да седна, коленичих до креслото й, сложих ръка на страничната облегалка. Графинята ме наблюдаваше, лицето й беше като маска.
	— Какво й каза? — попитах.
	— На кого? На Шарлот ли?
	— На Франсоаз.
	Тя не помръдна, но забелязах, че престана да подръпва ресните на шала си.
	— Какви ги говориш? — попита. — Не съм я виждала отпреди няколко дни, откакто се разболя и Льобрен й препоръча да не става от леглото.
	— Лъжеш. Била е при теб тази сутрин.
	Старицата не очакваше този отговор. Забелязах, че се вцепени.
	— Кой ти каза? — процеди. — Кой се е раздрънкал?
	— Никой не ми е казал. Знам го. — Нарочно говорех тихо, нито тонът, нито думите ми бяха обвинителни.
	— Тя дойде ли в съзнание? Каза ли ти нещо, преди да умре? — безцеремонно попита графинята.
	— Не. Изобщо не дойде в съзнание.
	— Защо питаш тогава? Дори да е идвала тук сутринта, има ли значение?
	— Искам да знам как и защо е умряла!
	Тя махна с ръка:
	— Какъв е смисълът? Никой не знае какво се е случило. Завил й се е свят и е паднала. Берта я е видяла, като е минавала с кравите през парка, нали? Така обясни Шарлот. Не казаха и на теб същото?
	— Да — отговорих, — поднесоха ми същата версия. Също и на Бланш, на Пол и на Рене. Както и на лекарите в болницата. Само че аз не вярвам.
	— Какво е станало според теб? — заядливо попита тя.
	Втренчих се в безизразното й лице:
	— Мисля, че се е самоубила. И ти си на същото мнение.
	Очаквах да избухне, да отрича, да ме обсипе с обвинения… или изведнъж да рухне, да признае вината си, да моли за съчувствие. Но тя само сви рамене, усмихна се и равнодушно промърмори:
	— Дори да го мисля, какво от това?
	Отговорът й — студено и безцеремонно пренебрегване на смъртта на едно човешко същество, потвърди всичко, от което се страхувах. От самото начало бях усетил безразличието й към Франсоаз, но и нещо друго, останало неизречено — силното желание снаха й да умре. Каквато и да беше причината — ревност, злоба, алчност, едно беше напълно ясно — графинята е искала да отстрани Франсоаз и е вярвала, че и синът й желае същото. Тежката бременност можеше да причини смъртта на натрапницата, но днешната трагедия беше довела до по-бързо разрешаване на въпроса. Старицата не изпитваше дори капчица жалост, нито угризения на съвестта, че Франсоаз — нещастна и непрекъснато пренебрегвана — може би не е имала желание да живее, затова се е поддала на импулса да сложи край на живота си. Смъртта и или раждането на наследник означаваше избавление от бедността, затова майката на Жан чувстваше само облекчение, че нещата са се уредили.
	— Важно е едно — продължи тя. — Никой няма да те обвини. Не беше тук, когато се е случило. Затова престани да ровиш и го забрави. Постарай се да изиграеш правдоподобно ролята си на скърбящ съпруг. — Приведе се, с длани обгърна лицето ми. — Закъснял си с угризенията, както ти казах и онази вечер. Сега пък аз ще те попитам нещо. Ако си вярвал, че Франсоаз няма да умре при раждането, защо заложи на смъртта й?
	— За какво говориш? — избърборих.
	— Ден след завръщането си от Париж си телефонирал в „Карвале“. Шарлот ми каза — както обикновено е подслушвала по деривата в стаята на Бланш, после ми предаде разговора. Веднага разбрах, че си приел безсмислените им условия, като си заложил на евентуалната зестра на Франсоаз. Без увеличаване на капитала начинанието ти беше обречено на провал, очакваше те разорение. Нищо чудно, че на следващия ден те хвана страх, затова отиде в банката във Вилар да прегледаш брачния договор. Можеше да не биеш път дотам; в библиотеката има копия от всички документи, стига да си беше направил труда да ги потърсиш. Но ти беше много по-приятно да отидеш във Вилар, нали? Имаш любовница в градчето. Сам ми го призна вечерта, когато се върна.
	Последователността на събитията беше очевидна и не можеше да бъде отречена. Вече нямаше значение, че мотивите ми са били изтълкувани погрешно.
	— Франсоаз знаеше за неизгодния договор — промълвих. — Не го скрих от нея. Казах и истината.
	— Истината ли? — Погледът на старицата беше циничен, безмилостен. Нямаше и следа от страха и болката, които снощи бях зърнал в очите й. Все едно никога не ме беше молила да й помогна, сякаш изобщо не бе страдала. — Всички казваме истината, когато ни е изгодно. Тази сутрин Франсоаз беше откровена с мен. О, да, имаш право, наистина разговаряхме! Предполагам, че аз съм последната, която я е видяла жива. Като дойде при мен, беше облечена, готова да се включи в издирването на детето. Попита какво е разтревожило Мари-Ноел, защо е избягала. „Защо ли? — казах й. — Защото се страхува, че ще бъде изместена. На никого не допада да загуби позициите си. Малката не иска нито теб, нито бебето.“ Думите ми сякаш отприщиха порой. Жена ти заяви, че никога не е била щастлива тук, че я е измъчвала носталгията по родния дом, че е била самотна и че вината е само моя, защото от самото начало съм била против нея. Добави, че никога не си я обичал. Казах й, че има право. „Дори сега иска само парите ми!“ — възкликна тя. „Естествено“ — отвърнах. Тя помълча, после попита дали желаеш смъртта й, за да се ожениш за друга. Отговорих й, че не знам, и добавих: „Жан харесва жените. Любил се е с Рене тук, под носа ти, има любовница във Вилар.“ Франсоаз измънка, че е подозирала и едното, и другото, и че вниманието, което й обръщаш през последните дни, е само хвърляне на прах в очите. „Не само Мари-Ноел не ме иска, така ли? Трън съм в очите и на вас с Жан и Рене, и на онази жена във Вилар.“ Казах й да престане да разиграва сцени, да се вземе в ръце и да си отиде в стаята. Това е всичко. Не разменихме нито дума повече. Тя поиска да чуе истината и я научи. Ако не е имала смелост да я понесе, това не ме засяга. Няма как да разберем дали се е хвърлила от прозореца, или е паднала, защото й е прилошало, но всъщност е без значение. Резултатът е един и същ. А ти получи каквото искаше.
	— Не! — извиках. — Не…
	Отблъснах я, изведнъж изражението й се промени, на лицето й се изписа смайване и страх, а внезапното й преобразяване от цинична властна жена в изплашена старица, предизвикано от гнева ми (нямаше как да разбере, че се гневях не на нея, а на себе си), ми подсказа, че обясненията са излишни, че каквото и да й кажа, няма да ме разбере. Жестоката й откровеност беше погубила Франсоаз, но тя го беше сторила заради сина си. Нямах право да я обвинявам.
	Станах, изправих се до прозореца, загледах се в парка. „Мили Боже — помислих си, — трябва да има някакъв изход — не за мен, а за старицата, детето, за Пол и Рене.“ Ако Жан дьо Ге е изпитвал омраза и ревност, насърчавал е враждата, действията му можеха да се обяснят с миналото му. Аз нямах подобно извинение. Последвал го бях, защото исках да остана в сянка, да загубя самоличността си.
	Проливният дъжд през нощта беше отнесъл боклуците, натрупани в улука. Върху езика на чудовището-водоливник се беше събрала локвичка. Нещо лъскаво блестеше в улука — празна ампула от морфин, изхвърлена от Шарлот. Запитах се какво щеше да се случи, ако снощи не бях посегнал към спринцовката, а бях останал при старицата, дали щях да проникна до студеното й сърце и да променя хода на събитията. Нямаше да отида във Вилар, Мари-Ноел нямаше да избяга и да легне на дъното на кладенеца. Трагедията щеше да бъде избегната, Франсоаз щеше да е жива. Обърнах се, погледнах жената на креслото:
	— Искам да ми помогнеш.
	— Да ти помогна ли? Как?
	Отново коленичих до нея, хванах ръката й. Каквито и злини да бяха сторени през годините, нямаше как да бъдат поправени от мен, непознатия. Можех само да градя настоящето. Но не сам.
	— Преди малко каза, че съм получил каквото искам — промълвих. — Имаше предвид парите, които ще помогнат да запазим фабриката, да помогнем и на хората от Сен Жил, така ли?
	— Че какво друго? Вече си богат и свободен, можеш да правиш каквото си поискаш. Само това те интересува, нали?
	— Не — отвърнах. — Ти също си много важна за мен. Искам както навремето да бъдеш глава на фамилията, но е невъзможно, докато си пристрастена към морфина.
	Нещо започна да се разпада, пласт след пласт рухна стената, съществуваща около всеки човек, която ни предпазва от нежеланата истина, пречи да чуем предизвикателствата, да видим жестовете на другите; недокоснатата сърцевина за миг се пропука, допирът на дланта, вкопчена в моята, говореше за дългите години на самота, притъпените чувства, циничното отношение към живота, пустото сърце. Докато стисках дланта на графинята, тегобите й сякаш се прехвърлиха върху мен и бремето бе неописуемо тежко. След миг тя отдръпна ръката си, защитната стена отново се затвори около нея, тя се превърна в жена, която поради липса на алтернатива е избрала даден начин на живот, а човекът, коленичил до нея, когото тя мислеше за свой син, искаше да я лиши от единствената утеха, от единственото средство за забвението.
	— Вече съм стара, уморена, безполезна — промълви. — Защо ми отнемаш възможността да забравя?
	— Не знам как се чувстваш, но за мен не си нито стара, нито безполезна. Вчера се справи чудесно с посрещането на гостите. Знаеш ли защо? Защото искаше да стоиш до мен, както стоеше редом с баща ми, да бъдеш същата като преди много време. Не беше само опит да се вкопчиш в миналото или въпрос на гордост и чест; искаше да си докажеш, че си способна да го направиш, че не си зависима от морфина и от Шарлот. И го постигна. Щеше да продължиш да ги надмогваш, ако не бях аз.
	Тя настръхна, изгледа ме недоверчиво:
	— Не те разбирам.
	— За какво мислеше вчера сутринта, след като гостите си тръгнаха?
	— За теб… за миналото. Върнах се назад в годините. Но спомените и мислите ми причиняват болка, тогава на помощ идва морфинът.
	— Аз съм причината да страдаш — прошепнах.
	— И какво от това? Всички майки страдат заради синовете си. Така е устроен животът. Не те обвинявам.
	— Страданието не е част от живота на синовете. Те не понасят болката. Винаги съм бил страхливец и не съм се променил. Затова ми трябва помощта ти — сега и за в бъдеще… необходима си ми много повече, отколкото в миналото.
	Изправих се, отидох в съседната стаичка. Извадих от шкафа кутията с ампулите и спринцовката, върнах се в спалнята, показах ги на старицата:
	— Ще ги взема, за да не ги използваш повече. Може би е опасно да те лишавам от наркотика… Нямам представа. Преди малко каза, че при сключването на новия договор с „Карвале“ съм залагал на вероятността да получа парите на Франсоаз. Сега отново играя хазарт, но рискът е друг.
	Пръстите й се вкопчиха в страничните облегалки, за миг лицето й се изкриви от страх и отчаяние.
	— Няма да издържа, Жан — прошепна. — Не разбираш… Невъзможно е изведнъж да се откажа. Твърде стара и уморена съм. Някога имах воля, не и сега. Ако си искал да престана, защо не ми каза по-рано? Вече е прекалено късно…
	— Не е! — прекъснах я, сложих кутийката на масата. — Подай ми ръце.
	Графинята се подчини, издърпах я от грамадното кресло. Тя се олюля, вкопчи се в бинтованата ми ръка, нетърпима болка се стрелна от пръстите ми до лакътя. Старицата продължи да се обляга на мен, вероятно не осъзнаваше какво страдание ми причинява, ала аз знаех, че ако се отдръпна, тя безвъзвратно ще изгуби увереност, сила, нещо, което в момента й дава смелост.
	— А сега ела с мен в салона — добавих.
	Едрата висока жена стоеше между мен и прозореца, масивното й тяло закриваше светлината, абаносовото разпятие, окачено на шията й, се поклащаше като махало.
	— В салона ли? — повтори. — Защо?
	— Защото си ми необходима — отвърнах. — От днес нататък всеки ден ще слизаш в салона.
	Тя дълго стоя неподвижно, без да се досети, че стиска болната ми ръка. После ме пусна, бавно тръгна към вратата, походката й беше изискана, царствена. В коридора не ме хвана под ръка, а продължи да върви пред мен и отвори вратата на друга стая. Териерите се спуснаха към нея, залаяха пронизително, заподскачаха, за да я близнат.
	Тя се обърна към мен:
	— Така и предполагах. Кучетата не са извеждани. Шарлот ме лъже. Трябва да ги води всеки ден в парка, но явно не го прави. Бедата е, че тук липсва здрава ръка, някой, който да надзирава прислугата. — Кученцата изтичаха към стълбището, ние ги последвахме. — Май чух да казваш на свещеника, че Пол и Рене ще организират погребението.
	— Да.
	— Те не разбират от тези неща. В замъка не е имало погребение, откакто баща ти почина. Всички формалности трябва да бъдат спазени — Франсоаз не беше коя да е, а твоя съпруга, графиня Дьо Ге.
	Изчака ме, докато аз скрих кутийките в моята гардеробна, после влязохме в салона. Пол и Бланш се бяха върнали от болницата; той стоеше до камината, свещеникът беше до него. Рене заемаше обичайното си място на канапето, Бланш — на един стол. И четиримата изумено се втренчиха в нас, свещеникът се окопити едва след няколко секунди и тръгна към старицата, готов да я подкрепи. Тя обаче му направи знак да се отдръпне и се настани на креслото до камината, където винаги седеше Франсоаз. Бланш веднага стана и се приближи до нея.
	— Не биваше да ставаш. Шарлот ми каза, че си потресена от случилото се и си на границата на нервен срив.
	— Шарлот е лъжкиня! — безцеремонно отсече графинята. — А ти не ме учи какво да правя! — Заопипва между гънките на дрехата си за очилата, които висяха на верижка на шията й до разпятието, сложи ги, изгледа ни един по един. — Това е дом в траур, не старчески приют. Снаха ми се спомина. Ще направя всичко необходимо, за да почетем достойно паметта й. Пол, дай ми писалка и няколко листа хартия. Бланш, в най-горното чекмедже на бюрото ми ще намериш списък на хората, които присъстваха на погребението на баща ти. Мнозинството от тях вече не са между живите, но имат роднини. Рене, донеси ми телефонния указател. Отче, моля ви да седнете до мен — ще се наложи да се съветвам с вас относно самото погребение. Жан… — Тя ме погледна и за миг замълча. — В момента помощта ти не ми е необходима. Поразходи се, чистият въздух ще ти помогне да се съвземеш. Ако искаш, вземи териерите. Но преди това се преоблечи, сложи тъмен костюм. Не е редно граф Дьо Ге да носи спортно сако, когато съпругата му е починала.


>	Двайсет и втора глава

	Оставих ги в салона, отидох да се преоблека. После повиках Гастон и му наредих да докара колата през главния вход.
	— Искам да взема Мари-Ноел от фабриката, но ти ще шофираш — добавих.
	Излязохме от селото, автомобилът запълзя нагоре по хълма.
	— Господин графе — каза Гастон, — ние със съпругата ми и всички в замъка ви поднасяме най-искрените си съболезнования.
	— Благодаря.
	— Само кажете, ако можем да ви помогнем с нещо.
	Отново му благодарих. Никой, освен мен не можеше да предизвика положителна промяна в живота на семейството, ала първата ми стъпка беше да лиша от морфин една наркоманка, което можеше да доведе до много по-голяма трагедия от днешната. Можеше, но не бях сигурен. Знаех само, че съм станал хазартна личност като Жан дьо Ге.
	Гастон спря пред портала на фабриката. Наоколо нямаше никого — хората бяха прекратили работа в знак на почит към паметта на Франсоаз.
	Слязох от колата, влязох в двора. Жюли не беше в къщичката си до портала. Предположих, че е в дома на сина си и Мари-Ноел е с нея. Помолих Гастон да почака, тръгнах към къщата на управителя, но вратата беше заключена. Минах по пътеката под прозорците, отидох до кладенеца и надникнах вътре. Вероятно беше дълбок около шест метра. Стълбата беше разнебитена, тук-там стъпенките липсваха, дървото гниеше. Стените бяха влажни и позеленели от плесен. Сред калта на дъното блестяха стъкълца. Невероятно бе, че десетгодишно дете посред нощ е слязло в кладенеца и не му се е случило нищо лошо, ала това беше самата истина.
	Обърнах се и надникнах през прашното стъкло. Одеялата още бяха струпани на пода, където беше лежала Мари-Ноел. Заобиколих сградата, видях, че прозорецът, през който се бях прекачил сутринта, е затворен. Но резето не беше спуснато отвътре, предположих, че след като Бланш си е тръгнала, Жюли е бързала да заведе момиченцето в къщичката си или в дома на сина си.
	Отново отворих прозореца и се прехвърлих през перваза. Също като сутринта застанах до купчината одеяла, стори ми се, че виждам изнуреното личице на спящото дете, наглед неподозиращо болката на действителността, но измъчвано от кошмарен и пророчески сън. Наведох се, докоснах одеялата, изведнъж си спомних гледката, обичайна за Шинон или Орлеан — любопитно облещени поклонници допират мърлявите си длани до стъпало, на което някога е коленичила Девата, сякаш да поемат от камъка добродетелта й. Тогава смятах, че това е глупаво, дори нелепо. И наистина беше. Под одеялото, което докосвах, беше лежало момиченце с развинтено въображение, нищо повече. Извадих писмото, отново прочетох последните редове: „Светата Дева ми казва, че си нещастен и страдаш заради злото, което си сторил в миналото, затова ще се моля греховете ти да се прехвърлят върху мен, защото като по-млада и по-силна, по-лесно ще понеса бремето им. Приятни сънища. Вярвай в Мари-Ноел, която много те обича.“ Прибрах в джоба си парчето хартия. Бях единственият поклонник…
	Излязох през прозореца, прекосих овощната градина с чепатите дървета, чиито клони бяха натежали от ябълки, с полегналите слънчогледи и лозницата, отрупана с гроздове, които никой не береше. Отново излязох на празното пространство между постройките. Вероятно Гастон беше отишъл до къщичките на работниците, за да предупреди, че съм дошъл, защото Мари-Ноел вървеше към мен.
	Изведнъж осъзнах, че не знам какво да й кажа. Смятах, че първо ще се видя с Жюли и тя ще ми каже как детето е приело трагичната вест.
	— Не се смей! — извика ми отдалеч.
	Да се смея ли? Изобщо не ми беше до смях. Спрях, запитах се да не би съзнанието й да се е размътило, като е разбрала за смъртта на майка си.
	— С дрехите на Пиер съм — каза, като се приближи. — Виж — нося пуловера му и черния му гащеризон. Госпожа Ив ме накара да се преоблека, защото роклята ми беше влажна.
	Едва сега забелязах, че е с дрехи, които са прекалено къси — така краката й изглеждаха още по-дълги и по-слаби; вместо елегантните обувки носеше сабо и тътреше крака, за да не се изхлузят дървените чехли.
	— Погледни! По-висока съм от Пиер, а той е на дванайсет години. — Тя протегна ръце, за да покаже, че ръкавите на гащеризона не стигат до китките й.
	— Да, виждам. — Помислих си, че сигурно има нещо, което бащата казва на детето си в подобен случай. Във всеки случай не стои като пън и не обсъжда облеклото на дъщеря си.
	— Не успях да те взема по-рано… — подхванах, но Мари-Ноел ме хвана за ръката и ме прекъсна:
	— Добре, че не дойде. Ела да видиш какво направихме с Пиер. — Поведе ме към една купчина отломки и посочи миниатюрния стъклен замък, който сутринта Бланш бе извадила от джоба й. — Това е нашият замък, а тези тук са къщичките в Сен Жил. Голямото парче стъкло е църквата. Виж, Пиер изкопа пътища. Камъчетата, подредени едно до друго, представляват реката, а огънатото клонче е мостът. Да знаеш само колко хубаво си играем!
	Реших, че Жюли не й е казала за смъртта на майка й. Огледах се за старата селянка или за Гастон, но не ги видях.
	— Къде е госпожа Ив? — попитах.
	— В нейната си къща. Разговаря с Гастон и Андре. Пиер отиде до фермата да донесе прясно мляко. Имаха малко в една кана, обаче аз го изпих цялото. Познай какво обядвахме — пилешко! Госпожа Ив хвана петела, дето все се биеше с другите, и каза, че му е дошло времето за почивка. Той умря храбро в чест на моето посещение.
	Мари-Ноел ме погледна, за да види реакцията ми. Мълчах, опитвах се да измисля как да й съобщя за случилото се.
	— Ще ти кажа една тайна. — Тя понижи глас. — Майката на Пиер вече не живее с тях. Преди няколко седмици избягала в Льо Ман, затова госпожа Ив се грижи за Андре и Пиер и им готви. Много е тъжно едно момче да остане без майка и мъж — без съпругата си.
	Вече бях сигурен, че Жюли не е намерила удобен момент да съобщи на малката, че и нейната майка вече я няма. След миг разбрах, че се лъжа.
	— И нашето положение е почти същото — продължи Мари-Ноел. — И ти се изгори като Андре, само че на теб бързо ще ти мине, а той никога няма да се оправи. Освен това на нас ни остава утехата, че за мама ще се грижат добре. Госпожа Ив ми обясни, че е много по-добре да си в рая с Исус, отколкото в Льо Ман с някакъв монтьор. — Тя се изправи, бръсна пясъка, полепнал по коленете й. — Щом Ернест се върна и каза, че за закарали мама в болницата, знаех какво ще се случи. Сънищата ми почти винаги се сбъдват. Е, поне е било нещастен случай. В съня ми ние се опитвахме да я убием нарочно. Как е паднала от прозореца?
	— Не знам — промълвих. — Никой не знае.
	— Аз ще разбера. Ако знаем истината, мама ще получи утеха в рая.
	Тя взе стъкления замък, пъхна го в джоба си, отново ме хвана за ръката, тръгнахме към къщичката до портала и видяхме насреща си Жюли и Гастон. Старицата носеше дрехите на малката.
	— Вече са сухи — извика й. — Ела да се преоблечеш. Не можеш така да се върнеш в замъка. Хайде, побързай. — Подаде на Мари-Ноел дрехите, накара я да влезе в къщичката, после се обърна към мен и прошепна: — Държа се много смело. Можете да се гордеете с нея.
	— Случи се внезапно — казах. — Още не е усетила болката.
	Жюли ме изгледа състрадателно както сутринта, когато стояхме до спящото дете.
	— Изглежда, малко познавате децата, господин Жан, та си мислите, че щом не плачат, не чувстват нищо. Обаче грешите. — Говореше бързо, все едно искаше да защити детето от несправедливите ми обвинения. След миг се сепна и добави: — Простете ми за откровеността. Истината е, че днес дъщеря ви спечели сърцата на всички ни… Господин графе, моите съболезнования за тежката ви загуба — добави с тон, с който портиерката на фабриката се обръща към господаря на замъка. Кимнах, благодарих й. После отново й заговорих като на приятелка:
	— Днес много ни помогна, Жюли. Реших, че само ти можеш да съобщиш на Мари-Ноел за трагедията, и се оказах прав.
	— Всъщност не аз, а тя ни го съобщи. Честно казано, не вярвам в сънищата, господин Жан. Обаче децата, също като животните, са близо до Бог. — Тя се загледа в къщата и кладенеца, после добави: — Сигурно ще докарате госпожа Жан едва когато приключи разследването.
	— Разследване ли?
	Тя кимна:
	— Така се прави в подобни случаи. Предполагам, от полицията вече са се обадили в болницата. Дано свърши по-бързо, тия неща са доста неприятни.
	Бях толкова потресен и объркан, че изобщо не ми беше хрумнало за необходимостта от разследване. Разбира се, Жюли имаше право.
	— Не знам какво са уредили Пол и Бланш — казах. — Оставих всичко на тях.
	Мари-Ноел излезе от къщичката, целуна Жюли и се сбогува с нея, Гастон ни закара обратно в замъка. Щом минахме през портата, видях, че на алеята са спрели няколко автомобила.
	— Това е колата на доктор Льобрен — посочи малката, — а онази е на господин Талбер. Не знам другите на кои хора са.
	Името Талбер ми беше познато — той беше адвокатът, чийто подпис носеше писмото, което бях намерил в сейфа. Несъмнено той се занимаваше с финансовите дела на семейството. Едва когато слязохме, видях, че зад волана на единия автомобил седи униформен шофьор.
	— Това е колата на полицейския комисар — промърмори Гастон. — Сигурно е пристигнал от Вилар заедно с господин Талбер и докторите.
	— Защо са дошли? — обади се Мари-Ноел. — Няма да арестуват никого, нали?
	— Такъв е законът, когато има нещастен случай — обясних. — Трябва да се срещна с тях. Иди при Жермен и я помоли да ти почете.
	— Жермен се запъва, като чете. Не се безпокой за мен. Обещавам най-тържествено, че повече няма да създавам неприятности.
	Изчаках я да влезе и се обърнах към Гастон:
	— Предполагам, комисарят ще пожелае да разпита жена ти. Тя е била тук, когато е станала злополуката.
	— Да, господин графе.
	Изглеждаше неспокоен, аз също бях като на тръни. Кошмарният ден още не беше свършил. Влязох в замъка, чух гласове, отворих вратата на салона. Разговорите секнаха, всички се обърнаха да ме погледнат. Познах доктор Льобрен и доктор Мутие от болницата. Видях дребничък широкоплещест мъж с прошарена коса — вероятно адвокатът Талбер, и друг човек, за когото предположих, че е началникът на полицията.
	Първата ми мисъл беше за графинята. Огледах се и видях, че още седи на креслото до камината. Не изглеждаше уморена, изражението й бе твърдо и непоколебимо, осанката й — величествена; в сравнение с нея всички останали изглеждаха дребни и незначителни.
	— Това е синът ми, господине — каза на комисаря, после се обърна към мен: — Господин Льомот е дошъл от Вилар, за да зададе необходимите въпроси.
	Тримата пристъпиха към мен, за да изразят съболезнованията си.
	— Много съжалявам, че се налага да ви безпокоя в такъв момент, господин графе — промърмори полицаят.
	— Потресен съм от случилото се — заяви адвокатът. — Позволете да ви бъда от помощ в това изпитание.
	— Трудно ми е да намеря думи, с които да изразя скръбта си — промълви Льобрен.
	Благодарих, стиснахме си ръце — жестове на учтивост, които запълниха неловката пауза преди началото на разпита. После комисарят се обърна към мен:
	— Господине, доктор Льобрен и доктор Мутие ми съобщиха, че съпругата ви е трябвало да роди след няколко седмици, а напоследък била доста изнервена. Така ли е?
	— Вярно е — отговорих.
	— Може би се е страхувала.
	— Да, струва ми се…
	— Позволете едно уточнение, господин комисар — намеси се адвокатът. — Господин графът и съпругата му с нетърпение очакваха раждането на детето. Надяваха се на син.
	— Естествено — каза полицаят. — Всички родители искат наследник.
	— Вярно е, особено при този случай, защото според условията на брачния договор раждането на момче щеше да означава незабавно увеличаване на доходите, и то най-вече на господин графа. Веднъж жена му ми довери, че се страхува да не го разочарова… и не само него, а цялото семейство. Предполагам, че затова беше толкова неспокойна.
	— Пресилено е да се твърди, че се е страхувала, господин Талбер — обади се графинята, всички се обърнаха към нея. — Снаха ми нямаше повод да се бои от когото и да било в този дом. Не сме толкова зависими от брачния договор, че да разчитаме само на нейната зестра. В крайна сметка семейството на покойния ми съпруг притежава този имот от триста години, нали?
	Адвокатът се изчерви:
	— Нито за миг не съм намекнал, че върху госпожа Жан е бил упражняван натиск. Истината е, че положението беше деликатно, а тя знаеше, че ако роди син, финансовото състояние на цялото семейство ще се подобри.
	Комисарят се обърна към доктор Льобрен, който се поколеба, погледна графинята, после мен.
	— Госпожа Жан много искаше бебето да е момче. При последното ми посещение миналата седмица говореше само за това. Несъмнено притеснението още повече е опънало нервите й.
	— Накратко — каза полицаят, — госпожа Дьо Ге е била склонна към истерия. Извинете, господине, само искам да се уверя, че съпругата ви е била на ръба на нервна криза — състояние, което би могло да предизвика силен световъртеж. Съгласен ли сте, докторе?
	— Разбира се, разбира се.
	— А вие, господине?
	— Може би… — измънках. — Франсоаз беше разтревожена и за дъщеря си. Знаете ли, че сутринта детето изчезна?
	— Господин Пол дьо Ге и госпожица Бланш ми разказаха за случилото се. Радвам се, че сте открили малката. Твърдите, че за последен път сте видели жена си сутринта, преди да се включите в издирването, така ли?
	— Да.
	— Беше ли много разтревожена?
	— Не повече от всички нас.
	— Предложи ли да ви придружи, за да търсите детето?
	— Не.
	— Останала е да чака да се върнете и да й съобщите, че малката е била намерена.
	— Точно така.
	— Излиза, че в замъка са били само готвачката и двете прислужници — Шарлот и Жермен; Жермен е приготвила закуска на госпожа Жан, после е отишла в селото по поръчение на госпожица Бланш… Разбира се, и госпожа графинята е била тук, но в стаята си. Огледах мястото, на което е паднала съпругата ви — добави, обръщайки се към мен. — Ще ми разрешите ли да се кача в спалнята й?
	— Разбира се.
	— Вече разпитах краварката Берта. Видяла жена ви да се надвесва от прозореца, все едно посягала към нещо, после според Берта размахала ръце и паднала. Берта завикала за помощ, готвачката и Шарлот я чули и изтичали навън. Готвачката телефонирала на болницата във Вилар да изпратят линейка. Доктор Мутие ми разказа останалото. Искам да се уверя, че след Жермен никой не е влизал в стаята на младата графиня.
	— Може Шарлот да се е отбила при нея — намеси се Рене.
	— Позвънете й да дойде, ако обичате, господине.
	— Шарлот е моя лична камериерка, аз ще я повикам! — заяви графинята, протегна ръка да дръпне шнура за звънеца. — Тя ми съобщи за нещастието. Беше изпаднала в истерия. Също като другите две жени, предполагам. Боя се, че няма да ви бъде полезна. Всички от прислугата са такива — губят си ума по време на криза!
	Когато Гастон влезе, тя му каза, че комисарят иска да разпита Шарлот.
	— Не разбирам — обади се Пол — защо е толкова важно да се разбере какво са казали на снаха ми Жермен или Шарлот. Няма връзка с факта, че й се е завил свят и е паднала от прозореца.
	— Господине, давам си сметка какъв жесток удар е понесло семейството ви. Но според закона трябва да събера доказателства, че смъртта на младата графиня е била нещастен случай. За съжаление много често не е така.
	Рене потрепери, пребледня като платно:
	— Какво намеквате?
	— Госпожо — меко каза комисарят, — когато някой е на ръба на нервен срив, е способен на необмислени постъпки. Не твърдя, че случаят е такъв. Както вече казах, според мен става въпрос за внезапен пристъп на световъртеж. Мой дълг е обаче да го докажа.
	— Намеквате, че снаха ми нарочно се е хвърлила от прозореца ли? — намеси се Бланш.
	— Възможно е, мадам. Трябва да проверя всяка вероятност.
	Внезапно настъпи тишина; докато гледах лицата им, изкривени от тревога, ми хрумна, че тишината е изпълнена с неизречени опровержения, породени от угризенията им, че всеки може да е допринесъл за смъртта на Франсоаз. Бланш й е отнела обичта на Мари-Ноел; Пол непрекъснато и е натяквал за условията на брачния договор, Рене не я е било грижа какво страдание ще й причини, ако разбере за любовната й връзка с Жан; графинята я е лишила не само от нежността на съпруга й, но и от подобаващото й място като господарка на замъка. И четиримата бяха виновни за душевното състояние на Франсоаз, което може би я беше тласнало към смъртта.
	Появата на Шарлот поразсея напрежението.
	— Викали сте ме, госпожо графиньо — измънка тя. Физиономията й беше на човек, несправедливо обвинен в някакво прегрешение, изглеждаше доста неспокойна.
	— Да, Шарлот. Господин комисарят иска да ти зададе няколко въпроса.
	— Интересува ме дали тази сутрин сте разговаряли с младата графиня — каза полицаят.
	Шарлот гневно ме изгледа — сигурно си помисли, че я разпитват, защото съм се оплакал от нея. Смяташе, че съм разказал как е отишла в спалнята на Франсоаз и сега ще я мъмрят.
	— Бях при госпожа Жан само няколко минути — избърбори. — И не съм клюкарствала, ако искате да знаете. Господин графът греши, ако мисли, че съм искала да създам неприятности. Изобщо не споменах за разговора по телефона.
	Комисарят наостри уши:
	— Какъв разговор по телефона?
	Шарлот разбра, че е сгрешила. Негодуващо погледна господарката си, после мен. В стремежа си да прикрие предишните си прегрешения, се беше насадила на пачи яйца.
	— Извинявайте… — смотолеви. — Помислих си, че господин графът ме обвинява за нещо. Случайно чух един негов разговор с Париж, обаче и думичка на казах на госпожа Жан, за да не се разтревожи още повече. Знам си мястото в тази къща.
	Всички се втренчиха в мен, лицата им — от подозрителната физиономия на Рене до смутеното изражение на доктор Льобрен, издаваха заключението, до което са стигнали след злостното изявление на прислужницата. Първа заговори графинята:
	— Разговорът на сина ми е бил делови и няма връзка с трагичния инцидент.
	Комисарят деликатно се покашля:
	— Не желая да обсъждаме финансовите дела на господин графа, мадам, но ме интересува всичко, което би могло да предизвика влошаване на психическото състояние на съпругата му. — Обърна се към мен и добави: — Тя знаеше ли за телефонния разговор?
	— Да — отговорих.
	— Не е била разстроена от него, така ли?
	— Не. Разговорът беше делови във връзка с един договор.
	Полицаят продължи да разпитва Шарлот:
	— Защо смятате, че разговорът с Париж би могъл да обезпокои младата графиня?
	Шарлот, която вече се беше наежила, изтълкува резкия му тон като упрек към нея. Отново злобно ме изгледа и процеди:
	— Попитайте господин графа, не мен!
	— Не разбирам накъде биете, господин комисар! — намеси се Пол. — Брат ми поднови договора с парижката фирма „Карвале“, която изкупува голяма част от продукцията на фабриката ни. Всички с радост посрещнахме новината. Ако не беше успял, щеше да се наложи да закрием предприятието, а сега имаме сигурност поне за следващите шест месеца. Снаха ми също беше щастлива от благоприятния развой на събитията…
	Талбер, който изглеждаше безкрайно озадачен, го прекъсна:
	— Далеч съм от мисълта да ви противореча, господине, но явно не сте наясно с фактите. Тази сутрин получих новия договор от „Карвале“, който значително се различава от предишния и условията определено са неизгодни за вас. Честно казано, много се учудих, когато го прочетох. После се случи… трагедията и въобще забравих за договора, но след като вече стана въпрос… — Той ме погледна и добави: — Може би госпожа Жан се е разтревожила, че ще фалирате… разбрала е колко зависите от това дали ще ви се роди наследник.
	Пол изумено се втренчи в него:
	— Какви ги говорите? Как така договорът е бил неизгоден? Условията са в наша полза…
	— Не — прекъснах го. Забелязах, че комисарят няколко пъти погледна часовника си. Обърканите финансови дела на семейство Дьо Ге не го интересуваха. — По-късно ще обясня на брат си подробностите — побързах да добавя. — Уверявам ви, че съпругата ми ни най-малко не се обезпокои от новите условия. Споделих с нея проблемите, тя ме поздрави, че няма да затворим фабриката. Нямам какво повече да кажа. Когато пожелаете, ще ви заведа в стаята й.
	— Благодаря, господине. — Той отново се обърна към Шарлот: — Естествено младата графиня е била обезпокоена от изчезването на дъщеричката си, но мислите ли, че е била в обичайното разположение на духа?
	Прислужницата сви рамене, намусено промърмори:
	— Де да знам… Госпожата често изпадаше в депресия. Каза ми, че онзи ден й станало много мъчно, задето са се счупили любимите й порцеланови статуетки. Много си пазеше тия фигурки, даже сама ги бършеше от прах, не даваше друг да ги пипа. „Поне те са си само мои — казваше. — Нямат нищо общо със замъка.“
	Злъчното и изявление беше удар срещу всички ни, порицание на живота в този дом. Питах се дали също като мен полицаят си представя Франсоаз като нещастна жена, която се вкопчва във вещите, донесени от бащиния й дом, защото е самотна и пренебрегвана, защото всички се интересуват само от наследството й.
	Комисарят поиска да огледа спалнята, заведох го на горния етаж, другите останаха в салона. Докато вървяхме по коридора, той каза:
	— Искрено съжалявам, че ви създавам неудобства в такъв тежък момент, господине.
	— Не е необходимо да се извинявате. Напротив, проявявате забележително разбиране.
	— Странно е, че след подобна трагедия най-близките на покойника се чувстват като подсъдими. Питат се дали вината е тяхна и дали са могли да предотвратят нещастието. В случая смятам, че отговорът е отрицателен. Всички близки на жертвата са били извън дома. Случилото се наистина е много тъжно, но никой не бива да се чувства отговорен. Единствената виновница може би е дъщеричката ви, ала тя никога няма да разбере.
	Влязохме в спалнята, веднага видях, че някой е отворил кепенците и прозореца. Мари-Ноел се беше надвесила навън, с една ръка се държеше за рамката, главата й не се виждаше. Комисарят ахна. Хванах го за рамото. Първата ни реакция беше да се втурнем към прозореца, но имаше опасност да стреснем малката и тя машинално да отслаби хватката си. В продължение на десетина секунди, които ми се сториха цяла вечност, не помръднахме. После Мари-Ноел се смъкна надолу по перваза, стъпи на пода, обърна се към нас; очите й сияеха, косата й беше разчорлена.
	— Взех го! — възкликна. — Беше паднал на каменния перваз под прозореца.
	Бях обезумял от страх, не можех да произнеса нито дума, само се взирах в малката, която не осъзнаваше, че животът й е бил на косъм. Държеше нещо, което приличаше на парцал за прах. Полицаят се окопити пръв.
	— Какво си взела, милинка? — попита тихо.
	— Медальонът на мама, който татко й донесе миналата седмица от Париж. Сигурно е тръскала през прозореца парцала, както прави винаги, и медальонът се е закачил за него. Навярно щеше да си остане там, ако не го бях видяла, като се наведох. — Пристъпи към нас и добави: — Вижте, иглата се е забила в плата. Мама можеше да повика Гастон и да го помоли да й вземе бижуто, обаче е нямала търпение и си е помислила, че сама ще го достигне… — Погледна комисаря: — Религиозен ли сте, господине?
	Той изумено я изгледа и промълви:
	— Ами… да.
	— Татко не вярва в Бог. Но аз намерих медальона, защото се помолих на Светата Дева. Казах й: „Докато беше жива мама, често я пренебрегвах. Помогни ми сега да направя нещо за нея.“ Светата Дева ми каза да се кача на прозореца и да погледна надолу. Признавам, че ме беше страх, обаче го направих и ето какво стана! Не знам как това ще помогне на мама, но сега, когато е в рая, тя може би иска дъщеря й да носи медальона, вместо да остане захвърлен и забравен на перваза.


>	Двайсет и трета глава

	Преди да си тръгне, комисарят ме увери, че е събрал достатъчно доказателства в полза на предположението за нещастен случай, и ме помоли да отида в полицейското управление следващия ден в единайсет часа. Отново изказа съболезнованията си, отново му благодарих. След малко той потегли с колата си, двамата лекари го последваха. Адвокатът обаче остана. Извини се, задето в такъв момент ни се натрапва, и добави:
	— Позволявам си да повдигна въпроса, господин графе, защото от брат ви разбрах, че той няма представа за условията в новия договор с „Карвале“. Реших, че ако поговорим, положението ще се изясни.
	— Единственото решение е брат ми да прочете договора, когато пожелае. Разполагам с копие от документа.
	Пол се поколеба, после смотолеви:
	— Извинявай, че те занимавам с тези подробности тъкмо сега, но вината не е моя. От господин Талбер разбрах, че новият договор е неизгоден за нас. Да разбирам ли, че всичко, което наговори пред мен и Жак след завръщането ти от Париж, е било лъжа?
	— Да — отвърнах.
	— Теб какво те засяга? — намеси се графинята. — Жан е собственик на фабриката, не ти. Има пълно право да решава какво да се предприеме.
	— Да, предприятието не е мое, само се опитвам да го управлявам — горчиво промърмори Пол. — Бог ми е свидетел, че работата е неблагодарна и никога не съм я искал, обаче нямаше кой да я върши. Интересува ме друго — защо Жан ни излъга, защо се подигра с нас.
	— Не исках да се подиграя с никого — отговорих. — Сметнах, че това е единственият начин да спася фабриката. Реших го, след като се върнах от Париж. Не питай защо. Дори да ти кажа, няма да ме разбереш.
	— Откъде смяташ да намериш пари? Талбер твърди, че при условията на новия договор фабриката ще работи на загуба.
	— Не знам. Не съм мислил по въпроса.
	— Господин графът се е надявал да му се роди син — предположи адвокатът. — Затова е казал на съпругата си за промяната в условията. Разбира се, при този развой на събитията…
	Той не довърши фразата. Графинята намръщено го изгледа:
	— Продължавайте, ако обичате. Какво имате наум?
	Адвокатът явно се почувства неловко, но се обърна към мен:
	— Предполагам, за вашите близки не е тайна, господине, че съгласно брачния договор след смъртта на съпругата ви ще наследите значителна сума.
	— Да, всички знаят.
	— Именно това имах предвид; след като разполагате с капитал, спокойно ще покривате загубите на фабриката.
	Никой не беше обърнал внимание, че Мари-Ноел седи до баба си и любопитно слуша разговора. Забелязахме я едва когато се обади:
	— Господин Талбер казва, че татко все пак ще получи някакви пари, така ли? Мислех, че това ще стане само ако си имам братче.
	— Млъкни! — скастри я графинята.
	— Да… — замислено промърмори Пол — … всички знаехме. Но никога не сме го обсъждали, смятахме го за неетично. Освен това се надявахме, че снаха ми ще роди момче. Извинявай, Жан, но смятам, че имам право да прочета договора.
	Хвърлих на масата връзката с ключове:
	— Документът е в куфара в гардероба. Иди го вземи.
	Мари-Ноел скочи и грабна ключовете:
	— Аз ще го донеса.
	Изскочи от салона, преди на някого да хрумне да я спре. Не че имаше значение — така или иначе договорът трябваше да бъде прочетен.
	— Много си несъобразителен, Пол — кисело отбеляза Рене. — Както изтъкна господин Талбер, нещата се промениха след смъртта на горката Франсоаз; смятам, че моментът е крайно неподходящ да обсъждаме делови въпроси. Смятам, че е неприлично, освен това предполагам, че е много мъчително за Жан.
	— Мъчително е за всички ни — възрази той. — Неприятно ми е да мисля, че смъртта на Франсоаз ще доведе до спасяването на фабриката от фалит. Но мразя да ме правят на глупак!
	Адвокатът, който мълчеше и явно се чувстваше все по-неловко, тихо се покашля и промърмори:
	— Моля да ме извините. Нямаше да повдигна въпроса, ако знаех, че господин Пол е в неведение относно новите условия в договора. Разбира се, аз съм на ваше разположение, господин графе, за да обсъдим нещата, когато ви е удобно.
	— Погребението ще бъде в петък — обади се графинята. — Вече говорих със свещеника. Вдругиден ковчегът с тленните останки на снаха ми ще бъде докаран от болницата и изложен за поклонение тук; предполагам, че хора от цялата околност ще дойдат да изразят последната си почит към Франсоаз. Аз ще ги посрещна. — Адвокатът безмълвно се поклони, а тя продължи: — Погрижете се съобщението за смъртта на снаха ми да бъде поместено в утрешните вестници. Подготвила съм текста. — Подаде му няколко листа хартия и добави: — Свещеникът е уговорил с игуменката на манастира в Лоре да изпрати монахини, които през нощта в сряда и четвъртък ще бдят над мъртвата в параклиса на болницата. — Замълча, замисли се, машинално забарабани с пръсти по страничната облегалка на креслото. — Естествено хора от Сен Жил ще носят ковчега. Да се надяваме, че хубавото време ще се задържи. Съпругът ми почина през зимата и носачите едва пренесоха ковчега през моста, толкова беше хлъзгаво. — Тя вдигна глава и се ослуша — стъпките на Мари-Ноел, която тичаше по коридора, се чуваха през отворената врата. — По-тихо, дете! Когато в една къща се жалее, кората не тичат, а стъпват на пръсти.
	Малката отиде направо при Пол и му подаде документа. Той ме погледна:
	— Разрешаваш ли?
	— Разбира се.
	Настъпи тишина, нарушавана само от шумоленето на страниците. След малко Пол се обърна към мен:
	— Даваш ли си сметка, че този договор противоречи на решенията, които взехме преди заминаването ти за Париж? — Говореше тихо, безизразният му глас не издаваше чувствата му.
	— Да.
	— Подписал си другия екземпляр и си им го върнал, така ли?
	— Подписах го в събота и го изпратих по пощата.
	— В такъв случай въпросът е приключен. Както каза мама, фабриката е твоя, можеш да правиш с нея каквото си щеш. Но си търси нов директор — при тези условия ми е невъзможно да управлявам предприятието. — Стана, подаде ми документа. Изглеждаше уморен, изтерзан и разочарован, внезапно се беше състарил. — Бог ми е свидетел, че не се мисля за умник, но ако бях заминал за Париж, може би щях да договоря по-изгодни условия. Само човек с грамаден капитал може да подпише подобен документ. Единственото обяснение е, че по една или друга причина си бил неоправдано безразсъден по време на престоя ти в Париж.
	За миг настъпи гробно мълчание, после графинята посегна към шнура на звънеца и заяви:
	— Да не задържаме повече господин Талбер. Смятам, че в момента е крайно неуместно да продължим обсъждането на делови въпроси. Сигурна съм, че господин адвоката го чака работа във Вилар, ние също трябва да уредим доста формалности.
	Талбер се сбогува и последва Гастон.
	— Изглеждаш уморен, Жан — продължи старицата. — И не е чудно след всичко, което преживя днес. Защо не си починеш? Имай предвид, че след един час тръгваме към църквата за специалната литургия, която свещеникът ще отслужи в памет на Франсоаз. После ще отидем във Вилар и ще се помолим в параклиса на болницата. — Тя си сложи очилата, взе лист хартия и започна да пише имена и адреси.
	Излязох, застанах близо до крепостния ров. Кравите бяха излезли на пасището, слънцето се бе скрило зад дърветата. На мястото на големия огън до гълъбарника сега имаше купчина бяла пепел. След малко мъглата щеше да обгърне замъка, който със затворените си прозорци и кепенци вече изглеждаше отдалечен от вечерния свят, от враните, накацали по дърветата, от черно-белите крави на поляната.
	Пол излезе на терасата и застана до мен. Няколко пъти дръпна от цигарата си, нервно я хвърли и внезапно изтърси:
	— Да знаеш, че одеве говорех сериозно.
	— Моля?
	— Не се прави, че не си ме чул. Казах, че вече е невъзможно да ръководя фабриката.
	— Така ли? Извинявай, забравих.
	Погледнах го, изведнъж ми се стори, че виждам не изнуреното му лице, а сестра му Бланш, която враждебно се взираше в мен, докато чакахме в болницата. Разбрах, че недоверието и антипатията му не са предизвикани само от спомените за детството, обидите и подценяването, по-късно прераснали в подозрение и завист; до известна степен се дължаха и на моите грешки, извършени от името на брат му, на моите недостатъци и слабости. Ако се бях опитал, може би щях да спечеля приятелството му; вместо това го опълчих срещу себе си, накарах го да ме намрази, а сегашното му настроение беше красноречиво свидетелство за щетите, които бях нанесъл.
	— Ще ми обясниш ли причината? — добавих.
	— Причина ли? — Той се втренчи в крепостния ров. — С теб никога не сме се разбирали. Ти получаваше похвалите, аз — ритниците. Така е откакто се помня. Помоли ме да стана управител на фабриката, защото нямаше кой да поеме работата, след като Морис бе застрелян. Дори не предложи да го заместиш, много по-лесно беше да хайлазуваш. Съгласих се в името на семейството, не заради теб. Възхищавах се от деловите ти качества… до днес. Сега и тази ми илюзия умря.
	Говореше с горчивина и презрение, като че ли беше загубил вяра не само в работата си, но и в себе си, бе осъзнал колко напразни са били усилията му и животът му беше станал безсмислен. Договорът, уреден от непознат след петминутен разговор по телефона, сякаш беше сключен с единствената цел да унищожи всичко, което през годините той бе изградил с безкрайно търпение и къртовска работа.
	— Какво ще кажеш — промълвих — да си разменим ролите и в бъдеще да разчитам на твоята преценка?
	— Какви ги говориш? — Погледът му на пребито куче ми напомни снимките в семейния албум, на които той винаги стоеше встрани от групата, сякаш се чувстваше не на място.
	— Преди малко каза, че може да не си много умен, но ако беше заминал за Париж вместо мен, щеше да уредиш по-изгоден договор. Предлагам ти да пътуваш не само до Париж и Лондон, но и по целия свят, да сключваш сделки, да намериш нови делови партньори, а пък аз да остана.
	Пол смаяно ме изгледа:
	— Сериозно ли говориш?
	— Да — отвърнах. — Не искаш ли да пътуваш, да се махнеш оттук?
	— И още питаш. — Той кисело се усмихна. — Винаги съм мечтал да пътувам. Ала все нямаше пари, пък и ти не ми даваше възможност.
	— Сега я имаш.
	За пръв път говорехме открито и непринудено, ала изведнъж отново усетих напрежението помежду ни. Пол извърна очи.
	— След като вече си богат, искаш да играеш ролята на благодетел, така ли? — измърмори.
	— Нищо подобно. Внезапно разбрах, че животът ти не е бил лесен. Извинявай.
	— Късно е за извинения.
	— Може би… Не знам. Е, какво ще кажеш за предложението ми?
	— Чакай малко. Казваш, че ще мога да пътувам навсякъде в Европа и дори в Америка, да посещавам малки фабрики като нашата, за да обменя опит и да изуча новите методи, та като се върна след шест месеца, да ги приложим и в нашето предприятие, така ли?
	Вече не говореше с горчивина и омраза, а въодушевено. Предложението ми бе продиктувано само от угризенията, задето се бях намесил в живота на този човек, но изведнъж разбрах, че неволно съм се натъкнал на идея, която отново ще осмисли живота му. Вместо да бъде по-малкият брат — вечно потискан и претоварен с неблагодарна работа, получаваше възможността еднолично да взима решения, да влее свежа кръв в загиващото предприятие и да съхрани традицията и себе си.
	— Смятам, че ще се справиш блестящо — заявих. — Поговори с Рене, разбери какво е мнението й. Не те насилвам да приемеш предложението.
	— Рене… — Той смръщи чело и се замисли за миг, после неуверено промълви: — Може би е най-доброто решение и за двама ни. Знаеш, че не сме много щастливи. Надявам се, че ако я измъкна оттук, ще настъпи положителна промяна. Рене смята, че се е погребала в замъка, но ако пътуваме и се срещаме с повече хора, тя ще има занимание и ще престане да скучае. Аз също ще се променя и вече няма да бъда досадният провинциалист, за какъвто ме смята.
	Взираше се в една точка, сигурно вече си представяше как ще изглежда в новото си амплоа; странно, но изведнъж ми се стори, че и аз виждам преобразения Пол — издокаран е с модни дрехи, носи крещящи вратовръзки, изтяга се на шезлонг на палубата на презокеански кораб, заедно с Рене пият мартини в някой бар. През очите му видях как Рене — красива и елегантна — влюбено му се усмихва, двамата са обгърнати от аурата на успеха, която ще ги сближи, ще ги накара взаимно да си прощават грешките, да се заобичат.
	— Може ли да го обсъдя с Рене още тази вечер? — попита внезапно. — Иначе току-виж си размислил.
	— Няма да променя решението си. На добър час, Пол. — После направих нещо, което подхождаше на герой от старомодна мелодрама — тържествено му подадох ръка, той я стисна, все едно подпечатваше договор. Не знаех дали ми прощава за гафовете, или опрощението важи и за миналото, за което нямах вина.
	Влезе в замъка, аз останах на терасата; гледах кравите, чиито силуети се очертаваха на фона на тъмната гора, усетих как от високата трева дойде първият студен полъх на нощта. За пръв път бях сам, никой не ме смущаваше, затова се помолих за Франсоаз, чиято нелепа смърт бе предизвикана от злоба и пренебрегване — по време на литургията и на службата в параклиса на болницата нямаше да имам възможност да се помоля искрено, защото щях да играя ролята на съпруга й, тоест отново да мамя всички.
	Тържественото биене на църковната камбана раздра тишината, върнах се при другите, които се бяха събрали в коридора. Едва сега разбрах, че няма както в неделята да отидем пеш до селото, а ще пътуваме с коли. Двата автомобила вече чакаха пред замъка, зад волана на единия седеше униформеният Гастон, шофьор на другия беше Пол; трите жени, вече с траурни одежди и черни воали, следвани от Мари-Ноел, облечена с тъмно зимно палто, слязоха по стъпалата и се качиха в колите — ние с графинята и момиченцето щяхме да пътуваме с реното, Бланш и Рене — със ситроена, шофиран от Пол.
	Автомобилите бавно минаха по моста, по който в петък щеше да мине погребалното шествие, след краткото пътуване, продължило около две минути, влязохме в църквата и заехме местата си.
	Слушах литургията и се питах какви ли молитви изричат с плам или със смирение хората, коленичили до мен, дали искат покой за мъртвата Франсоаз или опрощение за себе си; всъщност нямаше значение, защото крайната цел на молитвата е да ни освободи от страховете и болката. Под траурните воали майката, дъщерята и снахата изглеждаха почти еднакви, сякаш бяха три страни на една и съща личност, триптих на едно и също лице. Не знаех дали наистина изпитват скръб, или се преструват; виждах само лицето на Мари-Ноел — момиченце с късо подстригана коса, символ на миналото, на изгубената невинност, която оплакваха жените в черно.
	След литургията потеглихме за Вилар, няколко минути постояхме в параклиса на болницата. Противно на очакванията ми преживяването не беше потискащо и ужасно. Франсоаз изглеждаше като восъчна кукла и вече не беше жената, предадена от всички нас — приличаше на мумия, открита след столетия в египетска гробница. Изпод око наблюдавах Мари-Ноел, страхувах се да не се разплаче или да изпадне в истерия, но опасенията ми се оказаха напразни. Малката с интерес гледаше двете монахини, свещите, цветята; разбрах, че и тя, както може би всички ние, не скърби за восъчната фигура в ковчега, а изпитва само любопитство и смътна почуда. На излизане от параклиса се разплака само Рене. Видях я да рови в джоба си за носна кърпичка, а Мари-Ноел почервеня и се извърна — очевидно се почувства неловко, задето възрастен човек плаче.
	Върнахме се в замъка към осем и половина, свещеникът дойде с нас, защото беше поканен на вечеря. Графинята, която досега не бях виждал в трапезарията, седна срещу мен; странно, но въпреки печалния повод присъствието й придаде на помещението изисканост и уют. Все едно не се бяхме събрали да почетем паметта на покойница, а да посрещнем Нова година. Колкото й да бе абсурдно, очаквах Гастон да внесе поднос с печена пуйка или гъска. В купата трябваше да има шоколадови бонбони в шарени хартийки, над вратата да е окачено клонче имел. Отначало всички говореха тихо, ала постепенно гласовете се повишаваха; след като поднесоха десерта и кафето, всички начело с графинята тръгнахме към салона — изглеждаше, сякаш след оттеглянето на прислугата ще си сложим смешни картонени шапки, ще играем забавни игри или ще печем кестени в камината. Едва когато свещеникът си тръгна, графинята за пръв път прояви признаци на изтощение; погледнах я и видях как внезапно пребледня като мъртвец. Капки пот избиха по челото й и се стекоха по страните, очите й, които неспокойно се стрелкаха изпод подпухналите й клепачи, изведнъж станаха безжизнени. Пол беше отишъл да изпрати свещеника, Бланш, Рене и малката, която прелистваше някаква книга, не забелязаха нищо.
	Приближих се до нея и прошепнах:
	— Ще те заведа в стаята ти.
	Тя озадачено ме изгледа, като че ли говорех на чужд език, но когато я хванах под ръка, се облегна на мен; усетих, че трепери, затова казах високо, та и другите да чуят:
	— Смятам, че е по-добре да си легнеш. Ще те придружа и заедно ще уточним списъците.
	Тя се поизправи, още по-силно се вкопчи в ръката ми и преди да излезе, произнесе ясно, без да се затрудни:
	— Лека нощ. Не се безпокойте за мен. С Жан искаме да обсъдим нещо насаме.
	Всички станаха, Бланш пристъпи към нас и промърмори:
	— Трябваше да останеш на легло, мамо. Дойде ти прекалено много, преуморена си.
	Графинята рязко се обърна, пусна ме, вирна глава и се сопна:
	— Случайно да съм искала съвета ти? Известно ли ти е, че до утре вечерта трябва да се адресират четиристотин плика? Заеми се с надписването, Мари-Ноел ще ти помогне.
	Излязохме, изкачихме стъпалата до първия етаж; спрях да си поема дъх, тя се обърна към мен:
	— Защо го казах? За какво са поканите?
	— За погребението в петък.
	— Чие погребение?
	— На Франсоаз. Тя почина днес — промълвих.
	— О, да. Бях забравила. Мислех за времето, когато изготвяхме списъци на гостите за сватбата на Бланш. Поканите бяха отпечатани, но така и не ги изпратихме.
	Отново ме хвана под ръка, изкачихме се до втория етаж; когато тръгнахме по коридора към стаята в кулата, сенките като че ли ни обгърнаха, тишината стана още по-дълбока, усещането бе, сякаш се връщахме в минало, което никога не си беше отивало.
	Шарлот ни посрещна на прага на спалнята, по изражението й веднага разбрах, че е изплашена. Изгледа ме подозрително, изчака графинята да влезе и ми прошепна:
	— Кутийките ги няма в чекмеджето.
	— Знам. Аз ги взех.
	— Защо? Тази вечер ще ми трябват.
	— Няма. — Минах край нея, влязох в стаята и казах: — Съблечи се и си легни, мамо. Може би ще заспиш, може би — не. Няма значение, ще бъда до теб през цялата нощ.
	Сянката й на тавана, чудовищна и грамадна като на вещица, сякаш властваше над тежките завеси и балдахина над леглото, ала когато графинята се обърна да ме погледне, сянката се смали и изчезна, видях усмивката на жената, която преди малко седеше начело на масата и бе превърнала в празник траурната вечеря, противопоставяйки на трагедията гордостта и острия си ум.
	— Май си разменихме ролите — подхвърли. — Отдавна не се е случвало някой от нас да е в леглото, а другият да бди над него. Веднъж, когато беше дванайсетгодишен, вдигна висока температура. Цяла нощ седях до теб и слагах студени компреси на челото ти. Готов ли си да сториш същото за мен?
	Засмя се, направи ми знак да изляза и повика Шарлот. Слязох в салона — другите тъкмо се разотиваха по стаите си. Бланш водеше за ръка Мари-Ноел, личицето на малката беше пребледняло от умора.
	— Ще дойдеш ли да ми кажеш лека нощ, татко? — попита.
	— След малко — казах, отидох в трапезарията да изпуша една цигара. На излизане се сблъсках с Рене, която не беше последвала другите, а чакаше в коридора. Спомних си как през първата ми вечер в замъка, когато се канех да изляза на терасата, внезапно бях чул стъпките й и тя се приближи до мен. Тогава беше по халат, с разпусната коса, жадуваше за ласките ми, гневеше се от безразличието ми. Сега изглеждаше променена, някак помъдряла и позасрамена, сякаш разбираше, че трагичната смърт на Франсоаз е издигнала помежду ни непреодолима преграда.
	— Искаш да се отървеш от нас с Пол, така ли? — подхвърли. — Подозирам, че си го планирал още откакто се върна от Париж.
	Поклатих глава:
	— Грешиш. Идеята ми хрумна спонтанно едва тази вечер, докато с него стояхме на терасата. Ако предложението не ти допада, забрави го.
	Тя дълго мълча, като че ли обмисляше нещо, после колебливо промълви:
	— Променил си се, Жан. Нямам предвид как се държа днес… поведението ти е оправдано, всички сме потресени от трагедията. Още като се върна от Париж, забелязах промяната. Не си същият.
	— В какъв смисъл?
	Рене сви рамене:
	— Не е само отношението ти към мен. Вече знам, че само си се забавлявал с мен. Беше ти скучно, нямаше с какво да се занимаваш, бях ти под ръка… Променил си се във всяко отношение, станал си по-неотстъпчив, по-затворен в себе си.
	— По-неотстъпчив ли? Аз пък смятам, че е тъкмо обратното — станал съм по-мекушав.
	— О, не! — Тя замислено ме изгледа. — И Пол е забелязал промяната. Сподели го с мен още преди два дни, когато ти си изгори ръката. Отчуждил си се от всички, не само от мен. Затова предложението ти да останеш тук, а ние да пътуваме, ни се стори толкова изненадващо. Миналата седмица се държеше така, все едно единственото ти желание е да заминеш завинаги.
	Изтръпнах, объркано се втренчих в нея:
	— Наистина ли?
	— Честно казано, да.
	— Не е вярно. Непрекъснато мисля какво ще стане със замъка, фабриката, с цялото семейство. И през ум не ми е минавало да ви изоставя.
	Рене недоумяващо ме изгледа:
	— Не те разбирам. Колко наивна съм била да си въобразявам, че те познавам по-добре от другите. Никога не си бил влюбен в мен, нали?
	— Не съм влюбен в теб сега. Не знам за миналото, но мисля, че и тогава не съм те обичал истински.
	— Виждаш ли? — промълви тя. — Станал си по-суров и безцеремонен. Вече не си правиш труда да се преструваш.
	— Замълча за миг, после колебливо добави: — Ще те питам нещо. Не съм го чула от Пол, но смятам, че го мисли… и аз започвам да го вярвам. Сключил си неизгодния договор, без да ти мигне окото, защото си се надявал, че… ще се случи… днешната трагедия, така ли?
	Говореше тихо, но в гласа и долових странна настойчивост, смесица от изумление и ужас, че мъжът, в когото е била влюбена, е действал като пресметлив и хладнокръвен комарджия и я е въвлякъл в плановете си.
	— Ако намекваш, че съм подписал договора, защото съм разчитал на смъртта на Франсоаз, отговорът е отрицателен — казах.
	Рене въздъхна:
	— Радвам се. Докато бяхме в параклиса, изведнъж ме връхлетяха спомени за случилото се през последните дни. Преди седмица за нищо на света не бих напуснала замъка, но сега… — Тя се заизкачва по стълбището, спря, обърна се и добави: — Повече не мога да живея тук, трябва да се махна. Това е единствената надежда за бъдещето на двама ни с Пол.
	Наблюдавах я, докато изчезна от погледа ми; питах се дали наистина смъртта на Франсоаз е предизвикала у нея угризения на съвестта, или безразличието ми е потушило страстта й.
	Изключих осветлението, в мрака заизкачвах стъпало след стъпало; хрумна ми, че онова, което бях сторил за Пол и Рене, не е мое дело, нито на Жан дьо Ге, в чиято сянка се бях превърнал, а е подбудено от трета личност, съчетание от двама ни — безплътен дух, роден не от мисълта, а от усета, който бе освободил и мен, и него.
	Спомних си, че бях обещал на Мари-Ноел да й кажа лека нощ, минах през летящата врата, изкачих се по стълбата към куличката, влязох в стаята. Очаквах, че ще заваря малката коленичила на молитвения стол. Ала умората най-сетне я беше надвила — тя беше в леглото и спеше дълбоко. Докато я наблюдавах в параклиса, си бях помислил, че траурната атмосфера не й прави впечатление, но бях сгрешил. До леглото горяха две свещи, патокът коленичеше между тях, сякаш се молеше. В прегръдките на Мари-Ноел лежеше кукла със счупена глава, на таблата на леглото с кабарче беше прикрепен лист хартия с надпис: „Тук почиват тленните останки на Мари-Ноел дьо Ге, напуснала земния живот през лето Господне 1956-то, чиято вяра в Светата Дева донесе мир на хората от селцето Сен Жил и ги накара да се покаят.“
	Изгасих свещите и дръпнах кепенците, без да затварям прозореца. Слязох по стълбите, тръгнах по коридора, който водеше към другото крило на замъка, към стаята в другата кула. Тук не горяха свещи, само нощната лампа до леглото беше запалена, жената с пепеляво лице, просната на леглото, не спеше, а напрегнато се взираше във вратата.
	— Мислех, че няма да дойдеш — промълви.
	Придърпах до леглото креслото, което обикновено стоеше до печката. Седнах, хванах ръката на старицата. Тя стисна дланта ми:
	— Изпратих Шарлот в стаята й. Казах й: „Не ми трябваш. Тази вечер господин графът ще остане при мен.“ Нали това искаше да й кажа?
	— Да, мамо.
	Графинята още по-силно стисна дланта ми; разбрах, че ще я държи през цялата нощ, за да се защити от мрака, че не бива да помръдна или да отдръпна ръка, защото връзката помежду ни ще се прекъсне и ще загуби значението си.
	— Доста мислих… — промърмори тя. — Само да мине погребението, ще се преместя в предишната си стая на долния етаж. Така ще ми е по-лесно да контролирам прислугата.
	— Както искаш.
	— Откакто лежа по цял ден, паметта ми взе да отслабва. Понякога не знам дали съм в настоящето или в миналото. Освен това сънувам кошмари.
	Позлатеният часовник на нощното шкафче тиктакаше, през стъкленото прозорче виждах как махалото се поклаща наляво-надясно, съчетанието между хипнотичното полюшване и гръмкото тиктакане създаваше впечатлението, че времето тече прекалено бавно.
	— Снощи — продължи старицата — сънувах, че не си в замъка, а пак участваш в съпротивата, четях бележката, която ми изпрати в нощта на убийството на Морис Дювал. Препрочитах я отново и отново, докато ми се стори, че главата ми ще се пръсне. После ти ми инжектира морфина и престанах да сънувам.
	На шкафчето на Бела имаше часовник в малка кожена кутия, на фона на тъмния циферблат фосфоресциращите стрелки блестяха в мрака, а цъкането — бързо и толкова тихо, че едва се чуваше, беше като пулсирането на човешко сърце.
	— Не се плаши, дори пак да ти се присънят кошмари — промълвих. — Ще бъда до теб. — Наведох се, изключих лампата, мракът сякаш веднага се сгъсти и ме обгърна. Сенките връхлетяха върху мен и ми вдъхнаха усещане за безнадеждност; графинята се унесе, замърмори в съня си, в който аз нямах място — можех само да слушам гласа й, съпроводен от тиктакането на часовника. Понякога тя надигаше глас и ругаеше, после започваше да се моли, по едно време истерично се разсмя, ала нито веднъж не помоли да облекча страданията й, не пусна ръката ми. Заспа дълбоко едва след пет сутринта; наведох се да я погледна — лицето й вече не изглеждаше като ужасяваща маска, скриваща терзания, продължили месеци, години, а беше спокойно и странно красиво, дори младо.


>	Двайсет и четвърта глава

	Знаех, че няма скоро да се събуди и че мога да я оставя сама. Минах по тихите коридори, отидох в салона, отворих високия прозорец и излязох на терасата. Прекосих моста над крепостния ров, тръгнах по алеята с кестените, после по една пътека и се озовах на полянката с каменната богиня на лова. Както винаги призори, въздухът беше невероятно чист, небето, наситеночерно през нощта, вече избледняваше, сякаш изплашено от предизвикателството на настъпващия ден, гаснещите звезди изглеждаха по-далечни, малкото съзвездие Плеяди се беше изместило на запад и трептеше над тъмната гора. Оттук се виждаха замъкът и селцето, църквата с островърхата кула и къщичките; докато ги гледах, сгушени в долината и обкръжени от гъстата гора, си помислих, че старинната сграда, домовете на селяните и църквата са неразривно свързани.
	Седнах до статуята, зачаках пукването на зората; тъмата се разсея, развидели се, селцето и замъкът престанаха да изглеждат като призраци в сумрака, земята под краката ми като че ли стана по-солидна, първите лъчи на слънцето я затоплиха, нощната влага и утринната роса се смесиха, за да направят почвата по-плодородна. Дърветата бяха обвити от белезникава топла мъглица, която скоро щеше да се разсее и те да заблестят в цялото си златисточервено великолепие; щом слънцето се извиси над платото, селото като по чудо се пробуди. Само след миг (поне така ми се стори), дим се заизвива от един комин, залая куче, замучаха крави. Вече не бях страничен наблюдател, смазан от умора, а един от жителите на Сен Жил. Представих си как свещеникът се събужда, спомня си за нещастието в замъка и гладкото му лице помръква, той започва да се моли за душите на всички покойници, вярата му като талисман го предпазва от нещастията, предава се и на хората около него. Спомних си и непознатите хора от селото, които снощи от уважение към Франсоаз присъстваха на литургията. В църквата бяха и шофьорът Ернест, Жюли и малкият й внук Пиер. Внезапно разбрах, че симпатията ми към тях не е предизвикана от любопитство и от сантиментално увлечение към старомодните традиции, а от някакво по-дълбоко и съкровено чувство, от стремеж да осигуря добруването им, толкова силен, че ми причиняваше болка. Не целях да им осигуря щастливо бъдеще само за да спечеля уважението им, а най-странното беше, че обичах не само тях и хората от замъка, но и всичко неодушевено — хълма, чиито контури се очертаваха на фона на небето, стръмния песъчлив път, лозницата, пълзяща по стената на къщата на управителя на фабриката, дърветата в гората.
	Чувството се задълбочи, завладя цялото ми същество, тъй както преди три дни болката от изгарянето се бе разпростряла до всичките ми нервни окончания; двете изживявания се смесиха, непоносимата безсмислена болка, която бях изпитал в събота, преля в огъня, бушуващ в гърдите ми. Слънцето бавно се издигна, утринната мъгла се разсея. Гледах все още заспалия замък, когато изведнъж някой рязко отвори кепенците на стаята в западната кула (звукът проехтя като изстрел сред притихналия парк), на прозореца застана жена, но не погледна към гората и статуята, а вдигна взор към небето; не подозираше, че някой я наблюдава, изглеждаше безкрайно самотна и нещастна. Беше Бланш. Запитах се дали и тя като мен е будувала цяла нощ и сега, жадуваща за съня, който отказва да дойде, се е предала и пропуска светлината и свежия въздух в студената си стая, за да посрещне неохотно новия ден.
	Станах, прекосих парка, но Бланш ме забеляза едва когато минах по моста и застанах под прозореца й. Понечи да го затвори, ала аз извиках:
	— Ръката ме боли. Ще ме превържеш ли?
	Тя не отговори, отдръпна се в стаята, но остави прозореца отворен; реших, че както винаги, мълчанието й изразява безразличие към мен, от друга страна, не беше отказала да ми помогне. Качих се по стълбището, почуках и тъй като тя не ме покани да вляза, отворих вратата и прекрачих прага на стаята. Бланш стоеше до масата и развиваше чист бинт. Каменното й лице беше безизразно. Беше по тъмнокафяв халат, косата й вече беше прибрана на стегнат кок, леглото — оправено. Нищо не подсказваше дали прекарала безсънна нощ. Цветята върху молитвения стол бяха единственото цветно петно в тази мрачна и студена стая. Забелязах, че са червени и златисти далии като онези, които Бела беше купила от пазара във Вилар, само че там букетът в малката всекидневна създаваше усещане за топлота и уют, липсващи тук.
	Без да ме погледне, Бланш хвана ръката ми и започна да сваля превръзката, която Бела ми беше направила в неделя вечерта. Вероятно забеляза, че някой друг ме е превързал, но очевидно не се изненада — действаше машинално, равнодушно.
	— Ако си дала обет за мълчание — казах й, — вчера го наруши в болницата. Вече не е валиден. — Тя не отговори, продължи да се занимава със свалянето на предишната превръзка. — Преди петнайсет години — продължих — смъртта на един човек застана между нас. Трябваше да умре друг, за да ми проговориш. Няма ли да е по-лесно и за нас, и за семейството, ако сложим край на мълчанието и враждата?
	Ръката ми, освободена от бинтовете и марлите, изведнъж ми се стори беззащитна. Можех да я движа, да свивам юмрук, болката почти беше изчезнала. Бланш намаза с мехлем болното място, веднага усетих облекчение и прохлада.
	— Ще бъде по-лесно за теб — проговори тя, без да вдигне тава, — както ти беше по-лесно да оставиш Франсоаз да умре. Е, постигна своето, тя вече не ти пречи, не стои на пътя ти.
	— Не съм я оставил да умре.
	— Излъга за кръвната си група. Излъга за договора. Години наред лъжеше за всичко. Не желая да ти говоря нито сега, нито в бъдеще. С теб нямаме какво да си кажем.
	Приключи с превръзката и пусна ръката ми — жестът и недвусмислено показваше, че въпросът е приключен.
	— Грешиш — настоях. — Имам да ти казвам много. Щом ме приемаш като глава на семейството, трябва да ме изслушаш, дори да не си съгласна с мнението ми.
	Бланш ме погледна за миг, приближи се до шкафа, прибра превръзките в чекмедже и процеди:
	— Вероятно се чувстваш всемогъщ, след като ще наследиш толкова пари, но не можеш да ме принудиш да те уважавам. Никога не си направил нещо, за да те смятам за глава на семейството.
	Студенината на стаята ме сковаваше; взрях се в репродукциите, изобразяващи мъките на Исус, и си помислих, че тя ги гледа ден след ден от тясното си твърдо легло.
	— Затова ли си окачила тези картини? — попитах. — За да ти напомнят, че не можеш да простиш ли?
	Тя се обърна; погледът и стиснатите и устни изразяваха неописуема горчивина.
	— Не се подигравай с моя Бог! — извика. — Унищожи всичко друго в живота ми. Остави ми поне Него!
	— Щеше ли да ги окачиш в къщата на управителя? — продължих безмилостно. — Щеше ли да ги занесеш като зестра в дома на Морис Дювал?
	Най-сетне бях проникнал през бронята й. Терзанието на изминалите години изплува на повърхността, като внезапен пламък проблесна в очите й.
	— Как смееш да споменаваш името му? — възкликна. — Мислиш ли, че някога ще забравя какво му стори?
	— Знам, че не си забравила — промълвих. — И аз не съм. Не очаквам да ми простиш… самият аз не мога да си простя. Тогава защо и двамата се трогнахме вчера сутринта, когато разбрахме, че Мари-Ноел е слязла в кладенеца?
	Последва онова, на което се надявах, и което същевременно ме плашеше. Сълзи обляха лицето и; плачът й не беше на човек, внезапно загубил близък, а изразяваше страдания, потискани година след година. Застана до прозореца с гръб към мен; не виждах лицето й, но ми се стори безпомощна, разбрах колко се измъчва. Колко ли часове от живота й бяха пропилени в тази студена и бездушна стая? Уединявала се е тук да чете и да се моли, горчивината като приливна вълна се е надигала в гърдите й. След малко се обърна — беше се овладяла, сълзите й бяха пресъхнали, ала сега ми се стори по-уязвима, защото бе издала пред мен болката си.
	— Вероятно добре те позабавлявах — промълви. — Още от малък обичаше да ме гледаш как плача.
	— Тогава не плачи.
	— Какво чакаш още? — сопна се тя. — Защо не си отидеш?
	Не можех да поискам прошка за нещо, което не бях направил. Но като изкупителна жертва трябваше да нося вината.
	— Миналата седмица разглеждах албума със снимките — казах. — Намерих стари фотографии от детството ни. И други, заснети много по-късно. Например на работници от фабриката заедно с Морис Дювал.
	— Е? Какво от това?
	— Нищо. Само че ми се иска станалото преди петнайсет години да не се беше случвало.
	Може би защото изявлението ми беше неочаквано и нетипично, Бланш за миг изгуби присъствие на духа и смаяно се втренчи в мен; видя, че говоря искрено, без капчица цинизъм и без присмех, и тихо попита:
	— Защо?
	Можех да й дам само собствената си истина. Не ми ли повярваше, нямаше какво повече да й кажа.
	— Допадна ми лицето му. За пръв път разглеждах негови снимки. Докато прелиствах албума, си дадох сметка колко добър е бил този човек и че работниците са го уважавали и обичали. Разбрах, че завистта е причина за смъртта му; онзи, който го бе застрелял, или бе заповядал да го убият, не е бил подтикван от патриотизъм, а от завист, защото Морис Дювал е бил по-достоен от него.
	Тя недоумяващо се взираше в мен; вероятно думите ми й се струваха толкова противоестествени за брат й, че не можеше да ги приеме.
	— Мислиш, че лъжа — продължих. — Грешиш. Никога не съм бил по-искрен.
	— Ако си решил да се изповядваш, върви при свещеника! — отсече тя. — Самопризнанията ти са закъснели с петнайсет години. — Закръстосва стаята, машинално преместваше и оставяше обратно разни предмети, за да прикрие чувствата си. — Какво ще спечелим двамата с теб от самообвиненията ти? Невъзможно е да върнеш миналото, да възкресиш Морис. Нямаше дори смелостта сам да го застреляш, а онази нощ отиде във фабриката, излъга, че си сам, и го помоли да те укрие, а когато той отвори вратата, завари отвън шайка убийци. Бог може би ще ти прости, Жан, аз не мога.
	Отново пристъпи до прозореца, през който нахлуваше свежият утринен въздух. Ала когато застанах до нея, не се отдръпна, което само по себе си беше опрощение.
	— С мама открай време го мразехте — промълви едва чуто. — Когато Морис постъпи във фабриката, с теб още бяхме юноши, но ти му завиждаше, защото татко много го ценеше; завиждаше му, въпреки че фабриката изобщо не те интересуваше и рядко стъпваше там. По-късно татко го назначи за управител, тогава завистта ти прерасна в омраза. Спомням си как с мама седяхте в салона, заливахте се от смях, по едно време тя подхвърли: „Възможно ли е придирчивата госпожица Дьо Ге най-после да се е влюбила?“
	Докато говореше, тя не ме поглеждаше, а се взираше към парка; профилът й беше на девойката от снимките в албума — вечно сериозна и въздържана, пазителка на тайна, която не иска да разкрие.
	— Присмехът беше вашето оръжие. Морис беше от простолюдието, затова се преструвахте, че го презирате. Татко не беше като вас, той ме разбираше. Нямаше да ми попречи да се омъжа за Морис, както сторихте вие. Избухна войната, германците ни окупираха, ти стана участник в Съпротивата и се възползва от възможността да представиш като героична постъпка едно подло убийство. Не се учудвам — случвало се е и в други семейства. — Тя махна с ръка, сякаш зачеркваше миналото, което никога нямаше да се върне. Обърна се, огледа стаята, която приличаше на монашеска килия. — Сега имам това, вместо да живея с Морис в онази къща. Вероятно разбираш защо толкова се развълнувах вчера сутринта…
	Направи ми впечатление, че дори след петнайсет години мълчание продължаваше да ми говори на „ти“, с което ми стана още по-симпатична. Сигурен бях, че не всичко е загубено, че още има надежда за бъдещето.
	— Искам да се преместиш в къщата на Дювал — казах. — Искам да я съживиш, за да бъде както едно време, да го заместиш като управител на фабриката.
	Бланш онемя от изненада, а аз побързах да продължа, преди да е отхвърлила предложението ми:
	— Предложих на Пол друга възможност. И двамата с теб знаем, че през войната от чувство за дълг той пое управлението на предприятието, но работата не му е по сърце. Предложих му да стане наш търговски представител и да пътува заедно с Рене. Само така може би ще спасят брака си. Давам му възможност да прояви деловите си качества, да общува с хора.
	Настойчивостта и откровеността ми, така различни от обичайния ми цинизъм, очевидно най-силно поразиха Бланш. Тя машинално седна на един стол, вкопчи се в страничните облегалки.
	— Някой от семейството трябва да се заеме с управлението на предприятието — добавих. — Аз не мога. Не разбирам нищичко от дейността и нямам желание да се науча. Както сама каза, никога не съм проявявал интерес към стъкларството. Ако се беше омъжила за Морис, двамата щяхте да работите рамо до рамо и нямаше да позволите фабриката да западне. Сега някой трябва да модернизира производството, за да бъдем отново конкурентоспособни. Когато Мари-Ноел порасне и реши да се омъжи, фабриката ще бъде зестрата й. Моля те да приемеш заради Морис, заради племенницата си.
	Бланш сякаш си беше глътнала езика. Да я бях зашлевил, нямаше да я зашеметя така.
	— Къщата те чака — промълвих. — Чака те вече петнайсет години. Там са картините, сервизите, масите, столовете, дори книгите на Морис… всичко, което щяхте да използвате заедно. Не разбираш ли, че тук пропиляваш способностите си? Изготвяш ежедневното меню, наставляваш Гастон и другите от прислугата, които много добре си знаят задълженията, даваш уроци на Мари-Ноел, въпреки че това е работа за гувернантка… Мястото ти е във фабриката, в онази къща; отново ще изготвяш проекти и ще гравираш, ще създаваш крехки и изящни украшения като миниатюрния замък, който детето намери в кладенеца. След време, вместо да изпращаме шишенца и епруветки на фирми като „Карвале“, които предпочитат да ги купуват от големи промишлени предприятия, тук под твое ръководство ще се възкреси традицията за изработване на уникати, а Пол ще осигури пазари за тях.
	Млъкнах, защото изведнъж изпитах смазваща умора, която замъгли съзнанието ми. Цяла нощ бях държал ръката на старицата и сякаш бях привлякъл върху себе си призраците на нейното разкаяние, сутринта помогнах на дъщеря й да се отърси от омразата и горчивината, които бе таила в сърцето си цели петнайсет години. Бланш вече не ме гледаше подозрително и недоверчиво, долових в очите й нежност, която я окрили, излекува душевните й рани — сега аз изпитвах нейното страдание и потъвах в мрак, който трябваше да понасям в самота.
	— Уморен съм — прошепнах. — Цяла нощ не съм мигнал.
	— И аз — отвърна Бланш. — Не можех дори да се моля.
	— Тогава сме квит. И двамата стигнахме дъното. Ала Мари-Ноел бе там преди нас и не се изплаши… Върни се във фабриката, Бланш. Накарай твоите работници да изчистят кладенеца и да намерят извора. Знам, че не е пресъхнал.
	Излязох от стаята й, отидох в гардеробната, проснах се на походното легло и заспах като заклан. Събуди ме Гастон, който ме раздруса за рамото и каза, че вече минава десет, а в единайсет трябва да бъда в полицейското управление във Вилар.
	Станах, избръснах се, взех душ, отново се облякох и Гастон ме закара до града. Съпругата му и Берта поискаха разрешение да ни придружат, за да запалят свещи в параклиса на болницата. Останаха в колата, докато аз се отбих в полицията; комисарят ме помоли да прочета и подпиша показанията си — цялата процедура продължи само няколко минути. Пред кабинета му чакаше полицай, който ми каза, че някакъв човек ме чака и настоява да разговаря с мен. Беше Венсан, помощникът на Бела, видях в ръката му пакетче.
	— Извинете, че ви се натрапвам, господин графе — избърбори смутено, — но госпожата нямаше как да се свърже с вас. Тази пратка пристигна вчера от Париж. Госпожата помоли да ви предам най-искрените й съболезнования за смъртта на съпругата ви и че съжалява, задето пратката се е забавила. Каза да дадете това на вашето момиченце.
	Взех пакетчето и попитах:
	— Какво има вътре?
	— Онзи ден дъщеричката ви донесе при нас две счупени порцеланови фигурки и попита дали можем да ги залепим. Госпожа Бела сигурно ви е казала, че е невъзможно да възстановим статуетките, затова поръча да й доставят други. Смята, че е по-добре да не казвате на дъщеричката ви, че са копия — тя ще си мисли, че са същите фигурки, които майка й толкова е обичала, и ще ги пази като скъп спомен.
	Благодарих му, поколебах се и попитах:
	— Госпожата каза ли ви да ми съобщите още нещо?
	— Не, господин графе. Заръча да ви предам пакетчето и да ви изкажа съболезнования от нейно име.
	Качих се в колата; Гастон, жена му и Берта търпеливо ме чакаха. Четиримата отидохме в параклиса на болницата, откъдето на следващия ден щяха да докарат мъртвата в замъка. Стори ми се, че през изминалите часове Франсоаз е станала по-далечна и непристъпна, превърнала се е в част от времето. Жената на Гастон заплака още щом влязохме в параклиса и ми прошепна:
	— Смъртта е красива. Госпожата сякаш е ангел небесен.
	Не бях съгласен. Според мен смъртта бе палач, който покосява цветето, преди да е разцъфнало. Небето е красиво, бляскаво, величаво, не и гробът.
	Мари-Ноел стоеше на терасата на замъка. Втурна се към мен, прегърна ме, изчака другите да тръгнат към гаража и каза:
	— Баба стана рано и още преди единайсет отиде в салона да го подготви за утре. Там ще лежи мама, много хора ще дойдат да й изкажат последна почит. — Забелязах, че е закачила медальона на ревера на черната си рокля. — И госпожа Ив помага — добави. — Баба я повика, защото само тя си спомняла как било подредено всичко, когато дядо умрял. Сега спорят къде да поставят масата.
	Хвана ме за ръката и ме поведе към салона. Още в коридора чух как двете жени се карат. Щом влязохме, видях, че жалузите още са спуснати, но осветлението беше включено, канапето и столовете бяха обърнати към средата на помещението. Между прозореца и вратата имаше дълга маса, застлана с дантелена покривка. Графинята седеше до масата, Жюли беше преметнала през ръката си друга бяла покривка и разпалено обясняваше:
	— Уверявам ви, госпожо, че масата беше по в средата и не беше застлана с дантелената покривка, а с ей тази, дето току-що я намерих в шкафа — беше забутана най-отзад и като гледам, не е била използвана, откак изпратихме господин съпруга ви.
	— Глупости! — намръщи се графинята. — Съвсем си изкуфяла. Използвахме дантелената — спомен ми е от майка ми и от сто години се предава от поколение на поколение.
	— Не се и съмнявам, госпожо — упорстваше Жюли. — Много добре си спомням дантелената покривка; изваждахте я при кръщенетата на децата и много подхождаше, като сервирахме сладкишите и тортата. Обаче не става за погребение. Бялата дамаска е много по-подходяща, за да отдадем почит на мадам Жан, както навремето сторихме за господин графа.
	— Дантелената пада по-тежко, пък и досущ прилича на покривка за олтар. Дори свещеникът няма да види разликата.
	— Че как ще я види, като е късоглед! Обаче архиепископът има орлови очи.
	— Не ме интересува. Предпочитам дантелената! Вярно, че е по се набива на очи, но какво от това? Държа да изпратим снаха ми както подобава.
	— В такъв случай въпросът е приключен — въздъхна Жюли. — Ще върна в шкафа покривката от дамаска и пак ще бъде забравена. Чудя се кой надзирава нещата в този замък. Едно време беше съвсем различно… — Отново въздъхна, сложи на масата бялата покривка и грижливо я сгъна.
	— Какво очакваш с прислужници като днешните? — промърмори графинята. — Гледат си работата през пръсти.
	— Вината не е тяхна, а на господарката — заяви Жюли. — Отпуснеш ли юздите, всички ти се качват на главата. Помня как след всяко ваше идване в кухнята така се стряскахме, че после половин час не обелвахме дума и даже не се сещахме да се храним. Така и трябва да бъде. Ама сега… — Тя поклати глава. — Като дойдох тази сутрин, заварих онази Жермен да слуша радио. Вярно, че предаваха служба от някаква катедрала, обаче… — Махна с ръка и не довърши изречението.
	— Бях болна… Нещата излязоха от контрол. Но вече няма да е така.
	— Дано. Крайно време беше.
	— Казваш го, защото завиждаш — заяде се графинята. — Харесваше ти да се въртиш тук и да си пъхаш носа, където трябва и където не трябва.
	— Ако щете вярвайте, обаче наистина ме е грижа какво става с вас или с когото и да било от семейството, госпожо. Родена съм в Сен Жил, никога не съм го напускала. Замъкът, фабриката, селото… те са моят живот.
	— Ти си истински деспот. Чух, че снаха ти избягала с някакъв монтьор, защото си й отровила живота. Сега пак си сама с Андре и внука си и сигурно си много доволна.
	— Мен ли наричате „деспот“? Ако искате да знаете, аз съм най-търпеливата жена на света, мадам! Търпях и снахата, дето от сутрин до вечер опяваше на Андре и все беше недоволна. Слава Богу, че се махна и ни остави на мира.
	— Бедата ти е, че нямаш достатъчно работа! — отсече графинята. — Чоплиш градинката, гледаш няколко кокошки и нищо повече. Искам два пъти седмично да идваш тук и да ми помогнеш да върнем стария ред… Между другото, бях права за дантелената покривка.
	— Можете да говорите каквото си щете. Няма да споря с вас. Повече и думичка няма да чуете по този въпрос, ама да знаете, че за погребението на господин съпруга ви използвахме покривката от дамаска.
	Нито едната, нито другата беше готова да отстъпи, но личеше, че спорът им доставя удоволствие. Първа ме забеляза графинята и попита:
	— Как мина посещението в полицията? Всичко наред ли е?
	— Да, мамо.
	— Комисарят каза ли нещо ново?
	— Не.
	— В такъв случай можем да изпратим поканите за траурната церемония. Не е зле да помогнеш на Рене да адресира пликовете. Бланш като че ли се изпари. Не съм я виждала цяла сутрин. Сигурно пак е в черквата. Хайде, да ви няма!
	С Жюли имаме много работа.
	В коридора срещнахме Гастон. Подаде ми пакетчето и каза:
	— Забравихте го в колата, господин графе.
	Заедно с Мари-Ноел се качихме на горния етаж, влязохме в спалнята на Франсоаз.
	— Какво има в пакета, татко? — попита тя. — Купил ли си нещо?
	Не отговорих. Развързах канапчето, разгънах хартията, извадих от кутийката две порцеланови фигурки, съвършени копия на онези, които малката беше счупила. Сложих ги на предишното им място върху нощното шкафче, погледнах Мари-Ноел. Тя притискаше длани, сякаш се молеше, и се усмихваше.
	— Все едно не са били счупени — промълви. — Едва сега получих опрощение.
	— За какво говориш?
	— Счупих ги, защото не внимавах, а на мама й стана толкова мъчно, че се разболя. Може ли утре да ги поставим до ковчега й?
	— Не. Няма да е уместно. По-добре да са тук, при другите й вещи.
	Слязохме в библиотеката, списъците с имената на гостите бяха на писалището, но никой не надписваше пликовете. Рене и Пол също бяха изчезнали.
	— Къде са всички? — попитах.
	Мари-Ноел вече седеше зад бюрото и грижливо надписваше един плик, но вдигна глава и отвърна:
	— Трябва да го пазя в тайна, защото баба не бива да узнае. Леля Рене си е в стаята и преглежда зимните си дрехи. Каза ми под секрет, че след погребението на мама с чичо Пол заминават на пътешествие. После вероятно щели да си купят малък апартамент в Париж. Обеща да ме кани на гости, ако вие с баба разрешите.
	— И чичо ти Пол ли преглежда гардероба си?
	— О, не! Той е във фабриката. Леля Бланш пък изобщо не е в черквата, а отиде с него, обаче и това е тайна. Страхуваха се, че баба ще им забрани, ако разбере какво са намислили. Леля Бланш иска да разгледа мебелите, складирани в къщата. Вчера ми довери, че от петнайсет години не е стъпвала там. Каза още, че е жалко, дето къщата стои необитавана, трябвало някой да я постегне и да се пресели в нея.
	— Наистина ли го каза?
	— Ами да, тази сутрин, преди с чичо Пол да тръгнат за фабриката. — Тя отново се захвана с пликовете, по едно време вдигна глава, започна да хапе перодръжката. — Хрумна ми нещо много лошо. Не знам дали да ти го кажа…
	— Хайде, изплюй камъчето.
	— Ами… помислих си, че след като мама умря, всички получиха каквото искат. Баба, която обича да командва и да я забелязват, вече не лежи по цял ден в стаята си. Чичо Пол и леля Рене се радват, че ще пътуват. Леля Бланш отиде в онази къща, в която много отдавна, още преди да се родя, е щяла да живее. Даже госпожа Ив е доволна, защото баба я повика да й помага. Ти вече имаш много пари. Аз… — Поколеба се, забелязах, че изглежда разтревожена и натъжена. — Аз пък няма да те деля с малкото ми братче и ще бъдеш само мой до края на живота ми.
	В съзнанието ми изплува фраза, която бях забравил или съзнателно потисках… нещо за човешката лакомия и задоволяването и. През открехнатата врата към трапезарията чух звъненето на телефона. Острият пронизителен звук ме подразни, защото прекъсна размишленията ми — изведнъж бях почувствал, че казаното от малката е много важно и трябва внимателно да обмисля отговора си.
	— Чудя се — добави тя — дали всичко това щеше да се случи, ако мама не беше умряла.
	Съкрушителният й въпрос сякаш разтърси основите на вярата ми.
	— Да — побързах да кажа. — Съдено е било тези събития да се случат. Смъртта на майка ти няма нищо общо. И да беше останала жива, пак щеше да стане така.
	Ала тя недоверчиво поклати глава:
	— Когато Господ Бог урежда нещата, винаги е за добро, но понякога дяволът се предрешва и ни подлага на изкушение. В Евангелието на Матей се казва: „Всичко това ще Ти дам, ако паднеш и ми се поклониш.“
	Телефонът престана да звъни, чух как Гастон говори с някого. След няколко секунди влезе в трапезарията и тръгна към нас.
	— Важното е да узнаем кой ни дава нещата, които искаме — Бог или дяволът — продължи да разсъждава Мари-Ноел. — Един от двамата е, но как да разберем?
	— Търсят ви по телефона, господин графе — каза Гастон.
	Излязох в коридора, пристъпих в килерчето, взех старомодната слушалка и попитах:
	— Кой се обажда?
	Някаква жена каза: „Изчакайте, моля“, чу се пращене, характерно за междуградските разговори, след минута се обади мъж:
	— Граф Дьо Ге ли е на телефона?
	— Да — отвърнах.
	Настъпи тишина, сякаш човекът от другата страна на линията обмисляше какво да каже.
	— Кой е? — повторих. — Какво искате?
	Онзи прошепна:
	— Аз съм, Жан дьо Ге. Току-що видях съобщението в днешния вестник. Връщам се.


>	Двайсет и пета глава

	Интуицията ми го отрече. Съзнание, тяло и дух се разбунтуваха срещу него. Той вече не съществуваше. Не беше истински. Шепотът в слушалката от другата страна на линията беше въображаем, породен от умората. Чаках, без да продумам. След малко той отново заговори:
	— Не си затворил, нали? Там си още… моят remplaçant*. Първото, което ми хрумна, бе, че вече ми говори на „ти“.
	[* Заместник (фр.). — Б.пр.]
	После чух стъпки в коридора — може би беше Гастон, нямаше значение кой е, реагирах машинално и казах в слушалката:
	— Да.
	— Обаждам се от Довил. С твоята кола съм. По-късно ще пристигна в Сен Жил. Смятам да се появя на свечеряване, иначе има опасност някой да ме види. Предлагам да се срещнем в седем.
	Намразих го още повече заради безцеремонната му увереност, че безропотно ще приема нарежданията му.
	— Къде? — попитах.
	Онзи замълча за миг, вероятно се замисли. После тихо каза:
	— Знаеш ли къде е къщата на управителя на фабриката? Мислех, че ще предложи хотела в Льо Ман, където си беше направил с мен първата… и последна злостна шега. Това щеше да бъде неутрален терен. Предложението да се срещнем в къщата беше поредното предизвикателство.
	— Да — отговорих.
	— Ще оставя колата на пътя в гората и ще дойда откъм овощната градина. Чакай ме в къщата и ми отвори. Ще дойда към седем часа. — Той затвори, без дори да каже „дочуване“.
	Излязох от тясното килерче. Гастон и Жермен сновяха между кухнята и трапезарията с подноси с обяда. Отвън се чу бръмчене на кола — вероятно Пол и Бланш се връщаха от фабриката. Скоро всички щяхме да седнем на масата.
	Изпитвах силен гняв, същевременно бях предпазлив и спокоен. Сега аз бях господарят тук, а Жан дьо Ге — натрапникът. Замъкът беше мой, хората, които след малко щяха да седнат около масата в трапезарията, бяха моето семейство, моя плът и кръв, взаимно си принадлежахме. Той нямаше право да се върне и отново да ги обсеби.
	Отидох в салона — графинята още седеше там и оглеждаше помещението, забелязах, че мебелите отново са разместени. Жюли беше излязла, вероятно беше отишла да прибере покривката от дамаска.
	— Кой се обади по телефона? — попита графинята.
	— Един познат, който видял некролога във вестника.
	Тя въздъхна:
	— Навремето никой не би си позволил да телефонира в подобен момент. Това е липса на такт. Възпитаният човек трябва да изпрати съболезнователно писмо и цветя за мен. За съжаление изисканите маниери вече са минало.
	Приближих се до нея, хванах ръката й:
	— Как си? Не исках да те питам пред Жюли.
	Старицата ме погледна и се усмихна:
	— Изкарахме нощно бдение, а? Ти спа на креслото, а пък аз не мигнах. Грешиш, ако мислиш, че ще бъде лесно.
	— Не съм казал, че ще е лесно. Напротив, ще бъде най-трудното, което си правила.
	— Заради теб трябва да се откажа от спокойствието и приятните сънища, така ли? Само защото искаш отново да бъда господарката в този дом. Откъде да съм сигурна, че няма да размислиш и пак да ме прокудиш в онази стая?
	— Няма! Не, няма!
	Внезапният ми изблик на чувства очевидно й се стори забавен. Помилва ме по страната и промърмори:
	— Лошото е, че си много разглезен. Сутринта с Жюли доста си поговорихме и стигнахме до това заключение. Всички тук се жертват заради теб. Ако ми призлее, както вероятно ще стане, вината ще бъде само твоя. — Тя млъкна, доволно се огледа и добави: — Знаеш ли, докато бяхме в параклиса на болницата, забелязах, че Франсоаз за пръв път изглежда като аристократка. Ще се гордея, когато утре толкова много хора ще дойдат да изкажат съболезнованията си. Голяма утеха е да не се срамуваш, когато снаха ти умре.
	Гастон влезе и обяви, че обядът е сервиран — говореше тихо в знак на траур. Докато вървяхме по коридора, графинята промърмори:
	— Обстановката ще стане още по-изискана, когато донесат цветята. Ще поръчам лилии, колкото и да струват. В края на краищата ще ги плати Франсоаз. Дължим й го.
	Другите вече бяха насядали около масата в трапезарията. Пол и Бланш приличаха на заговорници, ала не изглеждаха смутени и лукави, а щастливи като деца, чието тайно желание се е сбъднало. Както винаги Бланш прочете молитвата, но този път ме погледна; не се усмихваше, ала беше спокойна и самоуверена — разбрах, че тази сутрин все пак съм постигнал нещо: може би още не беше простила на брат си, но поне скръбта й не беше толкова силна.
	Изчаках графинята да седне срещу мен и й казах:
	— След като отново пое ролята на домакиня, възнамерявам да направя и други промени. Вече ги обсъдих с Бланш, Пол и Рене. Пол ще стане наш търговски представител, непрекъснато ще пътува заедно с Рене.
	Новината изобщо не й направи впечатление. Тя набоде на вилицата си бъбрече и го подхвърли на териерите, които седяха на пода до нея.
	— Прекрасна идея — отбеляза. — Отдавна трябваше да я осъществиш, но, разбира се, не можехме да си го позволим. Кой ще заеме мястото му? Надявам се да не е Жак, защото няма достатъчно авторитет.
	— Ще го замести Бланш. Познава работата повече от всеки нас. Съгласи се да живее в къщата на управителя.
	Изражението й остана безразлично. Не знам какво очаквах — може би да се нахвърли върху Бланш, да я обсипе с подигравки. Вместо това спокойно заяви:
	— Винаги съм казвала, че дъщеря ми притежава делови качества. Бог знае от кого ги е наследила… във всеки случай не от мен. Баща ти също не беше с ум като бръснач. За него фабриката беше семейна традиция, не търговско предприятие. Но Бланш… — Старицата замислено изгледа дъщеря си. — Сигурна съм, че скоро туристи ще се тълпят в магазин до портата, за да купуват сувенири от стъкло, умалени копия на църквата и замъка, Жюли пък ще продава сладолед. Ако не беше войната, отдавна да сме го направили — добави и продължи да се храни.
	С Пол се спогледахме, той попита:
	— Не си против решенията на Жан, така ли?
	— Защо да съм против? Напротив, дори ги намирам разумни. Ако реша отново да поема юздите в тази къща, какво ще прави Бланш по цял ден? — Старицата откъсна залък хляб и започна да го разтрошава. — Същото се отнася и за Рене. — Тя изгледа снаха си. — Когато жените нямат какво да правят, им идват какви ли не глупости в главата. Стават религиозни или си намират любовници.
	Въпросът беше решен без спорове и противоречия. Мари-Ноел имаше право. Всички бяха получили каквото искаха и явно изпитваха облекчение. Докато наблюдавах доволните им физиономии, изведнъж си представих как Пол и Рене се качват в новата кола, която съм им купил, пристигат в Париж и отначало се чувстват като непохватни провинциалисти, но усещането за свобода постепенно изтиква неловкостта. Бланш пък ще подреди мебелите в къщата на управителя, ще прегледа книгите, може би ще се натъкне на своя забравена рисунка или проект за стъклено изделие. Тя също ще бъде свободна, но в друг смисъл — ще се е избавила от горчивината.
	Продължих да си фантазирам, внезапно забелязах, че Мари-Ноел внимателно ме наблюдава.
	— Е, какво има пък сега? — попитах я.
	— Ами… имаш планове за всички, освен за себе си. Какво ще правиш, когато чичо Пол и леля Рене заминат, а леля Бланш заживее в онази къща?
	Въпросът й възбуди любопитството на всички, дори Бланш ме погледна за миг, после сведе очи.
	— Ще остана в замъка, в Сен Жил. Няма да замина, завинаги ще остана тук.
	Докато говорех, в съзнанието ми се оформи план. Спомних си револвера в чекмеджето на писалището в библиотеката. В събота бях пъхнал ръката си в огъня, за да си спестя унижението и да не бъда заклеймен като измамник, защото не можех да стрелям. Този път беше различно. Никой нямаше да ме гледа. Дори най-неумелият стрелец на света е способен да застреля някого от упор. Без капчица угризение щях да убия Жан дьо Ге. Обстоятелствата бяха на моя страна, след като той беше пожелал да се срещнем в уединената къща. Мъчно ми беше само за верния ми форд, защото щеше да се наложи да го изгоря. Всъщност откакто Дьо Ге ми бе отнел колата, вече не я чувствах като своя, а принадлежаща към минало, което вече бях забравил. Внезапното ми хрумване все повече се избистряше в главата ми. Ще отида пеш до къщата, ще мина през овощната градина и ще се прекача през задния прозорец, както бях сторил вече два пъти. Няма да има свидетели на срещата с моя двойник. Взирах се в една точка, виждах само тъмната гора и влажната земя, а когато вдигнах очи, видях, че сътрапезниците ми още ме наблюдават озадачено и разтревожено. Сигурно нетипичната пламенност, с която се бях зарекъл никога да не напусна замъка, беше възбудила подозрението им; Мари-Ноел с детинска наивност заяви:
	— Жермен ми каза, че когато изведнъж настъпи тишина и никой не говори, значи в стаята е влязъл ангел. Обаче аз не съм сигурна. Може пък да означава, че е дошъл дявол.
	Гастон донесе купата със задушените зеленчуци. Моментът на неловкост отмина. Всички, освен мен заговориха едновременно. Графинята привлече погледа ми и беззвучно изрече: „Какво ти е?“ Поклатих глава, махнах с ръка в знак, че всичко е наред. Представих си как Жан дьо Ге потегля от Довил — спокоен и безгрижен, сигурен, че го чака малкият му свят, в който изведнъж проблемите са се разрешили, защото богатството, към което винаги се е стремял, вече е негово; запитах се дали възнамерява да ми стисне ръката, да се усмихне и да ме отпрати, после да поднови живота, който с лека ръка бе захвърлил. Ако беше така, то планът му нямаше да успее. Сега аз бях истинският, а той — сянката. Нежеланата сянка, която можеше да умре.
	След обяда Бланш и момиченцето се качиха в стаята й, за да продължат с уроците. Графинята повика другите в салона, за да им покаже как са разместени мебелите. Отидох в библиотеката, отворих чекмеджето на писалището, взех револвера и се уверих, че е зареден. Не знаех защо Жан дьо Ге го е скрил в библиотеката, от какво се е страхувал. Не ме интересуваше — сега щях да използвам оръжието срещу него. Пъхнах револвера в джоба на сакото си, отидох в гардеробната и го прибрах в чекмеджето при ампулите с морфин и спринцовката.
	Отново слязох на долния етаж и видях, че ако се бях забавил още малко, щяха да ме хванат на местопрестъплението — членовете на семейството отиваха в библиотеката. Пол седна зад писалището, Рене — до масата, двамата се заеха да надписват пликовете. Графинята седна така, че да ги държи под око, подаде ми ръка:
	— Неспокоен си. Какво ти тежи?
	Напомних си, че се каня да убия не сина й, а един безсърдечен и безчувствен човек, който не обича нито нея, нито когото и да било. Тя ме приемаше като свой син. Готов бях да правя за нея всичко, което той не бе сторил.
	— Искам да погреба миналото — промълвих. — Само за това мисля.
	— Нима? Ако се съди по плановете ти за Бланш, правиш тъкмо обратното и го възкресяваш.
	— Грешиш. Но дори да се опитам да ти обясня, няма да разбереш.
	Графинята сви рамене:
	— Както искаш. Това е идеалното разрешение, стига да се осъществи. Много добре знам какво целиш — да се отървеш от досадниците, за да си живееш живота. Седни до мен.
	Подчиних се, но не пуснах ръката й. След малко видях, че е заспала. Пол я погледна и промълви:
	— Претоварва се с работа. Както Шарлот каза преди малко, после ще й призлее. Поговори й, дано разбере какви ще бъдат последствията от преумората.
	— Не, така е по-добре.
	Рене престана да пише, обърна се и отбеляза:
	— Трябваше да е в стаята си и да си почива. Пол има право. След погребението тя ще рухне.
	— Аз поемам риска и отговорността — казах твърдо.
	Следобедът минаваше безкрайно бавно. В библиотеката се чуваше само дращенето на писалките. Погледнах спокойното лице на възрастната жена и внезапно разбрах, че трябва да тръгна, преди да се е събудила, преди Мари-Ноел да се е върнала при нас. Пол и Рене бяха с гръб към мен и нямаше опасност да забележат издайническото ми изражение. Целунах ръката на старицата — ей така, за късмет, както чукаме на дърво, за да не ни сполети нещастие, станах и излязох. Двамата съпрузи дори не ме погледнаха.
	Взех револвера от чекмеджето, прекосих терасата, слязох по стъпалата, заобиколих сградата и минах през градината. За миг застанах под кедъра, където се бях крил първата вечер. Сезар излезе от колибката си, вдигна глава, задуши, погледна ме, не залая, не завъртя опашка. Беше свикнал с мен, но още не бях неговият господар. Тепърва предстоеше да го науча да ме обича. Минах през парка и навлязох сред дърветата. Лъчите на топлото слънце позлатяваха падащите листа, никога досега гората не ми се беше струвала толкова красива и блага.
	Наближих поляната край двора на фабриката, легнах на земята и зачаках. Щях да вляза в къщата едва след като Жак и работниците си отидат. В гаража, където държаха камиона, бях видял туби с бензин — по-късно щяха да ми потрябват. От скривалището си виждах как от комина на фабриката се вие тънка струйка дим; постепенно започнах да се изнервям — нямах търпение работниците да си тръгнат.
	Изминаха около два часа. Нямах часовник, затова не можех да определя с точност времето, но изведнъж застудя, слънцето се спусна зад дърветата, възцари се тишина, откъм фабриката не долиташе нито звук. Станах, приклекнах зад живия плет, огледах овощната градина. Нямаше жива душа. Прозорецът на канцеларията беше затворен. Прекосих градината, приближих се до къщата. Изчаках няколко секунди, после надникнах през прозореца, полускрит от лозницата. Жак го нямаше. Заобиколих, отново се прекачих през прозореца на стаята, превърната в склад. От пръв поглед разбрах, че Бланш не си е губила времето. Някои мебели бяха преместени, картините бяха разопаковани. Тази жена знаеше какво иска. Стаята вече не беше черупка, приютила миналото, а нетърпеливо чакаше предишната стопанка отново да й вдъхне живот.
	И аз чаках човека, когото щях да убия. Слънцето залезе, сенките в ъглите се сгъстиха. След около половин час щеше да падне мрак, а когато Жан дьо Ге почукаше на прозореца или на вратата, щеше да разбере, че ще го сполети съдбата на онзи, когото беше застрелял преди петнайсет години.
	Някой завъртя валчестата дръжка, но вратата не се отвори, защото я бях залостил. Прекосих помещението, бавно вдигнах резето, открехнах вратата, долната и част задра върху каменния под; хрумна ми, че по същия начин през онази зловеща нощ Морис Дювал е отворил вратата и е видял в мрака екзекутора си. После чух глас:
	— Хей, има ли някой?
	Не беше Жан дьо Ге, а свещеникът. Безмълвно застанахме един срещу друг, аз треперех от нерви, той кимаше и се усмихваше, докато не видя револвера.
	— Разрешете — промълви, протегна ръка и взе оръжието, преди да осъзная какво възнамерява да направи. Извади патроните и заедно с револвера ги пъхна в джоба на дрехата под расото си. — Мразя тези неща — продължи. — Нагледахме им се през войната и през немската окупация. Причиниха много беди и още може да навредят. — Изгледа ме, без да престава да кима, и тъй като си бях глътнал езика, потупа ръката ми и добави: — Не ми се сърдете. Някой ден ще ми благодарите, че ви отнех оръжието. Възнамерявахте да сторите нещо лошо, нали?
	Дълго мълчах, накрая прошепнах:
	— Да, отче.
	— Няма да го обсъждаме. Това е работа на Бог и съвестта ви. Нямам право да ви питам какво се е случило. Но мой дълг е да спасявам живота на хората, стига да мога. Благодаря на Всевишния, ако съм ви спасил. — Огледа стаята, в която вече беше почти тъмно, и продължи: — Бях при Андре Ив. За щастие след време той отново ще може да си служи с пострадалата ръка. Браво на него, оказа се корав мъж. Преди една-две седмици ми каза, че май ще е по-добре да сложи край на живота си. Отвърнах: „Не говори така, Андре. Бъдещето започва от днес. Животът е дар, с който се събуждаме всяка сутрин. Не го захвърляй с лека ръка.“ — Помълча, после показа разместените мебели: — Изглежда, е вярно онова, което днес следобед ми съобщи госпожица Бланш — че ще дойде да живее тук и че вие сте го предложили.
	— Щом ви го е казала, сигурно е вярно.
	— В такъв случай едва ли искате да сторите нещо, което да я накара да размисли. Една стара поговорка гласи: „Две злини не правят едно добро.“ Може би ако случайно не бях минал оттук, щеше да се случи беда и да натъжи всички ни.
	В семейната ви история има достатъчно трагедии, че и вие да причините още една.
	— Само щях да премахна причината за трагедиите, отче — промълвих.
	— Като се убиете ли? Как щяхте да помогнете на себе си и на близките си? Смъртта не е решение, сине мой. Като продължите да живеете, ще сътворите отново техния свят. Вече виждам признаци на съживяване… дори в тази стая. Тъкмо това е необходимо не само тук, във фабриката, но и в замъка. Живот, не смърт. — Зачака да отговоря, ала аз мълчах. Поколеба се и добави: — Не мога да ви предложа да ви закарам до замъка, защото съм с велосипеда. Не видях колата ви отвън. Как ще се приберете?
	— Дойдох пеш и така ще се върна.
	— Искате ли да вървите до мен? Както знаете, карам много бавно. — Извади часовника си, погледна го. — Минава седем, сигурно в замъка ви чакат… ако не друг, то малката ви очаква с нетърпение. Знам, че не съм забавен спътник, но ви моля да ме придружите.
	— Не и тази вечер, отче. Предпочитам да остана сам.
	Той се поколеба, изпитателно ме изгледа:
	— Страхувам се да ви оставя сам, след като ви видях да държите оръжие. Току-виж пак да ви хрумне да направите нещо необмислено, за което после ще съжалявате.
	— Не мога — намесата ви провали плановете ми.
	Свещеникът се усмихна:
	— Радвам се. Колкото до вашия револвер… може би някой ден ще ви го върна. От вас зависи да си го получите обратно. Довиждане.
	Той излезе сред здрача. Видях как мина покрай кладенеца, без да го погледне, прекоси двора на фабриката и се изгуби от погледа ми. Затворих вратата и отново спуснах резето. В стаята вече властваха сенките, денят си беше отишъл. Приближих се до прозореца към градината, изведнъж от мрака изскочи човек с револвер в ръката, ловко се прекачи през перваза. Тихо се засмя, насочи оръжието към гърдите ми и каза:
	— Имам опит отпреди, но сега беше много по-лесно. По шосетата няма блокади, не са заложени мини. И вместо банда мъже, които могат да ме издадат, ако ги заплашат, единственият свидетел е добрият стар свещеник. Признай, че късметът винаги е на моя страна. Прав бях, че дойдох въоръжен, а? Този револвер е единственото, което взех от куфара си, след като те зарязах в Льо Ман. — Той придърпа два стола и ми нареди: — Седни! Можеш да си свалиш ръцете. Нямам намерение да те застрелям, оръжието е само предпазна мярка. От четирийсет и първа насам не се разделям с него. — Яхна стола, подпря револвера на облегалката. — Искаше да се отървеш от мен и да останеш в Сен Жил, така ли? Явно си се изкушил от перспективата да получиш солидна сума. Разбирам те. И на мен ми хрумна същата мисъл.


>	Двайсет и шеста глава

	Не виждах очите му, само смътно съзирах лицето му, огледално отражение на моето. В мрака присъствието му изглеждаше много по-зловещо, но и някак си по-поносимо.
	— Какво се случи? — попита. — Как умря Франсоаз? Във вестника пишеше, че е било нещастен случай.
	— Паднала от прозореца на спалнята. Изпуснала медальона, който си й купил в Париж, и се пресегнала да го вземе.
	— Сама ли е била в стаята?
	— Да — отвърнах. — Имаше полицейско разследване. Комисарят разпита и нас, и прислугата, увери се, че наистина е било нещастен случай, подписа смъртния акт. Утре ще докарат Франсоаз в замъка, погребението е в петък.
	— Да, научих от вестника. Затова се върнах.
	Предпочетох да не коментирам, макар да знаех, че не се е прибрал заради погребението на съпругата си, а заради онова, което щеше да получи благодарение на смъртта й.
	— Честно казано — заяви, — не вярвах, че ще се престрашиш да заемеш мястото ми. Предполагах, че след като те зарязах в онзи долнопробен хотел, ще отидеш в полицията и ще ги накараш да повярват на заплетените ти обяснения. Вместо това… — Той се засмя. — Успя да живееш в лъжа цели седем дни. Моите поздравления. Ех, какъв дар Божи щеше да си за мен преди петнайсетина години! Я кажи, никой ли не те заподозря?
	— Никой.
	— Нито майка ми, нито Мари-Ноел, така ли?
	— Те пък най-малко — казах и почувствах невероятно задоволство. Най-близките му хора не бяха усетили отсъствието му, никой не съжаляваше, че го няма.
	— Интересно доколко си научил истината за моето семейство… — промърмори той. — Умирах от смях, като си представях, че ще се сблъскаш с Рене, която още преди да замина, беше станала ужасно досадна. Ами Франсоаз? Как успяваше да я умиротвориш, че да не се оплаква непрекъснато? Много съм любопитен дали от учтивост си се опитал да разговаряш с Бланш и какво е последвало. Колкото до майка ми… тя е неспасяема и час по-скоро трябва да постъпи в клиника. Вече разговарях с една болница в Париж.
	Не откъсвах поглед от револвера, ала знаех, че няма начин да го грабна. Човекът срещу мен, тъй ловък във всяко друго отношение, щеше да реагира светкавично.
	— Не се налага да я изпращаш в Париж — промълвих. — Разбира се, за нея трябва да се грижи лекар, но не е необходимо тя да напусне дома си. Иска да се откаже от наркотика. Тази нощ прекарах до леглото й. Тя направи първия опит.
	В мрака усещах погледа му, прикован в мен.
	— Бил си при нея цялата нощ ли? — възкликна. — Защо? С каква цел?
	Мислено се пренесох в стаята в кулата, все едно отново седях до леглото на старицата и слушах бълнуванията й, обгърнат от заплашителни сенки, които призори сякаш избледняха и изчезнаха. Невъзможно беше да опиша преживяването, каквото и да кажех, щеше да бъде банално, дори абсурдно. Пък и не бях постигнал нищо, освен да помогна на една изтерзана жена да заспи.
	— Седях до нея, държах ръката й. Накрая тя заспа.
	Смехът му — заразителен и същевременно отблъскващ, проехтя в тъмната стая.
	— Голям наивник си бил, драги! Така ли мислиш да излекуваш една наркоманка? Довечера ще обезумее, ще се наложи Шарлот да й инжектира двойна доза.
	— Не, няма! — натъртих, обаче сам не си вярвах. Спомних си, че я бях погледнал, преди да изляза — тя спеше на креслото, но изглеждаше изтощена и болна.
	— Я кажи какво още си натворил — присмехулно подхвърли той.
	„Какво ли?“ Позамислих се и отвърнах:
	— Пол вече няма да е управител на фабриката, а търговски представител. С Рене напускат замъка и ще пътуват поне шест месеца в годината.
	Дьо Ге кимна:
	— Това още по-бързо ще разруши брака им. Рене ще си намери любовник, а Пол ще се чувства още по-голямо нищожество. Озове ли се сред светски хора, ще осъзнае, че не е нищо повече от недодялан селяндур.
	Спомних си как като малък играех на кегли — търкулвах топката по улея и тя поваляше кеглата. Тъкмо това правеше Дьо Ге с плановете, които бях замислил, тласкан от обичта си към семейството му. Докато го слушах, разбрах, че действията ми са били продиктувани не от обич, а от глупава сантименталност.
	— Отказал си на „Карвале“ да подновиш договора, но аз подписах ново споразумение с тях — заявих. — Фабриката няма да бъде затворена, хората няма да останат без работа. Ще бъдеш принуден да поемеш загубите.
	Този път той не се засмя, само подсвирна. Очевидното му изумление стопли сърцето ми.
	— Хм, сигурно има начин да се измъкна — процеди. — Обаче няма да е нито лесно, нито бързо. Другите ти „подвизи“ са само гафове, но с фабриката си забъркал голяма каша. Въпреки че ще разполагам с парите на Франсоаз, нямам никакво желание да влагам средства в предприятие, обречено на загиване. Кого смяташе да назначиш на мястото на Пол?
	— Бланш.
	Той се приведе към мен, доближи лице до моето. Сега виждах дори очите му. Сякаш отново се пренесох в хотела в Льо Ман. Приликата помежду ни ме отврати.
	— Не думай! Искаш да кажеш, че сте разговаряли, така ли?
	— Точно така. Сутринта тя за пръв път от петнайсет години стъпи в тази къща. Казах й, че отсега нататък ще отговаря за фабриката. Може да прави каквото си иска с предприятието, а пък ако го спаси от фалит, то ще бъде зестрата на Мари-Ноел.
	Дьо Ге дълго мълча. Искрено се надявах, че рухването на плановете му го е извадило от равновесие. Повече от всичко ми се искаше той да загуби проклетото си самочувствие. Ала това не се случи.
	— Хм, може би положението не е толкова трагично — промърмори. — Ако Бланш отново се захване с дизайнерство и произвеждаме евтини сувенири, без да се занимаваме с големи фирми като „Карвале“, ще създадем пазар в този район на страната, който ще подбие цените на сходните предприятия. Вместо да ходят в Льо Ман, туристите ще се отклоняват от магистралата, за да дойдат в Сен Жил. Случайно си се натъкнал на нещо интересно. — Позамисли се и добави: — Дааа… идеята все повече ми допада. Какъв глупак съм бил, че не изобщо не ми е хрумнал този вариант! Но дори да се сетех, омразата на Бланш към мен нямаше да ми позволи да го осъществя. Предполагам, поласкал си я — много хитър ход, признавам. Навремето си мислеше, че е много способна, а онзи надут пуяк Дювал все я хвалеше и още повече повдигаше самочувствието й. Ако дойде да живее тук, сигурно ще носи траур и ще си въобразява, че тайно е била омъжена за него. — Той извади от джоба си пакет с цигари, запали, предложи и на мен. — В крайна сметка си се справил доста добре… Ами Мари-Ноел? Какво си предвидил за нея? Тази седмица имала ли е видения, сънувала ли е пророчески сън?
	Не отговорих. Питах се що за човек е този, който очерня собствената си дъщеря. Можеше да тласка майка си към пропаст, да се присмива на брат си и сестра си, но нямаше да му позволя да се подиграва с Мари-Ноел.
	— Малката е добре — отвърнах. — Стоически понесе трагичната смърт на майка си.
	— Не се учудвам. Двете не се разбираха. Франсоаз ме ревнуваше от нея, Мари-Ноел го знаеше. Е, вече си наясно какво е да имаш семейство, което те обсебва. А ти беше готов да търпиш заради парите. Решил беше да ме убиеш, за да живееш в охолство до края на дните си. — Отдръпна се, лицето му отново попадна в сянка и се превърна в размазано петно.
	— Няма да повярваш — отговорих, — но не ме е грижа за парите. Обикнах твоето семейство, това е всичко.
	Дьо Ге пак се засмя:
	— Доста си безочлив, приятелю! Твърдиш, че обичаш майка ми, която е най-себичната, най-алчната и най-зла жена на света; че обичаш Пол, който е слабохарактерно нищожество, и Рене — вероятно заради тялото и, което, признавам, е съвършено, но главата й е като празна кутия; обичаш Бланш — проклета стара мома, чието единствено удоволствие е да коленичи пред разпятието. Може би ще кажеш, че обичаш дъщеря ми заради добротата и невинността й, които, уверявам те, са само маска. Истината е, че тя обожава да я глезят и да бъде център на вниманието.
	Не възразих. Доводите му бяха верни от неговата гледна точка и донякъде ги подкрепях. Въпросът бе, че за мен те нямаха значение.
	— Имаш право — казах. — И все пак обичам близките ти. Не питай защо. Не мога да отговоря.
	— Аз имам известни чувства към тях — заяви Дьо Ге. — Разбираемо е — все пак сме една кръв. Но ти… невъзможно е! Познаваш ги едва от седем дни. Според мен си непоправимо сантиментален.
	— Може би.
	— Мислиш се за спасител, а?
	— Не, за глупак.
	— Ако не друго, поне си честен. Е, какво смяташ, че ще стане сега?
	— Не знам. Зависи от теб.
	Той почеса главата си с дулото на револвера. Можеше да се нахвърля върху него и да се опитам да му отнема оръжието, но сигурно нямаше да успея.
	— Именно. Съдбата на близките ми и на фабриката е в мои ръце. Ако реша, ще изпълня „програмата“ ти или ще я проваля — зависи какво ще ми скимне. Въпросът е какво ще стане с теб. Може би е най-разумно да отидем в гората и да изкопаем гроб. Ще изгоря колата ти. Ще изчезнеш и никой няма да те потърси. Случвало се е и с други хора.
	— Направи го, щом си решил. Разбира се, ако не предпочиташ да ме хвърлиш в кладенеца.
	Не го виждах, ала усетих, че се усмихна.
	— И това ли знаеш? Какъв хитрец си бил, драги! Предполагах, че историята вече е забравена. Е, беше ли потресен?
	— Не. Обаче не разбрах мотивите ти.
	— Мотивите ли? — повтори той. — Няма как да ги разбереш. От хиляда шейсет и шеста година насам в твоята страна не са нахлували нашественици, затова съотечествениците ти са толкова самонадеяни и с лека ръка съдят другите. Ние понякога сме безмилостни, но за щастие нито един французин не е лицемер. И Морис Дювал ли обичаш — онзи Дювал, който съществува в представите ти?
	Позамислих се. Питах се дали думата „обичам“ е твърде пресилена.
	— Съжалявам го — промълвих. — Всички говорят много ласкаво за него.
	— Не им вярвай. Беше кариерист като всички от неговата класа. Влезе под кожата на баща ми, Бланш беше най-силният му коз, но аз му попречих да го изиграе. Едва ли ще изпитваш симпатии към човек, който живее в охолство и сключва споразумения с враговете на родината си, за да си спаси кожата.
	Нямаше какво да кажа. Враждата не ме засягаше, войната не беше моя война. Знаех само, че хора са страдали и умирали.
	— Безсмислено е да обсъждаме Дювал и близките ти — казах. — Изградил съм си представа за тях. Каквото и да кажеш, няма да я разрушиш. Ако си решил да ме убиеш, както възнамерявах да сторя с теб, направи го. Не ме е страх.
	— Не съм сигурен, че искам да те очистя. Ще бъде безсмислено прахосничество. В края на краищата щом ги измамихме веднъж, можем отново да го направим. Ще ти се обадя, ще се срещнем някъде, ще изчезна за една седмица, а ти ще заемеш мястото ми. Какво ще кажеш? Разбира се, може междувременно да съм унищожил всичко, което си се опитал да направиш, но това няма да те притеснява, нали? Дори ще ти бъде по-интересно.
	Омразата към него ме стисна за гърлото, не можех да продумам. Дьо Ге изтълкува мълчанието ми като съгласие и продължи:
	— Не вярвам да си се запознал с моята Бела… Едва ли си имал време и възможност. Дамата е собственичка на магазин във Вилар и аз я наричам Бела, защото твърди, че произхожда от унгарската кралска фамилия. Невероятна готвачка е, но и другите й качества не са за пренебрегване. Навестявам я от време на време, за да прогоня скуката. Разбира се, ако с теб се споразумеем, и тя ще бъде включена в сделката. Няма да съжаляваш, ако я посетиш, повярвай. — Изгледа ме и след като не отговорих, добави: — Положението ще бъде много пикантно, ако разбера, че си заблудил и нея.
	Станах, той мигновено скочи на крака и насочи оръжието към мен.
	— Да приключваме — промълвих. — Казах ти всичко.
	— Обаче аз още не съм свършил. Даваш ли си сметка, че не ме попита какво съм правил през изминалата седмица?
	Не проявявах интерес към подвизите му. Беше телефонирал от Довил, затова предположих, че е бил там.
	— Честно казано, не ме е грижа — отвърнах. — Изобщо не ме засяга.
	— Напротив, засяга те, и то много.
	— В какъв смисъл?
	— Седни, ако обичаш, и ще ти обясня. — Щракна запалката, пламъчето освети лицето му, досущ като моето. След миг забелязах, че е облечен с мое сако, но не онова, което носех в Льо Ман. — Играх честно, също като теб. Реших, че щом си заел местото ми — естествено не бях сигурен, но рискувах, — тогава аз ще се превъплътя в твоята роля. Заминах за Лондон, настаних се в апартамента ти. Едва днес се върнах със самолет.
	Втренчих се в Дьо Ге, по-точно — в сянката му. През изминалата седмица често мислех за него, но като за призрак на вече несъществуващ човек. Ако си го бях представил от плът и кръв, щях да предположа, че е в Париж, Италия или Испания — където и да е, само не в моя свят.
	— Бил си в жилището ми, използвал си вещите ми, така ли? — прошепнах, задушен от гняв. Не можех да повярвам, че се е случило… някой би трябвало да го предотврати.
	— Защо не? Ти си бил в замъка и по свой начин си използвал близките ми. Нямаш право да ме обвиняваш, че приех твоята самоличност.
	Представих си ежедневието си и разбрах защо никой не е забелязал измамата. С портиерите на сградата само си кимахме и си пожелавахме добро утро или лека нощ. Чистачката идваше в жилището ми в десет и половина, след като вече бях отишъл на работа. Вечер или излизах с приятели, или си готвех сам. Повечето мои познати и колеги смятаха, че още не съм се върнал от Франция, нямаше кой да телефонира или да ми пише. В объркването си потърсих доказателство, че Дьо Ге лъже:
	— Как разбра къде живея? Откъде научи адреса?
	— Боже, колко си наивен! В куфара ти намерих визитните ти картички, бележника и чековата ти книжка, ключовете, паспорта… всичко необходимо. Успях дори да сменя билета за ферибота. Накратко, изобщо не беше проблем да се превъплътя в скучноватата ти личност. Изкарах си страхотно. След бъркотията в замъка твоят апартамент ми се видя като рай. Прерових всички чекмеджета, прочетох всичките ти писма, разгадах бележките за лекциите ти, осребрих чековете ти — за щастие нечетливият ти подпис е лесен за фалшифициране. Хайлазувах цели пет дни — тъкмо каквото ми беше крайно необходимо.
	Най-сетне схванах иронията на положението, осъзнах странната справедливост. Играл си бях с живота на хората, той — не. Сторил бях всичко възможно, за да променя нещата в замъка, той само си беше почивал. Бях се намесил в чужди съдби, той само беше ровил в чекмеджетата ми… После си спомних, че все пак се е върнал във Франция, а в Довил беше прочел във вестника за смъртта на Франсоаз.
	— Щом толкова си се наслаждавал на самотата, защо се върна? — попитах.
	В мрака усетих погледа му. Дълго мълча, а когато заговори, долових леко смущение:
	— Може би е редно да се извиня, въпреки че онова, което направих, не може да се сравнява с нахалството ти да подновиш договора и да ми причиниш сериозни материални загуби. Въпросът е, че… — Той замълча, сякаш търсеше най-подходящите думи. — Петте дни в Лондон ми бяха предостатъчни. Установих, че не бих могъл вечно да водя скучното ти добродетелно съществуване. Пък и след време приятелите ти щяха да ти пишат, от деканата на университета да се свържат с теб; макар досега никой да не е оспорвал нито способността ми да се превъплъщавам в различни роли, нито отличното ми владеене на английския език — през войната имах много възможности да упражнявам и едното, и другото, установих, че ми липсва невероятната ти самоувереност. Тъй като възнамерявах да живея под твое име, най-лесното бе да променя начина ти на живот. Така и направих.
	— Не разбирам… — промълвих. — Как е възможно да промениш живота ми?
	Дьо Ге въздъхна:
	— Боя се, че ще те шокирам, както аз бях потресен от стореното от теб в замъка… Първо изпратих в университета писмената ти оставка. После казах на хазяина ти, че заминавам за чужбина и се отказвам от апартамента — тъй като в Лондон, както и в Париж, трудно се намират жилища под наем, човекът се зарадва, че напускам незабавно. Продажбата на мебелите възложих на фирма, която организира търгове. Накрая, след като разбрах с колко пари разполагаш в банката, осребрих чек за тази сума. Както знаеш, парите не са много — едва двеста паунда, но щяха да ми стигнат за месец-два, докато изникне нещо друго.
	Опитах се да вникна в думите му, да осъзная, че говори за нещо, което наистина се е случило, да разсъждавам като предишния си аз. Ала виждах само призрак, издокаран с моите дрехи, който само за няколко часа беше унищожил живота на двойника си от Лондон.
	— Не… невъзможно е да съм обменил във франкове двеста паунда — избърборих първото, което ми дойде наум. — От банката отпускат само известна сума в пътнически чекове, а пък аз вече бях изхарчил две трети от нея.
	Той хвърли на пода фаса и го смачка с подметката си:
	— Това е най-забавното в цялата история. Имам приятел финансист, който само за няколко часа уреди въпроса. Нямаше да разбера, че е в Лондон, ако ти не му беше дал адреса си — нямам представа какво те е прихванало, но така или иначе ми направи неоценима услуга. Той ми телефонира в понеделник — като чух гласа му, едва не припаднах от изненада; едва тогава разбрах, че живееш в замъка… Питам се обаче какво ще правиш, ако не те убия и не се съгласиш от време на време да се разменяме. За теб няма бъдеще.
	За пръв път осъзнах безизходността на положението. Нямах работа, освен ако не преглътнех срама си и не пишех на декана, че съжалявам за прибързаното си решение и че не желая да напускам. Нямах пари, с изключение на няколко скромни инвестиции. Нямах жилище и ако веднага не се върнех в Лондон, щях да остана и без мебели. Накратко, не съществувах. Човекът, който живееше в Англия, завинаги беше изчезнал.
	— Разбира се — продължи Дьо Ге, — нямах намерение да се върна у дома, а да пътувам и да се забавлявам. Приятелят ми е финансов гений, щеше да вложи парите в която и да е банка, в която и да е страна. Смятах отначало да отида в някое селце в Сицилия или в Гърция, да повикам Бела. Естествено с течение на времето тя щеше да ми омръзне, но не веднага. Унгарките притежават особен чар. Влизат ти под кожата, както се казва. Обаче сега… — Той млъкна, стори ми се, че вдигна рамене. — Плановете ми се промениха след смъртта на горката Франсоаз. Ако имам късмет, вместо беден провинциален благородник ще бъда милионер. Съдбата или който урежда тези неща, изпълни желанието ми. — Стана, но продължи да ме държи на мушка.
	— Ще ти призная нещо — продължи, — въпреки че не е много ласкателно за мен, защото издава слабост на характера ми. Днес следобед, докато пътувах по магистралата, изведнъж се развълнувах от прекрасната гледка. Така или иначе, това е моята страна, тук ми е мястото. Вярно, че замъкът се руши, а паркът е занемарен и буренясал, но не ме е грижа. Родният дом действа по особен начин на всекиго. Не обръщах внимание на разрухата, проклинах замъка поради същата причина, заради която проклинах майка си… И все пак… — Той се засмя, махна с ръка. — И все пак, докато шофирах насам, осъзнах, че старицата ми липсва. Вярно, че е зла и проклета, но ме разбира и аз я разбирам — едва ли можеш да се похвалиш с това, нали?
	Внезапно той ме хвана за рамото — жестът му не беше враждебен, а почти приятелски:
	— Отказах се — няма да те застрелям. В много отношения съм ти благодарен за стореното. — Извади портфейла си… моя портфейл. — Сумата ще ти стигне за известно време. Повтарям, че винаги съм на твое разположение, ако решиш да се разменим дори за няколко дни. Е, ще разиграем ли отново комедията с размяната на дрехите?
	В главата ми се въртеше нещо, което бе казал свещеникът… нещо за бъдещето и че всеки ден ни е подарен от Бога. Старецът вече беше в Сен Жил и прибираше велосипеда с три колела. В замъка чакаха да се прибера за вечеря и се питаха къде съм. Представих си как Мари-Ноел нетърпеливо стои на терасата. Свалих сакото.
	Чувствах се ужасно. Струваше ми се, че с всяка свалена дреха губя частица от новата си самоличност. Накрая застанах гол пред Дьо Ге, който още се прицелваше в мен, и прошепнах:
	— Довърши ме. Не искам повече да живея.
	— Глупости! Никой не се отказва от живота. Освен това не искам да те убия. Вече ми се струва безсмислено.
	Докато говореше, започна да се разсъблича и да ми мята дрехите си; видя, че се затруднявам с копчетата, и попита:
	— Какво ти е на ръката?
	— Изгорих я.
	— Пожар ли е имало в замъка?
	— Не. В парка бяха запалили огън.
	— Друг път внимавай повече. Имало е опасност завинаги да се осакатиш… Ще можеш ли да шофираш?
	— Да. Раната от обгарянето вече заздравява.
	— Дай ми и превръзката. Не мога да се появя без нея.
	Дрехите, които беше взел от гардероба ми, сякаш се бяха свили и ми бяха омалели. Тъканта беше прекалено гладка. Отгоре на всичко той беше избрал костюм, който много рядко обличах. Помислих, че приличам на човек, който е навлякъл ученическата си униформа.
	Дьо Ге доволно въздъхна:
	— Прекрасно! Отново се чувствам като себе си. — Пристъпи до прозореца и добави: — Да излезем оттук. По-безопасно е. Клюкарката Жюли може да е в къщичката си. Тази противна бабишкера често ми лази по нервите, но ти сигурно си обикнал и нея.
	Прехвърли се през перваза и скочи навън, последвах го. Усетих миризмата на прекопана пръст, лъхаща от овощната градина.
	— Извинявай, но ще те помоля да вървиш пред мен — прошепна той. — Ще ти покажа къде е колата.
	Залитайки, прекосих градината и ливадата. В сумрака зърнах до живия плет стария бял кон. Животното изпръхтя и хукна нанякъде.
	— Горкият Жакоб — промърмори Дьо Ге. — Толкова е стар, че вече няма ни един зъб и не може да пасе. Някой ден ще му тегля куршума, за да го отърва от мъките му. Виждаш ли, и аз ставам сантиментален от време на време.
	Навлязохме в тъмната гора; още не бях сигурен, че на този безцеремонен човек няма да му скимне все пак да ме убие и завинаги да се отърве от мен. Вървях сред мрака, съчки пропукваха под стъпките ми; вече нямах нито настояще, нито минало, съществото, което се препъваше по пътеката, нямаше нито мозък, нито сърце.
	— Ето я колата — внезапно каза Дьо Ге.
	Фордът, изпръскан с кал, стоеше встрани от широката алея. Стори ми се, че също като дрехите ми, колата принадлежи към период, който вече съм надрасъл. Прокарах длан по предния капак.
	— Качвай се — нареди онзи. Настаних се на познатата седалка, включих фаровете и двигателя. — Изкарай я на заден ход. — Той седна до мен, потеглих по алеята. Завих по пътя през гората, колата запълзя нагоре по хълма. В подножието блещукаха светлинките на селцето, часовникът на църквата удари осем.
	— Няма да е лесно — промълвих. — Всички са се променили — майка ти, Бланш, Пол и Рене. Само малката е същата.
	Той се засмя:
	— Дори да се е променила, скоро отново ще бъде моята дъщеря. Само аз имам значение в нейния свят.
	Минахме по белия път и през моста. Спрях до портата:
	— Ще те оставя тук. Опасно е да продължа по-нататък.
	Слязохме от колата, Жан дьо Ге за миг остана неподвижен, задуши като животно:
	— Ммм, колко е хубаво! Вече знам, че съм в Сен Жил. — Изпразни револвера, пъхна го в джоба си заедно с патроните. — Е, всичко хубаво. — Поусмихна се и подхвърли: — Чакай. — Пъхна два пръста в устата си и свирна пронизително и протяжно. Сезар залая, но не враждебно, а радостно, нададе вой, после заскимтя. — Не си научил този номер, нали? — доволно отбеляза Дьо Ге. — Не, разбира се, нямало е кой да ти го покаже.
	Отново се усмихна, махна ми, мина през портата и тръгна по алеята. Погледнах към терасата — някой стоеше отвън, лампата над вратата го осветяваше. Беше Мари-Ноел. Видя човека, крачещ по алеята, радостно извика и се затича към него. Той я прегърна, двамата се изкачиха по стъпалата и влязоха в замъка. Кучето продължаваше да скимти. Седнах зад волана и потеглих.


>	Двайсет и седма глава

	Не съзнавах какво правя, не мислех за нищо. Спомням си, че на разклона завих надясно към Вилар. Пътят вече ми беше толкова познат, че действах машинално. Карах бавно, защото още чувствах като чужда обгорената си ръка, а онази малка част от ума ми, която още работеше, ми подсказваше, че трябва да внимавам да не преобърна колата в канавката. Усилието да се съсредоточа върху шофирането изпразни съзнанието ми. Не мислех за живота, който оставях зад себе си. Сякаш след като Жан дьо Ге бе влязъл в замъка, се беше спуснала метална завеса, изолираща ме от величествената сграда и хората в нея — изпитвах необходимост да избягам, да се скрия в мрака.
	Щом влязох във Вилар, изпитах странно облекчение. Шосетата представляваха заплаха — бяха нервните окончания, водещи обратно към Сен Жил. Осветените улици на града и хората, които се разхождаха по тях, ми вдъхнаха необяснима увереност. Минах край пазара и спрях до старата градска порта. Загледах се в очарователната старинна къщичка отвъд канала. Прозорецът откъм балкона беше отворен, отвътре струеше светлина. Бела си беше у дома. Дълбоко в мен се пробуди нещо, което се беше вкаменило, след като с Жан дьо Ге си разменихме дрехите. Металната завеса ме разделяше от замъка, не от Бела. Табуто не се отнасяше до нея. Светлината от прозореца и бе като ръка, протегната за утеха, като символ на действителността. В този момент ми се струваше, че най-важното е да направя разлика между истинското и фалшивото, защото двете понятия ми се струваха еднакви. Бела щеше да ми помогне. Бела знаеше отговора.
	Слязох от колата, минах по мостчето над канала, прехвърлих се на балкона и влязох през високия прозорец. В дневната нямаше никого, но чувах стъпките на Бела в съседното помещение. След миг тя застана на прага; изгледа ме учудено, затвори вратата и пристъпи към мен.
	— Не те очаквах… но всъщност няма значение. Ако знаех, че ще дойдеш, щях да приготвя вечеря.
	— Не съм гладен — промълвих. — Нищо не искам.
	— Изглеждаш зле. Седни, ще ти налея малко коняк.
	Настаних се на удобното кресло. Не бях измислил какво да кажа на Бела. Тя ми подаде чашата, продължи да ме гледа, докато отпих една-две глътки. Алкохолът ме стопли, но вцепенението не ме напусна. Вкопчих се в страничната облегалка — солидното дърво ми вдъхваше усещане за безопасност.
	— В параклиса на болницата ли си бил? — попита Бела.
	Озадачено я изгледах, едва след няколко секунди разбрах за какво говори.
	— Не — отвърнах. — Бях там сутринта… — Помълчах, после добавих: — Благодаря за статуетките. Мари-Ноел много се зарадва. Мисли, че си залепила парчетата и че тези са предишните фигурки. Предложението ти се оказа много уместно.
	— Алпи… реших, че така е по-добре за детето. — Тя състрадателно ме изгледа. Сигурно мислеше, че съм разстроен от смъртта на Франсоаз. Може би не трябваше да разбивам илюзиите й. Изведнъж осъзнах, че искам само за себе си мъничко от любовта й.
	— Дойдох тази вечер, защото не знам кога с теб отново ще се видим — прошепнах.
	— Разбирам. Естествено през следващите дни и седмици няма да ти бъде лесно.
	Следващите дни и седмици… Те не съществуваха. Трудно ми беше да й го кажа.
	— Как е малката? Трудно ли прие смъртта на майка си? — добави Бела.
	— Добре е. Възхитен съм от поведението й.
	— А майка ти?
	— И тя е добре.
	Бела не откъсваше поглед от мен. Едва сега забеляза, че нося костюм, който никога не е виждала, при това не черен, а от туид. Ризата, вратовръзката, обувките също й бяха непознати. Настъпи неловко мълчание. Почувствах се длъжен да се оправдая, да дам някакво обяснение.
	— Дойдох да ти благодаря — промълвих. — Нямаше да издържа без съчувствието и подкрепата ти. Много съм ти задължен.
	Бела мълчеше. Изведнъж погледът й се промени като на човек, който интуитивно е разбрал истината, докато слуша признанието на дете. Коленичи пред мен и прошепна:
	— Върнал се е, така ли? Онзи другият… — Погледнах я, тя ме хвана за раменете. — Трябваше да се досетя. Прочел е във вестника за смъртта на Франсоаз. Затова се е върнал.
	Изпитах неописуемо облекчение, сякаш тежък товар падна от плещите ми. Усещането бе като да престанеш да чувстваш болка или страх. Оставих на масичката чашата и направих нещо детинско и нелепо. Отпуснах глава на рамото на Бела, затворих очи.
	— Защо ти? — прошепнах. — Защо само ти се досети? Защо нито майката, нито детето почувстваха разликата?
	Тя сложи длани на челото ми, докосването й беше като балсам за наранената ми душа.
	— Честно казано, и аз отначало се заблудих. Едва по-късно разбрах истината — промълви.
	— Какво направих?
	Бела се засмя — смехът й не беше нито подигравателен, нито весел, а сърдечен, изразяващ съчувствие.
	— Не става въпрос какво направи, а какъв беше. Жената трябва да е кръгла глупачка, за да не различи мъжете, с които се люби.
	Усетих се отхвърлен, но не ми домъчня, защото Бела беше до мен.
	— Притежаваш нещо, което той няма — добави тя. — Ето как разбрах.
	— Какво е то?
	— Наричам го tendresse*. Не знам друга дума за това… — промълви, после попита как се казвам.
	[* Нежност, благост (фр.). — Б.пр.]
	— Джон — отвърнах. — Дори имената ни са сходни. Да ти разкажа ли историята?
	— Само ако желаеш. В общи линии се досещам какво се е случило. Така или иначе и двамата безвъзвратно сте загърбили миналото. Важно е само бъдещето.
	— Да, но не моето, а тяхното. — В мига, в който го изрекох, разбрах, че е самата истина. Предишният Джон беше умрял през онази нощ в Льо Ман. Сянката на Жан дьо Ге също беше изчезнала. На тяхно място се беше появило нещо, което още не беше същество от плът и кръв, но беше родено от безсмъртни чувства и бе като пламък, затворен в обвивката на тялото. — Обичам ги. Искам да знаеш, че завинаги ще бъдат част от мен. Повече няма да ги видя, ала ще живея заради тях.
	— Разбирам. Бъди сигурен, че и те ще живеят благодарение на теб.
	— Ако съм сигурен, че е така, нищо друго няма значение. Но той се върна при тях и нещастието, страданието и болката ще възкръснат. Ако съм сигурен, че ще стане така, по-добре да се обеся на най-близкото дърво. Дори сега… — Втренчих се в мрака отвъд прозореца, металната завеса изтъня, стори ми се, че стоя в замъка редом с Жан дьо Ге — видях го да се усмихва, забелязах как го гледа майка му, зърнах момиченцето, Бланш, Пол, Рене, Жюли и сина й Андре. — Искам да познаят щастието. Но не щастието според неговите представи, а онова, което е заключено в тях. Сигурен съм, че то съществува, Бела, виждал съм го за миг като проблясък на светлина или жажда, знам, че чака да бъде освободено. — Изведнъж ми хрумна, че тя няма да разбере бръщолевенето ми. Не намирах подходящи думи, за да изразя мислите си. — Той е дявол! — възкликнах. — Те отново му принадлежат…
	— Ето тук грешиш — прекъсна ме Бела. — Не е дявол, а обикновен човек като теб. — Стана, спусна завесите, върна се при мен. — Не забравяй, че аз добре го познавам, известни са ми и положителните му качества, и слабостите му. Ако беше сатана, отдавна щях да го изоставя и да напусна Вилар.
	Искаше ми се да й повярвам, но се страхувах, че любовта й към Дьо Ге влияе на преценката и че в заслепението си не вижда злото в него. Разказах и каквото бях научил през тези шест дни, докато парченце по парченце възстановявах миналото. Някои факти тя вече знаеше, задруги се беше досетила. Целта ми беше да го очерня, но докато говорех, осъзнах, че осъждам не Жан дьо Ге, а неговата сянка, онзи, който беше действал от негово име.
	— Безсмислено е — казах накрая. — Не описвам човека, когото познаваш.
	— Напротив. Но описваш и себе си.
	Обзе ме страх. Запитах се кой от двама ни е истински. Кой е оцелял и кой е умрял. Изведнъж ми хрумна, че ако застана пред огледалото, няма да видя отражение.
	— Бела, прегърни ме — прошепнах. — Кажи как се казвам.
	— Ти си Джон. Джон, който се е разменил с Жан дьо Ге и една седмица е живял неговия живот. Два пъти дойде при мен и ме люби като Джон, не като Жан дьо Ге. Достатъчно реално ли ти се струва? Помага ли ти да възвърнеш истинската си самоличност?
	Докоснах косата, лицето, ръцете й — в нея нямаше нищо фалшиво, никаква преструвка.
	— Ти даде нещо на всички ни — продължи Бела. — На мен, на майка му, на сестра му и на детето му. Преди малко го нарекох tendresse. Каквото и да е, вече не може да бъде унищожено. Вкоренило се е и ще продължи да расте. От тук насетне ще търсим теб в Жан, не обратното. — Усмихна се, отново сложи ръце на раменете ми. — Разкажи ми нещо за себе си — нямам представа откъде си, къде отиваш, знам само, че се казваш Джон.
	— Това е достатъчно — промълвих.
	— Какво е възнамерявал да прави, ако Франсоаз не беше умряла?
	— Да пътува. Щял е да вземе и теб… поне така каза. Щеше ли да приемеш?
	Бела не отговори веднага. За пръв път изглеждаше объркана.
	— С него сме любовници от три години — промълви най-сетне. — Той е част от ежедневието ми. Мисля, че ме харесва. Но скоро ще си намери друга.
	— Не! Няма!
	— Защо си толкова сигурен?
	— Забравяш, че една седмица бях Жан дьо Ге. — Погледнах прозореца и попитах: — Защо спусна завесите?
	— Ами… нещо като парола е, означава, че не съм сама. Той никога не идва, когато завесите са спуснати.
	И Бела си беше помислила същото като мен — че след като вечеря, пожелае лека нощ на дъщеря си и на майка си, двойникът ми отново ще се качи в колата, ще пристигне във Вилар и ще прекоси мостчето над канала. И в замъка, и тук той се чувстваше като у дома, аз бях натрапникът.
	— Слушай внимателно — казах настойчиво, — той не знае, че съм идвал при теб. Няма как да научи, освен от Гастон, което е малко вероятно. Постарай се никога да не разбере — добавих и станах.
	— Какво ще правиш? — попита тя.
	— Тръгвам си, преди да е дошъл. Доколкото го познавам, тази нощ ще изпита необходимост от близостта ти.
	Бела замислено ме изгледа:
	— Мога да оставя завесите спуснати.
	Спомних си какво ми причини онзи. Не стига, че когато му скимна, възобнови предишния си живот, ами бе унищожил моя. Вече нямах нито работа, нито дом в Лондон, останали ми бяха само дрехата на гърба ми, фордът и портфейлът, съдържащ известна сума във франкове.
	— Не отговори на въпроса, който преди малко ти зададох — казах й. — Ако те беше поканил, щеше ли да заминеш с него?
	— Може би. Ако почувствах, че е искрен.
	Поклатих глава:
	— Нямаше да имаш време за преценка и размисъл. Не забравяй, че той не би се осмелил да дойде във Вилар.
	— Така е — кимна тя. — Щеше да ми пише, да изпрати телеграма, дори да се обади по телефона, за да ми предложи да пътувам с него.
	— Щеше ли да приемеш?
	Бела се поколеба, но само за миг.
	— Да — отвърна. — Щях да приема.
	Погледнах прозореца:
	— Щом изляза от къщата, дръпни завесите.
	Бела ме последва в коридора.
	— Ами ръката ти? — попита.
	— Моля?
	— Ръката ти не е превързана. — Тя отиде в банята, донесе пакет с бинтове и марли. Докато ме превързваше, си спомних как Бланш сутринта стори същото, как през цялата нощ старата графиня бе държала ръката ми. Спомних си и допира на топлата длан на момиченцето.
	— Грижи се за тях — промълвих. — Само ти си способна да го сториш. Може би той ще те послуша. Помогни му да ги обикне…
	— Вече ги обича — прекъсна ме тя. — Наистина. Не се е върнал само заради парите.
	— Не знам… — промърморих колебливо.
	Преди да изляза, Бела попита:
	— Къде отиваш? Какво ще правиш?
	— Отвън е колата ми, която преди седмица той открадна. Колата, с която двамата щяхте да заминете за Гърция или за Сицилия.
	Тя слезе заедно с мен по стълбището, но преди да отвори външната врата, разтревожено прошепна:
	— Нали не смяташ да посегнеш на живота си? Не си си казал: „Това е краят“.
	— Не, не е краят. Може би е началото.
	Бела вдигна резето.
	— Преди седмица — продължих — се наричах Джон и не можех да се примиря с факта, че съм се провалил, че не ставам за нищо. Решил бях да отида на едно място, където може би щяха да ми помогнат. Но срещнах Жан дьо Ге и отидох в Сен Жил.
	— Отново си Джон, но вече знаеш, че не си безполезен неудачник. Доказателство е всичко, което направи за хората в замъка. Ти победи неуспеха.
	— Грешиш — въздъхнах. — Неуспехът ми се преобрази в обич към обитателите на замъка. Следователно проблемът още стои — какво да правя с обичта?
	Бела открехна вратата. Магазините вече бяха затворени, прозорците на къщите от другата страна на улицата бяха закрити с кепенци. На улицата нямаше жива душа.
	— Обичта се раздава — прошепна тя, — ала за беда винаги остава при нас. Същото е и с пресъхналия кладенец — изворът остава някъде под земята. — Прегърна ме, целуна ме и попита: — Ще ми пишеш ли?
	— Вероятно.
	— Знаеш ли къде отиваш?
	— Да.
	— Дълго ли ще останеш там?
	— Нямам представа.
	— Мястото, което спомена преди малко… далеч ли е?
	— Не, колкото и да е странно. Намира се на петдесетина километра от тук.
	— Щом смяташ, че там са щели да ти помогнат да се примириш с битието на неудачник, може би ще ти кажат какво да правиш с обичта.
	— Надявам се. Надявам се да чуя същото, което каза ти преди малко.
	Целунах Бела, излязох на улицата. Чух как тя затвори вратата и пусна резето. Минах под старата градска порта, седнах зад волана на форда, посегнах за пътните карти. Бяха на предишното си място в джоба на гърба на седалката. Проследих маршрута, който преди седмица бях отбелязал със синьо. В мрака изминаването на последните десет километра щеше да е истинско изпитание, но ако следях гората винаги да е отдясно, шосето щеше да ме отведе до Мортан и оттам до абатството. Пътуването щеше да ми отнеме най-много час и половина.
	Оставих картата на другата седалка, погледнах към прозореца на Бела — завесите вече не го закриваха. Светлината от стаята блестеше върху мостчето и тъмната вода в канала. Включих на задна скорост, излязох на главната улица; когато минах край болницата, видях реното, паркирано пред параклиса. В колата нямаше никого, Гастон не се виждаше наблизо. Човекът, влязъл да изкаже последната си почит към Франсоаз, беше сам.
	Стигнах до кръстопътя извън града и завих наляво към Белем и Мортан.
