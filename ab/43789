	— Вие сте нашата родна свиня? Много съм щастлив…
	— Аз ощастливявам всички, цялата страна… У някои народи съм символ на щастието.
	— Мога ли да зная на какво се дължи това?
	— Нравът ми е такъв: дружелюбна съм, общителна и напълно съм се приобщила към хората. Не сте ли забелязали, че понякога почти няма разлика между нас и вас?
	— Струва ми се, че страдате от нередовност във вътрешните секреции — много сте напълняла.
	— Забраняват ни да спортуваме, господине. Вашите жени са вече друго нещо.
	— Моля, моля!… Обичате ли пътешествията, госпожо?
	— Да-а-а. И е много приятно. Жалко, че всички от нас, които са отпътували, не са се завърнали…
	— Нямате ли застраховки?
	— Не, ние сме нормирани, господине.
	— Често слушам да се говори за свинщини. Каква връзка има това с вас?
	— Никаква, господине — това са си ваши работи.
	— Да ми кажете нещо за вашата прочута сланина? Толкова много се говори за нея.
	— Странна ми се вижда тая склонност да ни колят и да ни обират сланината, а отгоре на всичко и да спекулират с нея. Едно тъмно петно, което промрачава нашето…
	— Съжалявам, госпожо, но в новата икономика всички сме стопански обекти…
	— Колко бих желала да ни се гарантира едно мирно, безкръвно съществувание!
	— Лека нощ, госпожо. Пазете се от гаранции!
@@	„Стършел“ — 24 януари 1941
