#	Шарена сол

	Жената изнесла саксиите на балкона и дума:
	— Гледай, гледай, мъжо, как се разхубавиха цветята, като ги окъпа дъждът!
	— Да беше останала и ти при тях — обадил се мъжът.


#	В Холивуд

	— Вие ми напомняте на някого.
	— Не е чудно! Аз бях първият ви мъж.


#	Художникът

	— Това представлява залязване на слънцето.
	— Ще залезе, разбира се. Нима ще стои да гледа такъв лош пейзаж…

	* * *

	— Защо, Пенчо, мериш с ластика Борето в корема?
	— Защото играем на Вилхелм Тел, а Борето изяде ябълката…

	* * *

	— Няма лекарство за раждане или смърт, затова нека се порадваме на промеждутъка.

	* * *

	Първата и най-лошата от всички измами е самоизмамата.

	* * *

	Главата на агронома Х. е пълна с изкуствени торове и пак е плешива.

	* * *

	Най-празният от нашите дни е оня, в който не сме се смели нито веднъж.

	* * *

	Никоя порядъчна пчела не чака съвет от дървеницата как да събира мед.

	* * *

	Ако искаш да узнаеш цената на парите, опитай се да вземеш на заем.

	* * *

	Една лъжа може да обиколи света, докато истината още си връзва обувките.

	* * *

	Прекалено дългата почивка е ръждясване.

	* * *

	— О, той беше много щедър! Ядеше бонбони и шарените книжки раздаваше на бедните деца.

	* * *

	Обичай ближния си, но остави жена му на мира…

	* * *

	Той повишава гласа си, вместо да засили доводите си.

	* * *

	Даже и най-скъпият часовник има само 60 минути в час.
	Човек, който обича да преяжда, копае своя гроб със зъбите си.

	* * *

	Дяволът бил баща на лъжата, но забравил да я патентова и затова сега предприятието му страда от свръхконкуренция.

	* * *

	Някои мислят, че единственото нещо, което им е нужно, за да водят дискусия, е устата.

	* * *

	Той е добър човек за своето място, само че още не е изкопано.
