	— _Къде, кога и как се списваше вашият „Стършел“?_
	— Нашата редакция имаше улица, но нямаше номер. Чантата си редакторът разтваряше на тротоара. Заседавахме на крак, подреждахме международното положение и единият от двамата отнасяше чантата отсреща — в цензурата.
	— _А защо избрахте точно четиридесет и първа година да правите вестник?_
	— Как защо? Германците вече се разхождаха по нашите улици! Аз и Савата, който беше завършил вече Поповската гимназия, се заехме с тая работа, но не можахме да намерим трети човек и… работата се запече.
	— _Защо нарекохте вашия вестник „Стършел“? Не знаехте ли, че и след вас ще има „Стършел“?_
	— Узнахме и затова прекратихме излизането на нашия „Стършел“. Ние подготвихме идването на вашия и той дойде. Но, както се казва в такива случаи, малцина признаха, че е така…
	Всъщност народът се интересува от нашите шеги много повече, отколкото ние предполагаме. Той сам, в своите страдания, е омъдрял и изградил здрав, истински хумор, с който е побеждавал враговете си, лекувал е раните си и се е опазил.
	Българинът и хуморът са неделими. И на най-сериозните ни автори, ако им махнеш хумора…
	— _А какво ще ни кажете за себе си?_
	— Аз цял живот се мъчих да стана сериозен човек, а си останах… карикатурист. Не можеш да се откъснеш от народа си.
@@	Разговорът е воден в „Стършел“
