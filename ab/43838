D>
	На моите прекрасни деца — Николас и Лили, които обичам и ценя повече от всичко друго. И както винаги, на моята съпруга — Джейми, която прави всяко нещо възможно.
D$


E>
	Джихадът става американски като ябълков пай и британски като следобеден чай.
@	Ануар ал Аулаки, проповедник и вербовчик на Ал Кайда
E$
E>
	Един почтен човек е способен да предизвика промяна — промяна, от която зависят животи.
@	Ели Визел, писател и носител на Нобелова награда за мир за 1986 г.
E$


>	Първа част
>	Смърт в градината

>>	1.
>>	Полуостров Лизард, Корнуол

	Картината на Рембранд бе тази, която разбули мистерията веднъж и завинаги. Впоследствие по старовремските магазинчета, в които пазаруваха, и по мрачните крайбрежни кръчми, където пиеха питиетата си, местните жители дълго щяха да обсъждат как така са им убягвали очевидните факти и щяха добродушно да се смеят на някои от своите причудливи теории за естеството на неговата работа. Защото и в най-смелите си предположения нито един от тях не бе допуснал дори за миг, че саможивецът от далечния край на залива Гънуолоу всъщност е реставратор, при това световноизвестен.
	Той не бе първият пришълец, дошъл чак в Корнуол с намерението да запази някаква своя тайна. Малцина обаче бяха бранили тайните си така ревностно и същевременно изискано. Показателен за това бе дори необичайният начин, по който той беше осигурил жилище за себе си и своята прелестна и доста по-млада съпруга. След като бе избрал къщата в живописната местност досами ръба на скалите — по всеобщо мнение гледката оттам бе наистина неповторима, — той бе платил накуп наема за цяла година, като преди това документите му бяха дискретно подготвени от неизвестен хамбургски адвокат. Две седмици по-късно се бе нанесъл, сякаш щурмувайки отдалечен вражески аванпост. Всички, които го бяха заговаряли по време на първите му посещения в селцето, бяха останали поразени от очевидната потайност в държането му. Този човек сякаш нямаше име, никой не можеше да отгатне и коя е родината му. Пенсионираният от три десетилетия железничар Дънкан Рейнолдс, считан за един от най-проницателните жители на село Гънуолоу, го наричаше „зашифрования човек“, докато другите го описваха ту като „сдържан“, ту като „грубиян“. Всички обаче бяха единодушни, че за добро или зло, с пристигането му селцето разположено в западната част на графство Корнуол, бе станало далеч по-интересно място.
	С времето успяха да узнаят, че името му е Джовани Роси и че също като прелестната си съпруга, има италиански произход. Което пък допълнително подкладе тяхното любопитство, защото по улиците на селцето късно вечер започнаха да забелязват правителствени автомобили, возещи костюмирани мъже. После се появиха и други двама непознати, които понякога ходеха за риба в заливчето. По всеобщо мнение те бяха най-некадърните рибари, виждани някога по тези места. Впрочем повечето местни подозираха, че те въобще не са рибари. И съвсем естествено, както впрочем би се случило във всяко селце с големината на Гънуолоу, се разрази разгорещен спор относно истинската самоличност на новодошлия и естеството на неговата работа. На този спор най-сетне сложи точка картината _Портрет на млада жена_ — маслени бои върху платно, 104 на 86 сантиметра — от Рембранд ван Рейн.
	Кога точно се бе появила творбата в селцето, така и не стана ясно. Жителите му допускаха, че това се е случило някъде към средата на януари, понеже тъкмо по това време бяха забелязали драстична промяна в ежедневната рутина на пришълеца. Дотогава обикновено човек можеше да го зърне да крачи по пътечките сред назъбените скали на полуостров Лизард, обзет сякаш от терзанията на гузна съвест, но един ден го видяха да стои пред статив във всекидневната си с четка в едната ръка и палитра в другата. От помещението се носеха гръмко оперни арии, които сигурно се чуваха чак в град Маразайън — далеч по крайбрежието на Маунтс Бей.
	Поради близостта на къщата до крайбрежната пътека беше възможно — ако човек се спреше на точното място и извиеше шия под точния ъгъл — да го зърне в неговото „ателие“. Отначало хората смятаха, че работи по някакво свое произведение. Но с течение на времето стана ясно, че всъщност се занимаваше с консервиране и реставриране на картини.
	— Това пък какво ще рече? — попита една вечер в кръчмата „Агне и флаг“ Малкълм Брейтуейт, пенсиониран ловец на омари, който винаги миришеше на море.
	— Че един вид ги лекува — обясни Дънкан Рейнолдс. — Картината е като живо, дишащо същество. Когато остарее, започват да го мъчат разни болежки. Също като теб, Малкълм.
	— Чух, че била девойка.
	— И то хубавичка — кимна Дънкан. — С бузи като ябълки. Направо да я схрускаш.
	— Знае ли се художникът?
	— Работим по въпроса.
	И действително работеха, та се вдигаше пара. Ровеха из справочници и из интернет, търсеха за консултация хора, по-сведущи от тях в сферата на изобразителното изкуство — категория, която включваше повечето от населението на най-западната част на Корнуол. Накрая, в началото на април, Доти Кокс от селската бакалия събра смелост лично _да пита_ за картината младата красива италианка, която бе слязла да напазарува. Жената не отговори на въпроса, само се усмихна неопределено. След това преметна сламената си чанта през рамо и тръгна обратно към залива. Пролетният вятър рошеше буйните й коси. Броени минути след като влезе в къщата, оперната музика секна, а щорите на прозорците се спуснаха като клепачи.
	Те останаха спуснати през цялата следваща седмица, след което реставраторът и неговата красива съпруга внезапно изчезнаха. В продължение на няколко дни обитателите на Гънуолоу се опасяваха, че вероятно не възнамеряват повече да се върнат. Неколцина дори започнаха да изпитват угризения, задето бяха слухтели и надзъртали в личния живот на двойката. И тогава, един ден, докато прелистваше новия брой на „Таймс“ в бакалията си, Доти Кокс попадна на материал за Вашингтон, окръг Колумбия, където щеше да бъде изложена наскоро открита картина на Рембранд. Според описанието в статията портретът изглеждаше досущ като онзи, който жителите на селото бяха видели в къщата в далечния край на залива. Ето как мистерията най-накрая беше разбудена.
	По стечение на обстоятелствата на първа страница в същия брой на вестника бе поместен и материал за поредица тайнствени експлозии в четири секретни ядрени съоръжения в Иран. На никого в Гънуолоу не му хрумна, че е възможно между събитията от двата материала да съществува някаква връзка. Или поне не веднага.

	* * *

	Реставраторът изглеждаше променен, когато се върна от Америка, това можеше да забележи всеки. Макар да си оставаше все така сдържан и потаен — не че някой изпитваше особено желание да общува с него, — очевидно от плещите му бе паднал някакъв тежък товар. От време на време дори усмивка озаряваше ъгловатото му лице, а погледът в необикновено зелените му очи сякаш вече не беше така отбранителен. Дори в начина, по който правеше продължителните си ежедневни разходки, имаше нещо различно.
	Докато преди бе кръстосвал пътеките като човек, обладан от зли сили, сега той сякаш се носеше по хребета на обвитите в мъгла скали подобно на призрак, завърнал се у дома след вековни странствания из далечни земи.
	— Имам чувството, че са го освободили от някакъв оброк — сподели Вера Хобс, собственичка на селската пекарна. Ала когато я попитаха какъв може да е този оброк и кому е бил даден, тя отказа да гадае. И Вера, както всички в селцето, неколкократно бе правила грешни предположения относно работата на пришълеца. — Освен това — добави тя, — най-добре е да го оставим на мира. В противен случай следващия път двамата с хубавичката му съпруга може и да си тръгнат завинаги.
	Впрочем колкото повече прекрасното лято наближаваше края си, толкова по-често местните обсъждаха бъдещите планове на реставратора. През септември срокът за наемане на къщата изтичаше и тъй като по нищо не личеше, че той има намерение да го удължава, мнозина се заеха да кроят планове как да го убедят да остане. Един реставратор определено се нуждаеше, размишляваха те, от нещо конкретно, което да го задържи тук, на крайбрежието на Корнуол — може би някакво занимание, което да му даде възможност да разгърне неповторимите си умения и да го държи ангажиран с нещо различно от разходките по скалите. Какво точно щеше да е това занимание, а и кой можеше да му го предложи, идея все още нямаха, но се захванаха с деликатната задача да измислят нещо.
	След продължителни обсъждания на Доти Кокс й хрумна чудесната идея да се положи началото на Ежегоден фестивал за изящни изкуства в Гънуолоу, за чийто почетен председател да бъде поканен именитият реставратор Джовани Роси. На следващата сутрин, когато по обичайното време съпругата на реставратора влезе в селската бакалия, Доти й каза за предложението. В продължение на няколко минути младата жена искрено се смя. Поканата била много любезна, рече тя, когато най-сетне овладя смеха си, но едва ли синьор Роси би приел. Официалният му отказ пристигна малко по-късно и Ежегодният фестивал за изящни изкуства в Гънуолоу така и не видя бял свят. Но това нямаше значение. След броени дни се разчу, че реставраторът е наел къщата за още една година. И този път наемът бе платен наведнъж, а документите — подготвени от същия незнаен адвокат в Хамбург.
	След това животът в Гънуолоу като че ли се върна в обичайното си русло. Хората срещаха реставратора в късната утрин, когато слизаше в селцето със съпругата си да пазаруват. Сетне по някое време следобед го виждаха да се разхожда по скалния хребет, облечен в тъмнозеления си шлифер „Барбур“ и каскет, смъкнат ниско до веждите. Дори да не ги поздравяваше, хората не се засягаха. Ако изглеждаше напрегнат, гледаха да не му се пречкат. Защото винаги, щом някой непознат дойдеше в селцето им, те следяха всяка негова стъпка, докато не си тръгнеше. Реставраторът и неговата съпруга можеше родом да са от Италия, но сега принадлежаха на Корнуол и горко на онзи, комуто хрумнеше да им ги отнеме отново.
	На полуостров Лизард обаче имаше и такива, които смятаха, че нещо е останало скрито. Един от тях даже бе убеден, че знае точно какво. Името му беше Теди Синклер. Беше собственик на прилична пицария в близкия град Хелстън и поддръжник на конспиративни теории от всякакъв род. Теди твърдеше, че стъпването на Луната е измама, а атентатите от 11 септември 2001 г. са извършени от самите американци. Също така беше убеден, че човекът от залива Гънуолоу крие и други тайни, освен умението да „лекува“ картини.
	За да докаже теорията си, той събра селяните в кръчмата „Агне и флаг“ през втория четвъртък на ноември и постави пред тях начертана от него таблица, която донякъде напомняше на Периодичната система на химическите елементи на Менделеев. Тя подкрепяше идеята, че експлозиите в иранските ядрени съоръжения несъмнено са дело на легендарен служител на израелското разузнаване на име Габриел Алон, както и че същият този Алон понастоящем живее необезпокояван в залива Гънуолоу под фалшивото име Джовани Роси. Когато всеобщият смях в кръчмата най-сетне утихна, Дънкан Рейнолдс каза, че тази теория била най-налудничавото нещо, което бил чувал, откакто някакъв французин бе решил, че цяла Европа трябва да има обща валута. Ала този път Теди не отстъпи от позицията си относно това какво трябва да бъде сторено след тези събития. И с право, защото, макар да бъркаше за кацането на Луната и за атентатите от 11 септември, Теди беше съвършено прав за мъжа от залива Гънуолоу.
	На следващата сутрин — в Деня на примирието — селцето осъмна с новината, че реставраторът и съпругата му са си заминали. Обзета от паника, Вера Хобс изтича до къщата в залива и надзърна през прозорците. Пособията на реставратора бяха разхвърляни върху ниска масичка, а на статива имаше платно с гола жена, полегнала на канапе. На Вера беше необходим само миг, за да осъзнае, че канапето на рисунката е същото като това във всекидневната, а жената на платното — онази, която виждаше всяка сутрин в своята пекарна. Въпреки смущението, Вера не можеше, да откъсне поглед от картината, защото без съмнение тя беше една от най-красивите, които бе виждала през живота си. Беше също добър знак, помисли си тя и се запъти обратно към селцето. Подобна картина не се зарязва просто така дори когато човек гледа да избяга отнякъде възможно най-скоро. Все някога реставраторът и съпругата му щяха да се върнат. Защото тежко на проклетия Теди Синклер, ако не се върнеха.


>>	2.
>>	Париж

	Първата бомба избухна в 11,46 часа на „Шан-з-Елизе“. Директорът на френските служби за сигурност по-късно заяви, че не е получил никакво предупреждение за предстоящ атентат — твърдение, което навярно би развеселило неговите критици, ако не бяха многобройните жертви. Предупредителните знаци бяха очебийни, твърдяха те. Единствено слепец или човек, който съзнателно си е затварял очите, не би ги забелязал.
	За Европа моментът на атентата едва ли можеше да е по-неблагоприятен. След десетилетия безотговорно пилеене на средства огромна част от континента сега се намираше на ръба на финансовата катастрофа. Държавните дългове растяха, хазните бяха празни, а разглезеното европейско население застаряваше и се обезверяваше. Бе настъпил часът за строги икономии. В подобна обстановка нищо не можеше да остане неприкосновено. Бюджетите за здравеопазване, висше образование, култура, даже и пенсиите — всичко подлежеше на сериозни съкращения. По така наречената „периферия“ на Европа по-неукрепналите икономики рухваха една след друга като плочки от домино. Гърция бавно потъваше в Егейско море, Испания беше „на животоподдържащи системи“, а ирландското икономическо чудо се бе оказало просто една химера. В заседателните зали на брюкселските институции мнозина еврократи вече се осмеляваха да изричат на глас някога немислимото: че мечтата за европейска интеграция загива. А в най-мрачните мигове някои от тях дори си задаваха въпроса дали не загива и самата Европа.
	През този ноември рухна и поредната наивна представа, че Европа е способна да поема безчетните вълни мюсюлмански емигранти, прииждащи от бившите й колонии, и в същото време да съумява да съхрани своята култура и начин на живот. Някогашната временна програма за задоволяване недостига на работна ръка след Втората световна война необратимо бе изменила облика на целия континент. Неподатливи на контрол мюсюлмански квартали опасваха почти всеки по-голям европейски град, а няколко държави сякаш бяха обречени да бъдат обитавани от преобладаващо мюсюлманско население още преди да изтече векът. Никой от властимащите не се бе сетил да се допита до коренните европейци, преди да бъдат отворени границите. И сега, след години бездействие, европейците започваха да се противят. Дания бе наложила драконовски ограничения върху браковете с имигранти. Франция бе забранила носенето на _хиджаб_* на обществени места. А швейцарците, които иначе едва се търпяха едни други, единодушно бяха решили да не позволят спретнатите им градчета и селца да бъдат загрозявани от минарета. Ръководителите на Великобритания и Германия категорично бяха обявили, че мултикултурализмът — действителната религия на пост християнска Европа — вече е изпята песен.
	[* Основните ценности в исляма: символ на вярата, молитва, поклонение, пост и милостиня. — Б.р.]
	Мнозинството бе решено повече да не се огъва пред волята на малцинството, заявяваха те. Нито пък да затваря очите си за набиращия сила в европейското общество екстремизъм. Старото съперничество между християнството и исляма очевидно навлизаше в нова и опасна фаза. Мнозина се страхуваха, че борбата ще се окаже неравна. Едната страна бе омаломощена от старостта и твърде самодоволна. Другата бе като барутен погреб, който можеше да се възпламени от няколко карикатури на Мохамед в датски вестник.
	Едва ли имаше място, където проблемите на Европа да изпъкват по-отчетливо, отколкото в Клиши су Боа взривоопасното арабско предградие на Париж. Именно тук бе хвръкнала искрата, подпалила масовите размирици из цяла Франция през 2005 г. Предградието се славеше с едно от най-високите нива на безработица и престъпност в страната. Толкова опасно беше в Клиши су Боа, че дори френската полиция се въздържаше да навлиза в неспокойните жилищни комплекси — включително в този, където с дванайсетчленното си семейство живееше Назим Кадир, 26-годишен алжирец, работещ в знаменития ресторант „Фуке“.
	През тази ноемврийска утрин той излезе от квартирата си още по тъмно и отиде да се пречисти в джамията, построена със саудитски пари и обслужвана от саудитски имам, който не говореше френски. Когато приключи с молитвата, най-важния от Петте стълба на исляма, се качи на автобус 601АВ до източното предградие Льо Ренси, а сетне се прехвърли на влак от Регионалната експресна мрежа, с който пътува до гара Сен Лазар. Оттам се прехвърли на парижкото метро, за да премине последната отсечка от пътуването си. През цялото време той не събуди подозрение било у органите на реда, било у останалите пасажери. Дебелото му яке добре прикриваше жилетката с експлозиви отдолу.
	Слезе на метростанция „Жорж V“ в обичайния за него час — 11,40, изкачи стълбите и тръгна по „Шан-з-Елизе“. Малцината щастливци, които щяха да оцелеят след предстоящия огнен ад, впоследствие щяха да разказват, че не са забелязали абсолютно нищо необичайно в поведението му. Само собственикът на известен цветарски магазин щеше да твърди, че му е направила впечатление странната решителност в неговата походка, докато наближавал входа на ресторанта. По това време сред хората на улицата бяха френският заместник-министър на правосъдието, водещ новините в частна телевизия, манекенка, чиято снимка бе на корицата на последния брой на списание „Вог“, ромска просякиня, държаща за ръка невръстно дете, както и група шумни японски туристи. Атентаторът хвърли последен поглед към часовника си. Сетне разкопча ципа на якето си.
	Впоследствие така и не се установи дали самовзривяването му се е предхождало от традиционния вик „Аллаху акбар!“. Неколцина от оцелелите твърдяха, че са го чули, други се кълняха, че е задействал взривното устройство безмълвно. А що се отнася до звука от самата експлозия, най-близо намиралите се оцелели нямаха никакъв спомен, понеже тъпанчетата им бяха увредени на момента. Всички обаче разказваха за ослепителен проблясък на бяла светлина. „Светлината на смъртта“, нарече я един от тях, защото такава била светлината, която човек виждал, когато се изправел за първи път лице в лице с Бог.
	Самата бомба беше гениално замислена и изработена. Не беше като взривните устройства, за сглобяването на които човек можеше да открие инструкции в интернет или в брошурите, предавани от ръка на ръка в салафистките* джамии из Европа. Тя бе усъвършенствана по време на въоръжените конфликти в Палестина и Месопотамия. Натъпкана с потопени в миша отрова гвоздеи — характерен за самоубийците атентатори от „Хамас“ прийом, — взривявайки се, тя покосяваше всички наоколо в огромен радиус. Ударната й вълна беше толкова мощна, че стъклената пирамида пред Лувъра, отстояща на повече от два километра източно от мястото на взрива, се бе разтърсила. Минувачите в непосредствена близост до атентатора бяха разкъсани на парчета, разсечени наполовина или обезглавени — подобаващо наказание за неверниците. Даже и на трийсет-четирийсет крачки от мястото на взрива имаше осакатени хора. В най-отдалечените краища на периметъра на поражение труповете бяха без външни наранявания. Те бяха умъртвени от ударната вълна, която бе разкъсала вътрешните им органи като невидимо цунами. На тези хора съдбата бе отредила късмета да издъхнат от вътрешни кръвоизливи.
	[* Салафизмът е съвременно движение сред мюсюлманите сунити, характеризиращо се със строг прочит на ислямските канони и войнствена доктрина, призоваваща към джихад. — Б.р.]
	На полицаите, които пристигнаха първи, им прилоша от гледката. Навсякъде имаше човешки крайници, на които се виждаха обувки и строшени ръчни часовници със стрелки, застинали на 11,46 часа. Разнасяше се тревожният звън на мобилни телефони. И сякаш като последно оскърбление към жертвите, останките на атентатора бяха пръснати навсякъде из техните останки. Изключение правеше само главата му, която бе открита на покрива на един товарен камион на повече от тридесет метра от мястото. Лицето му бе застинало в неестествено спокойно изражение.
	Френският министър на вътрешните работи пристигна на мястото на трагедията десетина минути по-късно. Оглеждайки касапницата, той отбеляза: „Багдад се пренесе в Париж!“. Седемнайсет минути по-късно същото се случи и в копенхагенския увеселителен парк „Тиволи Гардънс“, където по пладне, в 12,03 ч., друг атентатор самоубиец се взриви сред голяма група деца, чакащи на опашка за увеселително влакче. Датските служби за сигурност бързо установиха, че този _шахид_ е родом от Копенхаген, че е получил образованието си в датската образователна система и е женен за датчанка. Очевидно въобще не се бе трогнал от факта, че собствените му деца посещаваха същото училище като жертвите му.
	За всички служби за сигурност в Европа случилото се бе сбъднат кошмарен сценарий — координирани и изкусно осъществени атентати, замислени от умел стратег. Специалистите изпитваха сериозни опасения, че терористите скоро ще нанесат нови удари. Нямаха обаче представа къде и кога.


>>	3.
>>	Сейнт Джеймс, Лондон

	По-късно контратерористичният отдел на лондонската полиция щеше да вложи ценно време и усилия да открие Габриел Алон, легендарния, но своенравен син на израелското разузнаване, който официално се бе оттеглил и водеше скромен живот в Обединеното кралство. По думите на неговите любопитни съседи, броени минути след изгрев-слънце той бе излязъл от къщата си в Корнуол и заедно с красивата си италианска съпруга — Киара, заминал някъде със своя „Рейндж Роувър“. С помощта на оруелската мрежа от камери за видеонаблюдение британските власти установиха, че двамата бяха стигнали до центъра на Лондон за почти рекордно време и като по чудо бяха съумели да открият място за паркиране на площад „Пикадили“. Оттам се бяха придвижили пеш до „Мейсънс Ярд“ — спокоен павиран вътрешен площад с търговски обекти в квартал Сейнт Джеймс — и бяха позвънили на вратата на галерията „Ишърууд Файн Артс“. Според охранителната камера в двора двамата бяха влезли вътре точно в 11,40 часа лондонско време, въпреки че Маги, поредната посредствена секретарка на господин Ишърууд, погрешно бе вписала в своя бележник 11,45 ч.
	Занимаваща се с продажба на картини с музейно качество на стари италиански и холандски майстори още от 1968 г., галерията някога бе заемала елитно място на Ню Бонд Стрийт в Мейфеър. Впоследствие изместена от магазини на „Ермес“, „Бърбъри“ и „Картие“, бе й се наложило да се приюти в запусната триетажна сграда, някогашен склад на „Фортнъм и Мейсън“. На фона на безчестието и интригите сред обитателите на квартал Сейнт Джеймс галерията се възприемаше като сцена за доста сполучлив театър — съчетание от комедия и трагедия, поразителни възходи и стремглави падения, винаги с привкус на конспирация. До голяма степен това се дължеше на личността на собственика. Джулиан Ишърууд бе обременен с един почти фатален за всеки търговец на произведения на изкуството недостатък — повече обичаше да притежава картините, отколкото да ги продава. В резултат на това галерията бе задръстена с така наречената в този бранш „мъртва стока“ — произведения, за които никой никога нямаше да плати подобаваща цена. Според слуховете личното състояние на Ишърууд можеше да си съперничи с това на британското кралско семейство. Дори и Габриел, който реставрираше творби за галерията вече над трийсет години, имаше само бегла представа за имуществото на Ишърууд.
	Завариха го в кабинета му — висок и като че ли леко нестабилен, той се бе облегнал с лакти на бюрото си, отрупано със стари каталози и монографии. Носеше сив костюм на бели райета и бледолилава вратовръзка, подарена му предната вечер от последната му любовница. Както обикновено, изглеждаше, сякаш има лек махмурлук — нещо, което съвсем целенасочено се опитваше да постигне. Бе вперил тъжни очи в телевизора.
	— Предполагам, че сте чули новините?
	Габриел кимна бавно. Двамата с Киара бяха изслушали първите репортажи по радиото, преминавайки с колата през западните лондонски предградия. Образите на екрана удивително съответстваха на представата, която си бе оформил Габриел от чутото: мъртви тела, покрити с найлон; окървавени оцелели; очевидци, ужасено скрили лица в дланите си. Винаги бе едно и също. И сигурно никога нямаше да се промени.
	— Само преди седмица обядвах във „Фуке“ с един клиент — рече Ишърууд и прокара пръсти през дългите си прошарени коси. — Разделихме се точно на мястото, където се е взривил този маниак. Ами ако клиентът ми бе насрочил срещата за днес? Сигурно и аз щях…
	Ишърууд не довърши мисълта си. Нормална реакция след такъв атентат, помисли си Габриел. Живите неизменно се опитват да открият някаква връзка с мъртвите, колкото и далечна да е тя.
	— Атентаторът в Копенхаген е убил деца — продължи Ишърууд. — Бихте ли ми обяснили какво може да се постигне с избиването на невинни деца?
	— Страх — отвърна Габриел. — Искат да всеят страх у нас.
	— Но кога ще свърши това? — попита Ишърууд, поклащайки глава омерзено. — Кога, за бога, ще приключи тази лудост?
	— Ти би трябвало по-добре да знаеш отговора на този въпрос, Джулиан — отбеляза Габриел, а после сниши глас и добави: — В края на краищата следиш тази война отблизо вече толкова време.
	Ишърууд се усмихна меланхолично. Неговото типично английско име и английската му осанка прикриваха факта, че по произход всъщност не беше англичанин. По националност и по паспорт той бе британски гражданин, ала по рождение беше германец, по възпитание — французин, а по изповедание — евреин. Само шепа негови приятели знаеха, че Ишърууд живее в Лондон от 1942 г., след като е бил пренесен през заснежените Пиренеи от двама баски овчари. А също и че неговият баща — известният парижки търговец на произведения на изкуството Самуел Исаковиц — е загинал в лагера на смъртта Собибор* заедно с майка му. Въпреки че Ишърууд винаги ревниво бе пазил тайните на своето минало, историята за драматичното му избавление от окупираната от нацистите Европа бе достигнала до израелските разузнавателни служби.
	[* Концентрационен лагер в Полша, функционирал през 1942–1943 г., където са били избити 250 000 евреи. — Б.р.]
	Затова в средата на седемдесетте години на миналия век, по време на вълна от палестински терористични нападения срещу израелски цели в Европа, той беше привлечен като _саян_ — доброволен сътрудник. Задачата на Ишърууд беше една-единствена: да подпомага изграждането и поддържането на оперативно прикритие на екзекутора Габриел Алон, който се представяше за реставратор на картини.
	— Само не забравяй едно — каза Ишърууд, — че сега работиш за мен, а не за тях. Това не е твой проблем, приятелю. Вече не е. — Той насочи дистанционното към телевизора и картината, отразяваща хаоса в Париж и Копенхаген, изчезна от екрана, поне за момента. — Да погледаме нещо по-приятно, а?
	Ограниченото пространство в галерията бе принудило Ишърууд да устрои своето владение вертикално. На приземния етаж бяха складовете, на втория — офисът, а на третия бе разположена великолепната изложбена зала, уредена по модел на прочутата парижка галерия на Пол Розенберг, където Джулиан бе прекарал много вълнуващи часове като малък.
	Когато влязоха в залата, обедното слънце нахлуваше през таванския прозорец, осветявайки голяма маслена картина, поставена на покрит със зелено сукно статив. Изобразяваше Мадоната с младенеца и Мария Магдалина на фона на вечерен пейзаж — без съмнение творба на художник от Венецианската школа. Киара свали дългото си кожено палто и приседна на една отоманка — сякаш музеен експонат, — поставена в центъра на стаята. Габриел застана пред картината, леко наведе глава встрани и подпря с една ръка тясната си брадичка.
	— Къде я намери?
	— В една голяма кариера за варовик на брега на Норфък.
	— Кариерата има ли си собственик?
	— Държи да остане анонимен. Ще отбележа само, че произхожда от благороднически род, притежава огромно по размер недвижимо имущество, но паричните му спестявания се топят обезпокоително бързо.
	— И е предложил да ти продаде няколко картини, за да се задържи на повърхността още някоя година.
	— С неговите темпове на харчене, бих му дал най-много още два месеца.
	— Колко му плати за картината?
	— Двайсет хиляди.
	— Колко щедро от твоя страна, Джулиан. — Габриел погледна Ишърууд в очите и добави: — Предполагам, че си взел и други картини?
	— Още шест без никаква стойност — призна Ишърууд. — Но ако интуицията не ме е подвела относно тази творба, инвестицията си заслужава.
	— Произход? — запита Габриел.
	— Закупена е във Венето* от един от предшествениците на собственика по време на пътешествие из Стария континент в началото на деветнайсети век. След това била предавана по наследство.
	[* Област в Североизточна Италия с главен град Венеция. — Б.р.]
	— Кой се предполага, че е авторът?
	— Приписва се на работилницата на Палма ил Векио.
	— Нима? — скептично запита Габриел. — Кой го твърди?
	— Италианският експерт, който бе посредник при продажбата.
	— Да не е бил слепец?
	— Само с едното око.
	Габриел се усмихна. Много от италианците, консултиращи британските благородници, всъщност бяха шарлатани, пласиращи копия без стойност, твърдейки, че са на майстори от Флоренция и Венеция. От време на време се случваше обаче и те да допуснат грешка. Ишърууд подозираше, че именно такъв беше случаят с творбата на статива. Габриел бе на същото мнение. Той прокара показалеца си по лицето на Магдалина, оставяйки следа в дебелия слой мръсотия.
	— Ако питаш мен, била е окачена в някоя каменовъглена мина.
	Той опита с нокът обезцветения лак. По всяка вероятност покритието бе от мастикс* или дамара**, разредени с терпентин. Отстраняването му сигурно щеше да е трудоемък процес, макар и с помощта на внимателно подготвена смес от ацетон, метилпрокситол и минерален спирт. Габриел можеше само да гадае какви ужаси го очакваха отдолу, след като отстранеше стария лак: цели архипелази от _пентименто_; огромни повърхности, покрити от пукнатини и гънки; липси на боя, прикрити при предишни реставрации. За капак на всичко, и платното беше много пострадало с времето. Решението бе да се приложи рискована процедура, включваща нагряване, овлажняване и натиск.
	[* Смола от средиземноморския мастиков храст Pistacia lentiscus, употребявана за лакове, мастила и др. — Б.пр.]
	[** Смола от тропически дървета. Използва се за производство на прозрачни лакове, линолеум, червен восък и др. — Б.пр.]
	Всеки реставратор, който някога се бе захващал да възстановява картина посредством тази техника, си беше патил. Преди години по този начин Габриел бе съсипал голяма част от една творба на Доменико Дзампиери, защото бе използвал ютия с неизправен температурен датчик. Макар и съвършена за необученото око, напълно реставрираната картина накрая можеше да се смята за съвместно творение на Дзампиери и Габриел Алон.
	— Е? — попита Ишърууд отново. — Кой е нарисувал проклетата картина?
	Габриел се замисли театрално.
	— За да се изкажа категорично за авторството, ще ми е необходим рентгенов анализ.
	— Днес следобед моят човек ще дойде, за да вземе картините. Но и двамата с теб отлично знаем, че не са ти необходими такива неща, за да изкажеш предварително становище. С теб си приличаме, хлапе. Работиш с картини открай време. Имаш око на експерт.
	Габриел извади лупа от джоба на якето си и през нея заразглежда внимателно щрихите. После леко се приведе напред, усещайки своята деветмилиметрова берета да се притиска към левия му хълбок. След като бе сътрудничил на британските тайни служби за саботирането на иранската ядрена програма, сега му бе позволено непрекъснато да носи оръжие от съображения за безопасност. Освен това му беше издаден британски паспорт, който можеше да използва при пътувания зад граница, при условие че не изпълняваше поръчки за бившите си работодатели. Такава вероятност и не съществуваше. Славната кариера на Габриел Алон най-сетне бе приключила. Той вече не беше израелският ангел на отмъщението. Сега беше реставратор на картини, работещ за галерията „Ишърууд Файн Артс“, а неговият дом бе Англия.
	— Имаш предположение — рече Ишърууд. — Съзирам го в зелените ти очи.
	— Така е — отговори Габриел, все още разглеждайки щрихите, — но най-напред бих потърсил второ мнение.
	Той погледна Киара през рамо. С леко отнесено изражение тя си играеше с кичур от своите буйни коси. Както бе седнала в момента, поразително приличаше на жената от картината. Това не беше толкова изненадващо, помисли си Габриел. Потомка на прокудени през 1492 г. от Испания евреи, Киара беше израснала на мястото на някогашното венецианско гето. Беше напълно възможно някои от нейните предци да са били модели за майстори като Белини*, Веронезе** или Тинторето***.
	[* Джовани Белини (ок. 1430/33-1516 г.) — италиански художник, основател на Венецианската школа. — Б.пр.]
	[** Паоло Веронезе (1528–1588 г.) — италиански ренесансов художник, родом от град Верона. Представител на Венецианската школа. — Б.пр.]
	[*** Джакопо Тинторето (1518/19-1594 г.) — италиански ренесансов художник, представител на Венецианската школа. — Б.пр.]
	— Какво смяташ? — попита я той.
	Киара се изправи, застана до Габриел пред платното и зацъка неодобрително с език, преценявайки окаяното му състояние. Макар в университета да бе специализирала история на Римската империя, с течение на времето, помагайки на Габриел в много от реставрациите, тя бе придобила впечатляващи знания и за историята на изкуството.
	— Отличен пример за _Sacra Conversazione_, или „Свещен разговор“. Идиличен сюжет, при който обектите са изобразени на фона на красив пейзаж. Както всеки невежа знае, Палма ил Векио се приема за създател на този художествен похват.
	— Какво мислиш за майсторството на рисунъка? — попита Ишърууд като адвокат, който насочва разпитван свидетел.
	— Твърде високо е за Палма — отговори Киара. — Неговата палитра е без конкуренция, но той така и не си създава име на кой знае какъв майстор на рисунъка. Дори и сред съвременниците си.
	— А жената, позирала за Мадоната?
	— Ако не бъркам, което е малко вероятно, името й е Виоланте. Била е модел за доста от творбите на Палма. По същото време обаче във Венеция има и друг известен художник, който също я е предпочитал. Той се казва…
	— Тициано Вечелио — довърши мисълта й Ишърууд.
	— Познат още и като Тициан.
	— Поздравления, Джулиан! — каза Габриел с усмивка.
	— Сдобил си се с творба на Тициан за някакви си двайсет хиляди лири. Сега остава да намериш и реставратор, който би могъл да й върне предишния блясък.
	— Колко? — попита Ишърууд.
	Габриел смръщи чело.
	— Ще се наложи доста да се поработи.
	— Колко? — повтори Ишърууд.
	— Двеста хиляди.
	— Друг би могъл да свърши работата за половината от тази сума.
	— Така е. Но и двамата помним какво се случи последния път, когато избра друг.
	— Кога най-скоро можеш да започнеш?
	— Ще трябва да погледна графика си, преди да поема ангажимент.
	— Ще ти дам сто хиляди в аванс.
	— В такъв случай започвам веднага.
	— Още вдругиден ще я изпратя в Корнуол — каза Ишърууд. — Въпросът е кога ще си я получа обратно.
	Габриел не отговори. Вгледа се за миг в часовника си, сякаш учуден, че бе престанал да отчита точно времето, а сетне замислено вдигна лице към таванския прозорец.
	Ишърууд внимателно постави длан на рамото му.
	— Това вече не е твой проблем, хлапе — рече той. — Запомни го.


>>	4.
>>	Ковънт Гардън, Лондон

	Заради един полицейски контролно-пропускателен пункт в близост до Лестър Скуеър трафикът по Чаринг Крос Роуд беше станал ужасно муден. Габриел и Киара бързо се измъкнаха от мъглата от автомобилни газове и се отправиха по Кранборн Стрийт. Покрай нея се редуваха кръчми и кафенета, обслужващи тълпите туристи, които се шляеха из Сохо денем и нощем, независимо от сезона. Габриел не им обръщаше внимание.
	Той се взираше в екрана на мобилния си телефон. Броят на идентифицираните жертви след взривовете в Париж и Копенхаген нарастваше.
	— Колко са досега? — попита Киара.
	— Двайсет и осем на „Шан-з-Елизе“ и трийсет и седем в „Тиволи Гардънс“.
	— Имат ли представа кой стои зад това? — поинтересува се тя.
	— Твърде рано е — отвърна Габриел. — Но французите смятат, че е клон на „Ал Кайда в ислямски Магреб“*.
	[* Въоръжена групировка, съставена от сунити и действаща в Магреб — геополитически район в Северна Африка, включващ мюсюлмански държави като Мароко, Тунис, Алжир, Либия и др. — Б.пр.]
	— Те имат ли капацитета да подготвят толкова координирани атентати?
	— Имат клетки из цяла Европа и Северна Америка, но анализаторите от булевард „Цар Саул“ винаги са изразявали скептицизъм относно уменията им да организират акция „ала Бин Ладен“.
	На булевард „Цар Саул“ се намираше централата на израелската служба за външно разузнаване. На входа на сградата имаше табела с дълго и подвеждащо наименование, което нямаше почти нищо общо с действителната работа на служителите вътре. Затова работещите там просто я наричаха Службата. Даже и оттеглили се служители — като Габриел и Киара — никога не произнасяха действителното наименование на Службата.
	— Не прилича на стила на Бин Ладен — каза Киара. — По-скоро ми напомня на…
	— На Багдад — довърши мисълта й Габриел. — Броят на жертвите е доста голям за атентати на открито. Създателят на бомбата е знаел какво прави. Ако имаме късмет, може да е оставил своя „подпис“.
	— Ако „имаме късмет“? — повтори с недоумение Киара.
	Габриел безмълвно прибра телефона в джоба на якето си. Бяха стигнали до натовареното кръгово кръстовище в края на Кранборн Стрийт. Наблизо имаше два италиански ресторанта — „Спагети Хаус“ и „Бела Италия“. Той погледна Киара и я помоли да избере.
	— Не искам дългият ни уикенд в Лондон да започва в „Бела Италия“ — начумерено каза тя. — Обеща да обядваме на прилично място.
	— По мое мнение в Лондон има далеч по-лоши места от „Бела Италия“.
	— Освен ако не си роден във Венеция.
	Габриел се усмихна.
	— Имаме резервация в едно чудесно местенце, наречено „Орсо“, намира се на Уелингтън Стрийт. Атмосферата в него е доста италианска. Мислех пътьом да слезем и да се поразходим из Ковънт Гардън.
	— Още ли ти се разхожда?
	— Трябва да се нахраним — отвърна той, — а разходката ще се отрази добре и на двама ни.
	Прекосиха бързо кръговото кръстовище и тръгнаха по Гарик Стрийт, където двама служители на реда в яркозелени жилетки разпитваха шофьор на бял микробус с вид на арабин. Тревогата на минувачите бе осезаема. Лицата на някои изразяваха неподправен страх, на други — мрачна решителност да продължат ежедневието си въпреки всичко. Киара стискаше здраво дланта на Габриел, докато минаваха покрай витрините на магазините. От дълго време бе замисляла този уикенд и сега бе решена да не допуска новините от Париж и Копенхаген да осуетят плановете им.
	— Не беше много любезен с Джулиан — отбеляза тя. — Двеста хиляди са двойно повече от обичайния ти хонорар.
	— Това е Тициан, Киара. Джулиан ще спечели многократно повече.
	— Поне можеше да приемеш поканата му да отбележим случая с празничен обяд.
	— Не ми се обядваше с Джулиан. Исках да обядвам само с теб.
	— Можехте да обсъдите идеята му.
	— Каква идея?
	— За съдружие — поясни Киара. — Кани ни като съдружници в галерията.
	Габриел се спря.
	— Нека да се разберем за едно — каза той. — Нямам никакъв интерес да ставам съдружник в трайно неплатежоспособната галерия за изящни изкуства на Ишърууд.
	— Защо?
	— Най-малкото — отвърна той, тръгвайки отново, — защото нямаме представа как точно се ръководи такъв бизнес.
	— В миналото си се занимавал с няколко доста печеливши търговски начинания.
	— Лесно е, когато зад гърба си имаш разузнавателните служби.
	— Мисля, че се подценяваш, Габриел. Колко трудно може да е да се ръководи художествена галерия?
	— Изключително трудно. А и самият Джулиан неведнъж ни е демонстрирал колко лесно човек може да си навлече проблеми. И най-печелившите галерии биха могли да фалират вследствие на един-единствен необмислен ход. — Габриел я погледна с присвити очи и попита: — Кога успяхте двамата с Джулиан да се наговорите?
	— Казваш го, сякаш сме кроили нещо зад гърба ти.
	— А не е ли така?
	С усмивка Киара призна, че е прав.
	— Разговарях с него, докато с теб бяхме във Вашингтон за представянето на картината на Рембранд. Джулиан ме дръпна настрана и ми каза, че вече обмислял възможността да се оттегли. Искал да остави галерията в ръцете на човек, комуто вярва.
	— Джулиан никога няма да се оттегли.
	— Аз не съм толкова сигурна.
	— А къде бях аз, докато сте замисляли това?
	— Беше излязъл да разговаряш насаме с една британска разследваща журналистка.
	— Защо не си ми споменавала нищо досега?
	— Такова бе желанието на Джулиан.
	Габриел замълча раздразнено, с което подсказа на Киара, че е нарушила един от най-фундаменталните принципи, на които се основаваше техният брак. Всякакви тайни, дори и най-тривиалните, бяха абсолютно забранени.
	— Съжалявам, Габриел. Трябваше да ти кажа, но Джулиан беше категоричен. Беше убеден, че първата ти реакция ще е да откажеш.
	— Може да продаде галерията на Оливър Димбълби още утре, а след това да се оттегли на някой остров в Карибско море.
	— Замислял ли си се какви биха били последствията от това за нас двамата? Действително ли искаш да почистваш картини за Оливър Димбълби? Или пък за Джайлс Питауей? Или смяташ да започнеш да работиш на свободна практика с надеждата да забърсваш по някоя поръчка от „Тейт“ или Националната галерия?
	— Явно двамата с Джулиан сте обмислили всичко.
	— Така е.
	— В такъв случай може би ти трябва да му станеш съдружник?
	— Само ако си съгласен да почистваш картини за мен.
	Габриел усещаше, че Киара говори сериозно.
	— Да поддържаш такава галерия не означава просто да ходиш по лъскави търгове и скъпите ресторанти на Джърмин Стрийт. И в никакъв случай не е нещо, което може да се прави като хоби.
	— Благодаря ти, че ме нарече дилетантка.
	— Нямах това предвид, знаеш го.
	— Не си единственият, който се е оттеглил от Службата, Габриел. Аз също работех там. За разлика от теб обаче, аз не си запълвам времето с възстановяване на картини на стари майстори.
	— Затова пък искаш да станеш търговец на картини? По цял ден да се ровиш из купища посредствени драсканици в търсене на още някой изгубен Тициан. Което най-вероятно никога няма да стане.
	— Аз виждам нещата в по-оптимистична светлина. — Киара хвърли поглед към уличката. — Дори смятам, че можем да се пренесем да живеем тук.
	— Мислех, че Корнуол ти харесва.
	— Обожавам го — каза тя. — Но не и през зимата.
	Габриел се умълча. От известно време предчувстваше, че им предстои подобен разговор.
	— Мислех, че е дошло време да имаме бебе — рече той.
	— Аз също — каза Киара. — Но вече започва да ми се струва, че няма да е възможно. Каквото и да пробвам, не се получава.
	В гласа й имаше нотка на примирение, каквато Габриел не бе долавял до този момент.
	— Ще продължаваме да опитваме — настоя той.
	— Просто не искам да останеш разочарован. Заради спонтанния аборт сега ще ми е далеч по-трудно да зачена отново. Но кой знае? Може смяната на обстановката да помогне. Просто си помисли — каза тя, стискайки леко ръката му. — Само това искам от теб, скъпи. Животът тук може да ни допадне.
	На просторния площад на Ковънт Гардън Маркет, напомнящ италианска _пиаца_, уличен комедиант беше на път да накара двама нищо неподозиращи немски туристи да застанат в поза, изразяваща сексуална интимност. Киара се облегна на един уличен стълб, загледана в представлението, докато Габриел потъна в мрачни мисли. Очите му шареха из множеството на площада и струпалите се на балкона на „Пънч и Джуди“* зяпачи. Беше ядосан не на Киара, а на себе си. В продължение на години вече връзката им се въртеше около Габриел и неговите занимания. Досега сякаш не му бе хрумвало, че Киара също може да има свои професионални амбиции. Ако бяха нормална двойка, сигурно отдавна щеше да е обмислил и тази възможност. Но те не бяха нормална двойка. Бяха бивши оперативни работници в една от най-знаменитите разузнавателни служби в света. А миналото им беше напоено с прекалено много кръв, за да са способни да водят живот, изложен на общественото внимание.
	[* Известно заведение в лондонския пазар Ковънт Гардън, разположено на три етажа. Наречено е на популярното едноименно куклено шоу с главни герои господин Пънчинело и госпожа Джуди. — Б.пр.]
	Когато влязоха под високите стъклени сводове на пазара, цялото напрежение от спречкването им бързо се изпари. Дори Габриел, който никак не обичаше пазаруването, сега си даде сметка, че му беше приятно да влиза с Киара по пъстрите магазинчета и сергии. Опиянен от уханието на косите й, той се отнесе в блянове за остатъка от деня — спокоен обяд, последван от приятна разходка обратно до хотела. Там, в прохладния сумрак на стаята им, Габриел щеше бавно да разсъблече Киара и да я люби на огромното легло. За един кратък миг той сякаш повярва, че е възможно цялото им минало да бъде изтрито, а всичките му мисии да останат завинаги в папките, събиращи прах в архивите на булевард „Цар Саул“. Но бдителността му не се притъпи — онази инстинктивна, постоянно гнетяща го бдителност, която никога не му позволяваше да се отпусне напълно на обществено място. Тя го принуждаваше да скицира мислено всяко преминаващо в полезрението му лице на претъпкания пазар. И тъкмо тя го накара да застине намясто пред ресторанта на Уелингтън Стрийт. Киара игриво го дръпна за ръката. След това го погледна в очите и осъзна, че нещо не е наред.
	— Имаш вид на човек, който е видял привидение.
	— Не привидение, а „мъртвец“.
	— Къде?
	Габриел кимна към човек, облечен в сиво вълнено палто.
	— Ето там.


>>	5.
>>	Ковънт Гардън, Лондон

	Има някои признаци, които издават самоубиеца атентатор. Устните му може несъзнателно да се движат, докато произнася последната си молитва. Погледът му може да е отсъстващ, сякаш зареян в далечината. А лицето му понякога изглежда неестествено бяло — знак, че дългата брада е била обръсната набързо при подготовката за мисията. У този „мъртвец“ обаче не се забелязваше нито един от тези белези. Устните му бяха стиснати. Погледът му беше ясен и съсредоточен. А лицето му имаше равномерен цвят. Очевидно се беше бръснал редовно.
	Издаде го тънката струйка пот, която се стичаше от левия му бакенбард. Защо се потеше в такъв прохладен есенен следобед? Ако му беше горещо, тогава защо ръцете му бяха пъхнати дълбоко в джобовете на вълненото палто? И защо палтото — с няколко размера по-голямо по преценка на Габриел — беше закопчано догоре? Правеше впечатление и походката му. Дори на трийсетинагодишен мъж в разцвета на силите би било трудно да симулира нормална походка, ако е препасан с двайсетина килограма експлозиви, гвоздеи и лагерни сачми. „Мъртвецът“ мина покрай Габриел на Уелингтън Стрийт с неестествено изправен гръб, за да компенсира товара отпред. Габардинените му панталони потрепваха на всяка стъпка, сякаш тазобедрените и коленните му стави поддаваха под тежестта на бомбата. Бе възможно потящият се младеж с несъразмерно палто да е просто невинен минувач, излязъл на следобеден пазар, ала Габриел подозираше друго. Според него човекът, който крачеше малко пред тях, представляваше финалният акорд в симфонията на ужаса, прозвучала в този ден из целия континент. Най-напред Париж, после Копенхаген, а сега и Лондон.
	Габриел каза на Киара да влезе в ресторанта и бързо премина на отсрещния тротоар. В продължение на стотина метра той следи плътно „мъртвеца“ и го видя как влезе през централния вход на Ковънт Гардън Маркет. Имаше две кафенета в източната част на галерията — всяко от тях беше пълно с клиенти. Трима униформени служители на реда бяха застанали на огряно от слънчевите лъчи място между двете кафенета. Никой от тях не обърна внимание на „мъртвеца“, който влезе под стъкления покрив на пазара.
	Габриел трябваше да вземе бързо решение. Най-нормалното нещо би било да сподели подозренията си с тримата полицаи. Най-нормалното, помисли си той, но не и оптималното. По всяка вероятност полицаите щяха да започнат да му задават въпроси, а така щяха да бъдат пропилени безценни секунди. Или което бе още по-лошо, можеше да се опитат да задържат мъжа — което почти със сигурност би го накарало мигновено да детонира бомбата. Макар че всички столични служители на реда преминаваха през основен инструктаж по контратерористична тактика, малцина от тях разполагаха с опита или с необходимото снаряжение, за да се справят с джихадист, устремен към мъченическа смърт. Габриел обаче разполагаше и с едното, и с другото. Освен това вече си бе имал работа с атентатори самоубийци. Той подмина тримата полицаи.
	„Мъртвецът“ сега беше на двайсетина метра пред него, придвижвайки се сякаш с маршова стъпка по централната алея на пазара. Габриел прецени, че сигурно е въоръжен с достатъчно експлозив и шрапнели, за да покоси всички в радиус от двайсетина метра. Според едно от основните правила Габриел трябваше да остане извън зоната на поражение, докато не настъпеше моментът да действа. Обстановката обаче го принуждаваше да скъси дистанцията и да поеме по-голям риск. Изстрел в главата от двайсетметрово разстояние беше предизвикателство дори при идеални обстоятелства, даже и за опитен стрелец като Габриел Алон. В гъмжащия от хора пазар това би било почти невъзможно.
	Габриел усети как мобилният телефон тихо завибрира в джоба му, но реши да не му обръща внимание. „Мъртвецът“ спря и погледна ръчния си часовник. Габриел обърна внимание, че часовникът бе на лявата му китка, което почти със сигурност означаваше, че държи детонатора в дясната си ръка. Но защо му бе на един атентатор самоубиец на път към мъченическа смърт да проверява часа? Най-правдоподобното обяснение бе, че му е било наредено да отнеме живота си и този на невинните минувачи около него в точно определен момент. Габриел предположи, че с акта може би се търсеше някаква определена символика. Обикновено беше така. Терористите от Ал Кайда и нейните подразделения обичаха символиката, особено когато беше свързана с цифри.
	Габриел вече бе достатъчно близо до „мъртвеца“, за да вижда очите му. Бяха ясни и съсредоточени — обнадеждаващ признак, че все още мисли за изпълнението на мисията си, а не за чувствените наслади, които го очакват в рая. Започнеше ли да си представя благоуханни тъмнооки _хурии_, щеше да си проличи на лицето му. Това щеше да е знак, че е дошъл моментът Габриел да действа. Той се надяваше „мъртвецът“ да остане в този свят още малко.
	„Мъртвецът“ отново погледна часовника си. Габриел също хвърли бърз поглед към своя. Беше 14,34 ч. Той започна трескаво да преравя паметта си, търсейки някаква връзка. Събра цифрите, извади ги, умножи ги, обърна последователността им. След това се замисли за предишните два атентата. Първият бе осъществен в 11,46 ч., а вторият — в 12,03 ч. Имаше вероятност да съответстват на години от григорианския календар, но Габриел не успя да открие такава връзка.
	Мислено отстрани часовете на атентатите и остави само минутите. _Четиридесет и шест минути… Три минути…_ Тогава изведнъж му просветна. Тези цифри му бяха познати до болка, подобно на мазките от четката на Тициан. _Четиридесет и шест минути… Три минути…_ Те отговаряха на два от най-известните мига в историята на тероризма — защото това бяха точните минути, в които двата похитени самолета се бяха ударили в кулите на Световния търговски център на 11 септември 2001 г. Този на полет 11 на „Америкън Еърлайнс“ се бе врязал в Северната кула точно в 8,46 ч., а на полет 175 на „Юнайтед Еърлайнс“ бе ударил Южната кула в 9,03 ч. Третият самолет, успял да достигне целта си онази утрин, бе на полет 77 на „Америкън Еърлайнс“, който се бе врязал в западната страна на Пентагона. Часът на удара беше 9,37 местно време. Тоест 14,37 ч. лондонско време.
	Габриел бързо погледна дигиталния си часовник. Вече бяха изминали няколко секунди след 14,35 ч. Вдигна очи и видя, че мъжът в сивото палто отново е тръгнал, движеше се с бърза походка и ръце в джобовете, сякаш без да забелязва минувачите наоколо. Габриел пак пое след него и в този миг телефонът му отново завибрира. Този път отговори и чу гласа на Киара. Каза й, че всеки момент атентатор ще се самовзриви в Ковънт Гардън Маркет, и я инструктира да се свърже с МИ5. След това пусна телефона обратно в джоба си и започна да скъсява дистанцията между себе си и своята цел. Страхуваше се, че десетки невинни щяха да загинат. И се питаше дали е способен да стори нещо, с което да предотврати трагедията.


>>	6.
>>	Ковънт Гардън, Лондон

	Съществуваше, разбира се, още една възможност, а именно мъжът, когото Габриел следваше, да няма под палтото си нищо, освен някой и друг килограм наднормено тегло. Неволно Габриел си спомни за Жан Шарл де Менезеш — родения в Бразилия електротехник, застрелян от британски полицаи на лондонската метростанция „Стокуел“, понеже го бяха взели за издирван ислямски активист. Британската прокуратура бе отказала да повдигне обвинения срещу извършилите убийството служители на реда — решение, провокирало гневни реакции сред защитниците на човешките права и застъпниците за граждански свободи по цял свят. Габриел знаеше, че при подобни обстоятелства той самият не би могъл да се надява, на каквато и да е снизходителност. Тоест трябваше да е напълно сигурен, преди да предприеме каквото и да било. В едно обаче беше убеден: че преди да натисне детонатора на експлозива, атентаторът ще постъпи подобно на художник, който поставя своя подпис в ъгъла на завършената си картина. Щеше да иска жертвите му да узнаят, че предстоящата им смърт е с определена цел, че ще бъдат жертвани в името на свещения джихад и в името на Аллах.
	На този етап обаче Габриел нямаше друг избор, освен да върви след мъжа и да изчаква. Постепенно и предпазливо той все повече скъсяваше дистанцията, опитвайки се през цялото време да бъде в позиция, позволяваща стрелба. Очите му бяха съсредоточени върху тила на мъжа. Там, само на един-два сантиметра под черепната кост, се намираше продълговатият мозък, отговорен за контрола на сензорните и моторните системи на тялото. Ако успееше да порази продълговатия мозък с няколко куршума, щеше да лиши атентатора от способността да натисне бутона на детонатора. Не улучеше ли продълговатия мозък, беше твърде вероятно мъченикът да успее да изпълни мисията си благодарение на предсмъртните конвулсии. Габриел бе сред малцината в света, които бяха успявали да убият терорист, _преди_ той да осъществи атентата си. Алон добре знаеше, че само частица от секундата делеше успеха и провала. Успехът означаваше само един труп. Провалът щеше да доведе до смъртта на десетки невинни, а вероятно и на самия Габриел.
	„Мъртвецът“ премина през вратата, която водеше към вътрешното площадче. Сега там имаше още повече хора. Някакъв челист свиреше сюита на Бах. Двойник на Джими Хендрикс настройваше своята електрическа китара. Добре облечен мъж беше стъпил върху дървен сандък и произнасяше разпалена реч за Бог и войната в Ирак. „Мъртвецът“ се запъти право към центъра на площадчето, където изпълнението на комедианта ставаше все по-непристойно за радост на зяпачите. С помощта на техника, овладяна още в младежките години, Габриел постепенно се абстрахира от всички звуци около себе си, започвайки от нежната мелодия на Баховата сюита и завършвайки с гръмогласния смях на тълпата зрители. После хвърли последен поглед към ръчния си часовник и зачака „мъртвецът“ да постави подписа си.
	Беше 14,36 ч. „Мъртвецът“ достигна насъбралото се множество. Там се поспря за няколко секунди, сякаш решавайки откъде да навлезе сред хората, след което грубо си проби път между две изненадани жени. Габриел се шмугна в тълпата няколко метра вдясно от мъжа, минавайки незабелязан покрай семейство американски туристи. Тълпата се състоеше от множество плътни групички, което постави Габриел пред нова дилема. Идеалните муниции за подобна ситуация биха били куршумите с кух връх, които причиняват по-големи щети в организма и значително намаляват риска от косвени жертви, тъй като остават в тялото на мишената. Беретата на Габриел обаче бе заредена с обикновени деветмилиметрови патрони „Парабелум“. Затова щеше да стреля от позиция, позволяваща низходяща траектория на куршума. В противен случай рискуваше да отнеме невинен живот.
	„Мъртвецът“ достигна до предните редици на тълпата зяпачи и продължи да върви право към уличния комедиант. Очите му вече бяха придобили онзи отсъстващ поглед. Устните му помръдваха. _Последна молитва…_ Уличният комедиант сметна, че „мъртвецът“ иска да се включи в представлението му. С широка усмивка той направи крачка към него, но в следващия миг застина, защото го видя да изважда ръцете си от джобовете на палтото. Лявата беше леко разтворена. Пръстите на дясната бяха свити в юмрук, само палецът бе изправен нагоре. Габриел все още се колебаеше. Ами ако не държеше детонатор? Ами ако беше химикалка или балсам за устни? Трябваше да е напълно сигурен. _Хайде, разкрий намеренията си_ — помисли си той. — _Постави своя подпис._
	„Мъртвецът“ се обърна с лице към пазара. Хората, наблюдаващи от балкона на „Пънч и Джуди“, се позасмяха напрегнато, както и неколцина от зрителите на площадчето. Габриел се абстрахира от смеха и във въображението си накара сцената да застине. Сякаш наблюдаваше сюжет, излязъл изпод четката на Каналето*. Човешките фигури бяха застинали. Единствено Габриел — реставраторът — бе свободен да се движи сред тях. Мислено той премина през предния ред зрители и съсредоточи погледа си в основата на черепа на атентатора. Беше невъзможно да стреля с низходяща траектория. Ала имаше друга възможност да предотврати косвените жертви. При изстрел отдолу нагоре куршумът на Габриел би отлетял безопасно над главите на зрителите към фасадата на близката сграда. Той си представи цялата поредица свои действия — изваждането на пистолета, приклякането, изстрела, после придвижването към поразената цел — и зачака „мъртвецът“ да разпише името си.
	[* Джовани Антонио Канал (1697—1768) — италиански художник, познат с умалителното име Каналето. Известен предимно с картините си с пейзажи от Венеция. — Б.пр.]
	Тишината в съзнанието на Габриел бе нарушена от пиянски глас, идещ от балкона на „Пънч и Джуди“. Някой викаше към мъченика да се махне и да не пречи на представлението. В отговор „мъртвецът“ вдигна ръце над главата си като маратонец, пресичащ финалната лента. От вътрешната страна на дясната му китка се виждаше тънка жичка, свързваща детонатора с експлозивите. Габриел не се нуждаеше от повече доказателства. Той бръкна в якето си и стисна дръжката на беретата. След това, докато „мъртвецът“ надаваше своя вик _Аллаху акбар!_, Габриел клекна на коляно и насочи оръжието към него. За негова радост тъкмо в този момент видимостта бе идеална. Нямаше риск за косвени жертви. Ала в мига, когато Алон се канеше да дръпне спусъка, нечии силни ръце натиснаха пистолета му надолу и двама мъже с тежестта си го повалиха и притиснаха към каменната настилка.
	Още щом Габриел докосна земята, се разнесе силен тътен като от близка гръмотевица и той усети как над него преминава вълна от изгарящ въздух. В продължение на няколко секунди настана пълна тишина. След това започнаха виковете — първо един отделен писък, последван от всеобщи стонове. Габриел повдигна глава и видя картина, по-ужасна от най-лошите му кошмари. Навсякъде имаше части от тела и кръв. Багдад се бе пренесъл на Темза.


>>	7.
>>	Ню Скотланд ярд, Лондон

	Едва ли един оперативен работник от разузнаването — макар и бивш — би могъл да извърши по-сериозно провинение от това да се остави да бъде арестуван от органите на властта в чужда държава. Тъй като Габриел от дълго време вече живееше на предела на тайния свят, подобна участ го бе сполитала доста по-често, отколкото други негови колеги. Опитът го бе научил, че за подобни случаи имаше установен ритуал — танц _кабуки_, който трябваше да приключи, преди да се намесят по-висшите органи. Той добре познаваше стъпките на танца. За щастие същото се отнасяше и за домакините му.
	Броени минути след атентата той бе задържан и веднага след това прехвърлен в Ню Скотланд Ярд — щабквартирата на лондонската полиция. Още с пристигането бе отведен в стая за разпити без прозорци, където се погрижиха за многобройните му наранявания. Донесоха му и чаша чай, но той не я докосна. Не след дълго при него влезе старши следовател от отдела за контратероризъм. Той прегледа документите на Габриел с напълно оправдан скептицизъм и после се опита да изясни последователността на събитията, принудили „господин Роси“ да извади личното си оръжие в Ковънт Гардън Маркет, секунди преди там да се самовзриви терорист. Габриел се изкушаваше на свой ред да му зададе някои въпроси. Изгаряше от нетърпение например да разбере защо двамата спецполицаи от СО-19 бяха решили да неутрализират тъкмо него, а не терориста, очевидно готвещ се да извърши масово убийство. Но се въздържа и вместо това отговаряше на всеки въпрос на следователя, декламирайки един телефонен номер. „Позвънете на него — казваше той, потупвайки с пръст по бележника, където следователят го беше записал. — Ще ви отговорят от една солидна сграда недалеч оттук. Веднага ще познаете името на човека от другата страна на линията. Или поне би трябвало да го познаете.“
	Габриел не знаеше името на следователя, който в крайна сметка набра номера. Не знаеше и кога точно бе станало това. Знаеше само, че престоят му в Ню Скотланд Ярд се проточи далеч по-дълго от необходимото. Наближаваше полунощ, когато следователят най-сетне го поведе по поредица от ярко осветени коридори към главния вход на сградата. В лявата си ръка носеше плика с вещите на Габриел. По неговите размер и форма Габриел прецени, че там липсва 9-милиметровата берета.
	Навън приятното следобедно време бе отстъпило на пороен дъжд. Паркирана под прикритието на стъкления портик, тъмна лимузина „Ягуар“ го очакваше с двигател, работещ на празен ход. Габриел пое плика от следователя и отвори задната врата на автомобила. Вътре, елегантно кръстосал крака, седеше човек, който сякаш бе създаден именно за това. Бе облечен в тъмносив костюм по мярка и сребриста вратовръзка, която подхождаше на цвета на косата му. Неговите светли очи, обикновено непроницаеми, сега издаваха, че е прекарал дълга и тежка вечер. Като заместник-директор на МИ5, Греъм Сиймор носеше на плещите си тежката отговорност да брани Британските острови от екстремисткия ислям. А сега за пореден път, въпреки най-старателните усилия на неговия отдел, екстремистите бяха надделели.
	Макар двамата да си бяха сътрудничили многократно, Габриел не знаеше много за личния живот на Греъм Сиймор. Беше му известно, че съпругата му се казва Хелън, че той я обожава и че имат син, който управляваше парите на вложители в нюйоркския клон на известна британска финансова институция. Всичко друго, което Габриел знаеше за личните дела на Сиймор, бе научил от съдържанието на обемните папки в архивите на Службата. Този човек беше реликва от славното минало на Великобритания, страничен продукт на горната средна класа, отгледан, възпитан и програмиран за ръководител. Вярваше в Бог, ала не с твърде голяма ревност. Вярваше в родината си, но не беше сляп за недостатъците й. Беше добър в голфа и някои други спортове, но често бе готов да отстъпи пред по-слаб съперник в името на значима кауза. Беше човек, на когото се възхищаваха и — най-същественото — на когото можеше да се разчита — качество, което се срещаше рядко сред шпионите и служителите на тайната полиция.
	Греъм Сиймор обаче не беше човек с безкрайно търпение и в момента за това свидетелстваше мрачното му изражение. Той измъкна брой на „Телеграф“ от джоба на гърба на предната седалка и го пусна в скута на Габриел. Заглавието на първа страница гласеше: „Царство на терора“. Под него имаше три снимки, запечатали последствията от трите атентата. Габриел разгледа снимката на Ковънт Гардън Маркет, за да провери дали не присъстваше на нея, но видя единствено жертвите. Тази снимка отразяваше провала, помисли си той. Осемнайсет мъртви, десетки тежко ранени, сред които бяха и двамата полицаи, които го бяха повалили. И причината за всичко това беше изстрелът, който не му бяха позволили да произведе.
	— Ужасно кървав ден — уморено рече Сиймор. — Изглежда, единственото по-лошо нещо, което би могло да се случи, е пресата да научи за теб. И още преди привържениците на конспиративни теории да са си начесали езиците, целият ислямски свят ще е убеден, че атентатите са замислени и извършени от Службата.
	— Бъди сигурен, че вече са плъзнали подобни слухове. — Габриел върна вестника на Сиймор и попита: — Къде е жена ми?
	— В хотела, където сте отседнали. Поставил съм свои хора във фоайето. — Сиймор направи пауза и после добави: — Едва ли е нужно да ти казвам, че не е особено доволна от теб.
	— По какво разбра? — Ушите на Габриел още пищяха от взрива. Той затвори очи и попита как полицаите, които го бяха обезвредили, са успели да го открият толкова бързо.
	— Както сигурно се досещаш, разполагаме с широк набор от разнообразни технически средства.
	— Като например моя телефон и вашата мрежа от камери за наблюдение?
	— Именно — отвърна Сиймор. — Успяхме да определим точното ти местоположение броени секунди след като разговаряхте с Киара. Препратихме информацията към „Златната команда“, кризисния оперативен център на лондонската полиция, а те незабавно изпратиха по петите ти два екипа от специалните части.
	— Вероятно са били някъде наблизо.
	— Така е — потвърди Сиймор. — След атентатите в Париж и Копенхаген сме обявили повишена бойна готовност. Редица екипи са разположени във финансовия район и на места, където обикновено се събират туристи.
	— Но защо повалиха мен, а не атентатора самоубиец?
	— Защото нито Скотланд Ярд, нито службите за сигурност желаят второ фиаско като това с Де Менезеш. След неговата смърт бяха въведени редица нови изисквания и процедури, за да се предотвратят други подобни случаи. Достатъчно е да се отбележи, че един сигнал вече не е достатъчен, за да се предприемат крайни мерки. Дори източникът на сигнала да е самият Габриел Алон.
	— И затова загинаха осемнайсет невинни жертви?
	— Ами ако не беше терорист? Ако беше друг уличен комедиант или човек с психическо разстройство? Тогава щяха да ни изгорят на клада.
	— Но той не беше нито уличен комедиант, нито човек с психическо разстройство, Греъм. Казах ви го.
	— По какво разбра?
	— Та той все едно носеше на врата си табелка, на която бяха изписани намеренията му.
	— Толкова очевидни ли бяха?
	Габриел изброи признаците, които първоначално бяха събудили подозренията му. След това обясни как бе стигнал до заключението, че терористът смята да се взриви в 14,37 часа. Сиймор го изслуша и бавно поклати глава.
	— Вече съм спрял да броя колко часове отделяме, за да обучаваме полицейските служители да идентифицират потенциални терористи. Да не говорим за милионите, които сме инвестирали в софтуер за разпознаване на поведенчески белези в сниманото от камерите. И въпреки всичко, атентатор самоубиец успя да влезе в Ковънт Гардън Маркет, без абсолютно никой да го забележи. С изключение на теб, разбира се.
	Сиймор замълча и потъна в мрачен размисъл. Движеха се на север по ярко осветената Риджънт Стрийт. Габриел опря уморено глава на прозореца и попита дали вече се знае името на атентатора самоубиец.
	— Казва се Фарид Хан. Родителите му са емигрирали във Великобритания от Лахор някъде към края на седемдесетте години на миналия век, но самият той е роден в Лондон. И по-точно в Степни Грийн — поясни Сиймор. — Като много други британски мюсюлмани от това поколение, Фарид отхвърля умерените и аполитични религиозни убеждения на своите родители и става ислямист. Към края на деветдесетте прекарва по-голямата част от времето си в джамията на Уайтчапъл Роуд, Източен Лондон. Не след дълго се издига като уважаван член на радикалните групировки „Хизб ут Тахрир“ и „Ал Мухаджирун“.
	— Явно поддържате негово досие.
	— Така е — отговори Сиймор, — но не по причините, за които вероятно предполагаш. Фарид Хан за нас беше лъч светлина, надежда за бъдещето. Поне така смятахме.
	— Надявали сте се, че сте го вкарали в правия път?
	Сиймор кимна.
	— Скоро след атентатите на 11 септември Фарид се присъедини към една група, наречена „Нови начала“. Нейната цел бе да разубеждава войнствени екстремисти и да ги връща към основното течение в исляма и преобладаващото британско обществено мнение. Смятаха Фарид за един от най-големите си успехи. Той обръсна брадата си. Прекъсна отношенията със старите си приятели. Завърши с почти пълно отличие Кингс Колидж и постъпи на работа в неголяма лондонска рекламна агенция. Преди броени седмици дори се сгоди за девойка от стария си квартал.
	— И вие го зачеркнахте от списъка си?
	— В определен смисъл — кимна Сиймор. — Очевидно всичко е било хитро замислена заблуда. Фарид буквално е бил бомба със задействан часовников механизъм.
	— Имате ли представа кой го е задействал?
	— В момента хората от отдела ми преглеждат телефона и компютъра му, както и видеозаписа, който е оставил. Ясно е, че атентатът му има връзка с тези в Париж и Копенхаген. Дали трите са били координирани от бивши членове на върхушката на Ал Кайда или от някаква нова организация — мненията по този въпрос са различни. Каквото и да се окаже обаче, то не е твоя грижа. Ролята ти в този случай официално приключи.
	Ягуарът прекоси Кавендиш Плейс и се спря пред входа на хотел „Лангам“.
	— Бих искал да получа оръжието си.
	— Ще видя какво мога да направя — отвърна Сиймор.
	— Колко време ще трябва да остана тук?
	— От Скотланд Ярд биха искали да останеш в Лондон до края на почивните дни. А в понеделник сутрин можеш да се върнеш в крайбрежната си къща и да се концентрираш единствено върху Тициан.
	— Откъде знаеш за Тициан?
	— Знам всичко. Освен как да попреча на роден във Великобритания мюсюлманин да извърши масово убийство в Ковънт Гардън.
	— Аз можех да го спра, Греъм.
	— Така е — замислено потвърди Сиймор. — А ние щяхме да ти се отплатим, разкъсвайки те на парчета.
	Габриел излезе от колата, без да каже и дума повече. „Ролята ти в този случай официално приключи“ — промърмори той на влизане в лобито. Дълго след това не спря да си го повтаря като мантра.


>>	8.
>>	Ню Йорк

	Същата вечер другата вселена, която Габриел Алон обитаваше, също бе разтърсена, но по съвсем различни причини. Беше сезонът на есенните аукциони в Ню Йорк — онова тревожно време, когато суетното и екстравагантно общество на художници, търговци и ценители на изобразителното изкуство се събира на едно място и в продължение на две седмици е заето с трескаво купуване и продаване. Както обичаше да казва Никълъс Лавгроув, това бе един от малкото моменти, когато се считаше за все още модерно да си безмерно богат. В същото време това бе адски сериозен бизнес. Огромни колекции биваха събирани, цели състояния биваха спечелвани или изгубвани. Една-единствена сделка можеше да постави началото на блестяща кариера. Или пък да я погуби.
	Професионалната репутация на Лавгроув, подобно на тази на Габриел Алон, вече отдавна беше изградена и затвърдена. Роден и получил образованието си във Великобритания, той имаше репутацията на най-търсения консултант в сферата на живописта в цял свят — експерт с такова влияние, че бе способен да променя пазарните тенденции с небрежен коментар или сбърчване на елегантния си нос. Познанията му в живописта бяха безмерни, както и банковата му сметка. На Лавгроув не му се налагаше да търси клиенти. Те сами идваха при него, изпълнени с респект и готови с охота да платят солидна комисиона. Тайната на успехите на Лавгроув се криеше в безпогрешното му око и в пословичното му благоразумие. Той никога не злоупотребяваше с оказаното му доверие. Никога не участваше в сплетни или в двойни игри. Беше една от най-редките птици в търговията с картини — човек, който държеше на думата си.
	Въпреки репутацията си обаче, докато бързаше по Шесто Авеню, Лавгроув бе обзет от обичайната „пред аукционна треска“. След години на спад в цените и слаби продажби пазарът на живописни произведения най-сетне сякаш бе започнал да се съвзема. Първите търгове за сезона заслужаваха внимание, но все пак не бяха покрили очакванията. Тази вечер обаче имаше вероятност аукционът за следвоенна и съвременна живопис да взриви художествените среди. Както обикновено, Лавгроув обслужваше клиенти и от двете страни на действието. Двама от тях бяха продавачи, докато трети искаше да се сдобие с артикул 12 — „Охра, червено и червено“, маслени бои върху платно, от Марк Ротко. Необичайното при последния клиент беше, че Лавгроув дори не знаеше името му. Контактуваше с някой си господин Хамдали в Париж, който пък, на свой ред, предаваше информацията на клиента. Договорката бе доста необичайна, но от гледна точка на Никълъс бе изключително изгодна. Само през последните дванайсет месеца този колекционер бе закупил творби на стойност повече от двеста милиона щатски долара. Ако тази вечер нещата се развиеха по план, банковата му сметка щеше да набъбне значително.
	Той свърна зад ъгъла по Западна Четиридесет и девета улица и скоро се озова пред входа на „Кристис“. В просторното, остъклено отвсякъде лоби изобилстваше от диаманти, коприна, его и колаген. Лавгроув се спря за кратко, за да целуне напудрената буза на богата германка, наследница на фирма за опаковки, а после се запъти към гардероба, където веднага се опитаха да го заговорят двама незначителни търговци от Ъпър Ист Сайд. Той ги отпрати с махване на ръката, после взе своята табелка за участие в наддаването и се отправи към аукционната зала.
	Въпреки своята слава, залата беше изненадващо обикновена — нещо средно между салона на Общото събрание на ООН и аудиториите, където ораторстват телевизионните проповедници. Стените бяха в еднообразен сиво-бежов цвят, също както и сгъваемите столове, които бяха подредени почти без никакво разстояние помежду им, за да се оползотвори ограниченото пространство. Зад подобната на амвон трибуна имаше въртяща се витрина, а непосредствено до нея половин дузина служители на „Кристис“ седяха в готовност зад няколко телефонни апарата. Лавгроув вдигна поглед към кабинките, надявайки се да разпознае някое лице зад затъмнените стъкла, а после се обърна към репортерите, наблъскани като добитък в задния ъгъл. Прикривайки номера на табелката си, той ги подмина и се отправи към обичайното си място в предната част на салона. Там бе Обетованата земя, където всички търговци, консултанти и колекционери на картини таяха надежда да седнат някой ден. Тези места не бяха за хора със слаби сърца или плитки джобове. Лавгроув ги наричаше „смъртоносната зона“.
	Търгът трябваше да започне в шест часа. Главният аукционер на „Кристис“ — Франсис Хънт, отпусна на неспокойната аудитория още пет минути, за да си намерят всички местата, преди да заеме своето. Той имаше изискани маниери и комичната му английска изтънченост по необясними причини все още караше американците да се чувстват недодялани. В дясната си ръка държеше прословутия „черен бележник“, в който се съдържаха тайните на вселената — поне що се отнасяше до настоящата вечер. Всеки артикул в търга имаше своя собствена страница вътре с информация като минималната цена на продавача, схема с разположението на всички евентуални наддаващи и стратегията на Хънт за получаване на най-високата възможна цена. Името на Лавгроув фигурираше на страницата за артикул 12 — творбата на Ротко. По време на предварителния таен оглед Лавгроув бе намекнал, че е _възможно_ да прояви интерес, при условие че цената е подходяща, а разположението на звездите — благоприятно. Хънт, разбира се, знаеше, че Лавгроув лъже. Хънт знаеше всичко.
	Аукционерът пожела на присъстващите приятна вечер, а след това тържествено обяви:
	— Артикул едно: творба на Туомбли!
	Наддаването започна мигновено, на стъпки от сто хиляди долара. Аукционерът умело направляваше процеса с помощта на двама безупречно подстригани сътрудници, които се движеха зад трибуната и заемаха пози като модели на фотосеанс. Лавгроув навярно би се впечатлил от представлението им, ако не знаеше, че всичко е старателно репетирана хореография. Наддаването позамря на милион и половина долара, но не след дълго бе съживено от телефонно обаждане с предложение за милион и шестстотин хиляди. Последваха още пет бързи анонса, след което наддаващите притихнаха за втори път.
	— Анонс за два милиона и сто хиляди от Кордилия, на телефона — напевно изрече Хънт, местейки изкусително поглед от лице на лице. — Два милиона и сто хиляди за творбата на Туомбли. И така… Последен шанс? — След тези думи чукчето отчетливо сложи края на процедурата.
	— Благодаря ви! — промърмори Хънт сякаш на себе си, записвайки сделката в черния си бележник.
	След Туомбли последваха произведения на Лихтенстайн, Баския, Дибенкорн, Де Кунинг, Джонс, Полък и цяла поредица творби на Уорхол. Всяка картина стигаше по-висока цена от предварителните прогнози и от тази преди нея. Това не бе никак случайно. Хънт съобразително бе подредил артикулите така, че да предизвиква все по-нарастващо вълнение у присъстващите. Когато на витрината се появи артикул 12, и наблюдаващите, и наддаващите вече бяха достатъчно възбудени.
	— От дясната ми страна е творба на Ротко — обяви той.
	— Да започнем ли наддаването от дванайсет милиона?
	Това бе начална цена, с два милиона по-висока от предварителната оценка. Сигурен знак, че Хънт очакваше особено висока крайна цена. Лавгроув извади мобилен телефон от вътрешния джоб на сакото си „Бриони“ и набра парижки номер. Отговори Хамдали. Гласът му звучеше като топъл чай, подсладен с мед.
	— Клиентът ми желае да усети атмосферата в залата, преди да направи първия си анонс.
	— Мъдър ход.
	Лавгроув постави телефона в скута си и скръсти ръце. Съвсем скоро стана ясно, че ги очаква тежка битка. Анонси обсипваха Хънт от всички ъгълчета на салона, както и от телефоните, чиито слушалки сътрудниците на водещия аукциона час по час вдигаха. Хектор Кандиоти, съветник относно изобразителното изкуство на белгийски индустриален магнат, беше вдигнал ръка с табелката си във въздуха като регулировчик — агресивна техника за наддаване, позната като „парен валяк“. Тони Беринджър, който работеше за руски алуминиев олигарх, наддаваше, сякаш от това зависеше животът му — което сигурно не бе особено далеч от истината. Лавгроув изчака, докато цената достигна трийсет милиона, и след това вдигна телефона от скута си.
	— Е? — спокойно запита той.
	— Още е рано, господин Лавгроув.
	Този път Никълъс задържа телефона до ухото си. В Париж Хамдали разговаряше с някого на арабски. За съжаление, той не бе сред езиците, които Лавгроув владееше добре. Докато изчакваше, отново обходи с поглед стъклените кабини, където бяха скритите наддаващи. В една от тях успя да забележи привлекателна млада жена, която държеше мобилен телефон. Няколко секунди по-късно му направи впечатление нещо друго. Докато чуваше гласа на Хамдали в слушалката си, жената мълчеше. А когато тя започваше да говори, Хамдали млъкваше. Имаше вероятност да е съвпадение, помисли си той. Но пък можеше и да не е.
	— Дали не е време да опипаме почвата? — предложи Лавгроув с поглед, фиксиран в кабинката.
	— Може би сте прав — отвърна Хамдали. — Един момент, ако обичате.
	Хамдали каза няколко думи на арабски. Секунди по-късно жената в кабинката отговори нещо по телефона. Веднага след това Хамдали рече на английски:
	— Клиентът ми е съгласен, господин Лавгроув. Моля, обявете първия си анонс.
	По това време наддаването бе достигнало трийсет и четири милиона. С повдигане на вежда Никълъс покачи с още милион.
	— Имаме трийсет и пет — обяви Хънт с интонация, която подсказваше, че в преследването на плячката се е намесил нов хищник. Хектор Кандиоти незабавно реагира, последван от Тони Беринджър. Двама наддаващи по телефона преминаха границата от четиридесет милиона. След това Джак Чеймбърс, кралят на недвижимите имоти, небрежно анонсира четиридесет и един. Лавгроув не изпитваше особени притеснения от Джак. Онази афера с лекото момиче от Ню Джърси му беше коствала доста скъп развод, след който едва ли бе способен да издържи дълго в наддаването.
	— Последният анонс е четиридесет и един милиона — прошепна в слушалката той.
	— Клиентът ми смята, че се разиграва театър.
	— Това е търг на картини на „Кристис“. Театърът е задължителен.
	— Търпение, господин Лавгроув.
	Никълъс продължи да наблюдава жената в кабинката, докато наддаването премина границата от петдесет милиона долара. Джак Чеймбърс направи последен анонс за шейсет. Тони Беринджър и неговият руски мафиот повишиха на седемдесет. Хектор Кандиоти развя бял флаг.
	— Изглежда, оставаме ние и руснакът — съобщи Лавгроув на събеседника си в Париж.
	— Клиентът ми не се притеснява от руснаци.
	— Какво желае да предприеме клиентът ви?
	— Каква е най-високата сума, достигана на търг за произведение на Ротко?
	— Малко над седемдесет и два милиона.
	— Моля, анонсирайте седемдесет и пет.
	— Твърде много е. И без това няма да…
	— Моля, направете анонса, господин Лавгроув!
	Никълъс отново повдигна вежда и вдигна ръка, разперил петте си пръста.
	— Седемдесет и пет милиона — съобщи Хънт. — Седемдесет и пет милиона за картината на Ротко. Първи път. Втори път. Последен шанс?
	Чукчето удари.
	Множество ахвания се чуха из салона. Лавгроув вдигна поглед към кабинката, но жената вече не бе там.


>>	9.
>>	Полуостров Лизард, Корнуол

	С одобрението на Скотланд Ярд, на Министерството на вътрешните работи и лично на британския премиер Габриел и Киара се завърнаха в Корнуол на третия ден след атентата в Ковънт Гардън Маркет. На следващата сутрин в десет часа пристигна и _Мадоната с младенеца и Мария Магдалина_ — маслени бои върху платно, 110 на 92 сантиметра. След като внимателно извади картината от предпазния контейнер, Габриел я постави на старинен дъбов триножник във всекидневната и прекара следобеда в разучаване на рентгеновите снимки. Призрачните образи само затвърдиха убеждението му, че творбата действително е на Тициан.
	В продължение вече на няколко месеца Габриел не бе докосвал картина и бе готов да започне незабавно. На следващата сутрин той стана рано, приготви си кана кафе с мляко и веднага се захвана с деликатната задача да реставрира платното. Първата стъпка бе да наложи мека опаковъчна хартия върху изображението, за да се застрахова срещу по-нататъшна загуба на бои при процедурата. За целта съществуваха редица достъпни лепила, но Габриел предпочиташе да приготвя собствена смес, чиято рецепта бе научил във Венеция от майстора реставратор Умберто Конти: топчета туткал от заешка кожа, разтворени в смес от вода, оцет, говежда жлъчка и меласа.
	Той остави зловонната смес да къкри на кухненската печка, докато тя не достигна плътността на сироп, а после я премести да изстине и се загледа в сутрешните новини на _Би Би Си_. Името на Фарид Хан сега бе известно във всяко домакинство на Обединеното кралство. Предвид точно избрания час на атентата, Скотланд Ярд и британското разузнаване работеха по версията, че той е свързан с взривовете в Париж и Копенхаген. Все още никоя терористична групировка не бе поела отговорност за атентатите. По телевизиите експерти спореха разгорещено. Единият лагер настояваше, че покушенията са дело на консервативни членове от върхушката на Ал Кайда в Пакистан. Според други бе очевидно, че са извършени от нова терористична мрежа, която все още не бе попаднала в полезрението на западните разузнавателни служби. Във всеки случай европейските власти вече се подготвяха за нови кръвопролития. Обединеният център за анализ на тероризма към МИ5 бе повишил нивото на заплаха до „критично“, което означаваше, че в най-скоро време очакваха нови атентати.
	Габриел се заслуша в един репортаж, чиято тема бяха действията на Скотланд Ярд в минутите преди атентата. С внимателно подбрани думи комисарят на лондонската полиция призна, че са получили сигнал за подозрителен мъж с несъразмерно палто, който се е насочил към Ковънт Гардън Маркет. За огромно съжаление, уточни комисарят, сведенията са били недостатъчно конкретни, за да се предприемат действия за елиминиране на потенциалния атентатор. След това той потвърди, че двама служители на отдел СО-19, специалното подразделение на лондонската полиция, са били изпратени в Ковънт Гардън Маркет, но при съществуващите обстоятелства не са имали друг избор, освен да се въздържат от стрелба. Относно слуховете, че на мястото на атентата някой е извадил огнестрелно оръжие, органите на реда са разпитали въпросния мъж и са установили, че това не е бил пистолет, а фотоапарат. От съображения за сигурност самоличността на мъжа щеше да остане скрита. Пресата очевидно приемаше официалната версия на полицията. Същото се отнасяше и за борците за граждански свободи, които аплодираха демонстрираната от органите на реда сдържаност — независимо, че тя бе довела до загубата на осемнайсет невинни живота.
	Киара влезе в кухнята и Габриел изключи телевизора. Тя веднага отвори един от прозорците, за да излезе навън неприятната миризма на говеждата жлъчка и оцета. После сгълча Габриел, че е похабил любимата й тенджера от неръждаема стомана. Той само се усмихна и потопи връхчето на показалеца си в сместа. Беше вече достатъчно хладна за работа. Докато Киара надничаше през рамото му, той внимателно нанесе лепилото върху пожълтелия лак и после го покри с няколко правоъгълни парчета мека хартия. Творението на Тициан вече не се виждаше. Щеше да остане скрито през следващите няколко дни, докато не завършеше реставрацията.
	Тази сутрин Габриел нямаше повече какво да прави, освен да наглежда картината от време на време, за да провери дали лепилото съхне както трябва. Той седна в беседката с изглед към морето, отвори лаптопа си и затърси в интернет допълнителна информация за трите атентата. Изкушаваше се да се свърже с централата на булевард „Цар Саул“, но се въздържа. Беше пропуснал да уведоми Тел Авив за своето премеждие с терориста в Ковънт Гардън и ако сега им кажеше, само щеше да даде повод на бившите си колеги да започнат да се ровят в живота му. Габриел бе научил от опит, че със Службата трябваше да се държи като с бивша любовница. Контактите трябваше да бъдат сведени до минимум, и то само на обществени места, където не съществува риск от неприятни сцени.
	Малко преди пладне и последните облаци, напомнящи за среднощната буря, преминаха над залива Гънуолоу, оставяйки след себе си кристалносиньо небе. Габриел хвърли още един поглед на картината, извади от гардероба анорак и чифт туристически обувки и се отправи на традиционната си разходка по скалите. Предишния следобед по крайбрежната пътека на север бе стигнал чак до селцето Пра Сандс. Сега изкачи неголямото възвишение зад къщата и се отправи на юг към нос Лизард.
	Не след дълго магията на корнуолското крайбрежие, прокуди от съзнанието му спомена за мъртвите и ранените в Ковънт Гардън Маркет. Когато Габриел достигна границите на голф игрището на клуб „Мълиън“, и последният зловещ образ бе сякаш скрит под пласт заличаваща боя. Докато напредваше на юг покрай назъбения рид на Полъриан Клифс, мислите му бяха заети единствено с извършената с картината на Тициан процедура. Утре му предстоеше внимателно да отстрани изтънялото платно от подрамката, а след това да го положи върху нова италианска ленена тъкан и да го прилепи към нея с помощта на тежка ютия. После следваше най-дългият и най-трудоемък етап от реставрацията — отстраняването на напукания пожълтял лак и ретуширането на пострадалите от времето участъци от картината. Макар някои реставратори да си позволяваха по-агресивна техника на ретуширане, Габриел се славеше със своята незабележима намеса и почти свръхестествена способност да възпроизвежда рисунъка на старите майстори. Той смяташе, че реставраторът е длъжен да работи незабележимо, да не оставя следи от намесата си, като се изключи, разбира се, възстановяването на първоначалния блясък на творбата.
	Когато достигна северния край на залива Кайнънс, плътна редица тъмни облаци бе скрила слънцето, а морският вятър бе станал значително по-студен. Вече добре познаваше капризите на корнуолското време и му беше ясно, че „светлият интервал“, както британските метеоролози обичаха да наричат слънчевите периоди, бързо отиваше към края си. Той поспря, обмисляйки къде да потърси подслон. На изток, отвъд равнината, наподобяваща постелка от разноцветни кръпки, се намираше село Лизард. Право напред беше самият нос. Габриел избра втория вариант. Не искаше да съкращава разходката си заради нещо толкова тривиално като преминаваща буря. Освен това горе на хребета имаше приятно кафене, където можеше да си поръча прясно изпечена кифличка и кана чай и да изчака бурята да премине.
	Той закопча догоре анорака си и тръгна натам, следвайки контура на заливчето. Скоро първите тежки капки западаха по земята. След малко пред очите му се появи кафенето, забулено в мъгла. В основата на хребета, скрит на завет зад безстопанствения заслон за лодки, стоеше млад мъж на възраст между двайсет и трийсет години, с късо подстригана коса и вдигнати над челото слънчеви очила. На площадката за наблюдение имаше друг мъж, който се преструваше, че гледа през телескопа. Габриел отлично знаеше, че уредът бе извън строя от месеци.
	Той постепенно забави крачка и спря. Погледна към кафенето тъкмо когато на терасата се появи трети мъж. Носеше непромокаема шапка, нахлупена току над веждите, както и очила без рамки, каквито предпочитаха немските интелектуалци и швейцарските банкери. По лицето му се четеше нетърпение — сякаш бе деен мениджър, принуден от жена си да си вземе почивен ден. Той задържа поглед върху Габриел, а после вдигна дебелата си китка, за да види колко е часът. Габриел се изкуши да поеме незабавно в обратната посока. Вместо това обаче сведе поглед и продължи напред. По-добре беше да стане на обществено място, помисли си той. За да е по-малък рискът от неприятни сцени.


>>	10.
>>	Нос Лизард, Корнуол

	— Наистина ли трябваше да поръчваш кифлички? — запита Узи Навот с възмущение.
	— Най-добрите в Корнуол са. Същото важи и за сметаната.
	Навот не посегна към кифличките. Габриел се усмихна с разбиране.
	— Още колко килограма иска да свалиш Бела?
	— Поне два. Но очаква след това да задържа новото тегло — добави мрачно Навот, сякаш ставаше въпрос за затворническа присъда. — Какво ли не бих дал за твоя метаболизъм! Женен си за една от най-страхотните готвачки в света, а успяваш да поддържаш фигура на двайсет и пет годишен. А аз? Аз съм женен за една от най-добрите познавачки на Сирия и само да помириша нещо тестено, се налага да отпускам колана.
	— Може би е време да помолиш Бела да посмекчи малко диетичните ограничения.
	— Помоли я _ти_ — отвърна Навот. — Всичките години, прекарани в изследване на баасистите* в Дамаск, са оставили своя отпечатък. Понякога у дома изпитвам чувството, че живея в полицейска държава.
	[* Привърженици на „Баас“ — сирийска националистическа партия, която призовава за панарабско единение. — Б.пр.]
	Двамата бяха седнали на уединена масичка близо до опръсканите от дъжда прозорци. Габриел бе обърнат с лице към вътрешността на заведението, а Навот — към морето. Той носеше панталони от рипсено кадифе и бежов пуловер, от който все още се носеше мирисът на мъжките дрехи, продавани в „Хародс“. Като остави шапката си на съседен стол, той прокара ръка през късо подстриганата си червеникаворуса коса. В нея имаше повече сиви нишки от последния път, когато Габриел го бе виждал, но това бе обяснимо. Узи Навот сега оглавяваше тайните разузнавателни служби на Израел. Сивеещите коси бяха една от многобройните облаги на професията.
	Ако директорският мандат на Навот приключеше в този момент, почти със сигурност щеше да се счита от всички за един от най-успешните в дългата и легендарна история на Службата. Той бе получил немалко награди заради резултатите в англо-американо-израелската операция „Шедьовър“, довела до унищожаването на четири тайни ядрени съоръжения в Иран. Директорския пост Навот заемаше до голяма степен благодарение на Габриел, макар това да беше факт, който той предпочиташе да не се експонира. Позицията му бе предложена едва след като Алон многократно я бе отказвал. А четирите съоръжения за обогатяване на уран сигурно още щяха да работят на пълни обороти, ако Габриел не бе съумял да вербува швейцарския бизнесмен, който тайно продаваше машинни компоненти на иранците.
	На този етап обаче мислите на Навот сякаш бяха съсредоточени единствено върху чинийката с кифлички. Поддавайки се на изкушението, той избра една, раздели я внимателно и постави върху нея конфитюр от ягоди и бита сметана. Габриел си наля чай от алуминиевия чайник и тихо — на немски с берлински акцент, наследен от майка му — попита за целта на ненадейното посещение на Навот.
	— Имах да обсъждам с британските ми колеги редица вътрешни въпроси, сред които и озадачаващ доклад за един бивш наш агент, който сега живее тук под протекцията на МИ5. Носят се слухове за връзка между този агент и последния атентат в Ковънт Гардън. Ако трябва да съм честен, първоначално ги приех доста скептично. Тъй като познавам добре въпросния агент, не можех да допусна, че той би рискувал позицията си във Великобритания, извършвайки неблагоразумието да извади оръжие на обществено място.
	— Как трябваше да постъпя, Узи?
	— Трябваше да се свържеш с твоя надзорник от МИ5 и да си измиеш ръцете.
	— Какво би направил ти в подобна ситуация?
	— Ако бях в Йерусалим или в Тел Авив, въобще нямаше да му мисля. Щях незабавно да видя сметката на копелето. Но тук… — Навот сниши глас. — Тук сигурно щях най-напред да се замисля за евентуалните последици от подобно действие.
	— Загинаха осемнайсет души, Узи!
	— Считай се за късметлия, че не си бил деветнайсетият. — Навот свали очилата си. Това бе знак, че разговорът ще стане неприятен. — Изкушавам се да попитам дали наистина си възнамерявал да стреляш. Но предвид обучението ти и досегашните ти подвизи, се боя, че вече знам отговора. Агентите на Службата изваждат оръжието си с една-единствена цел. Не за да го размахват като гангстери или да отправят безсмислени заплахи. Те дърпат спусъка и убиват. — Узи направи пауза и сетне добави: — Погрижи се за ближния, преди той да успее да се погрижи за теб. Ако не се лъжа, тези думи са записани на страница дванайсета от малкото червено тефтерче на Шамрон.
	— Той знае ли за Ковънт Гардън Маркет?
	— Отговорът на този въпрос ти е добре известен. Шамрон знае всичко. Впрочем не бих се изненадал, ако е научил за приключението ти и преди мен самия. Въпреки всички мои опити да го убедя да се отдаде на заслужен отдих, той държи да поддържа връзка с източниците си от едно време.
	Габриел добави няколко капки мляко към чая си и бавно го разбърка. _Шамрон…_ Това име бе почти синоним на историята на Израел и неговите разузнавателни служби.
	След като се бе сражавал в израелската война за независимост през 1948 г., Ари Шамрон бе прекарал следващите шейсет години, защитавайки Израел от множество врагове, решени да го унищожат. Бе успявал да проникне в палатите на крале, бе разкривал мрачните тайни на не един и двама диктатори и бе елиминирал безчет противници, често с помощта на хора като Габриел. Една-единствена тайна обаче бе винаги убягвала на Шамрон: тайната на удовлетворението. На преклонна възраст и с разклатено здраве, той отчаяно се бе вкопчил в ролята на сивия кардинал в службите за сигурност на Израел и все още се месеше във вътрешните дела на Службата, сякаш тя беше негово лично владение. Правеше го не от арогантност, а по-скоро заради глождещото го опасение, че делото на живота му е поставено на карта. Макар да се радваше на икономически просперитет и да разполагаше със силна армия, Израел си оставаше заобиколен от свят, в който почти без изключение всеки се отнасяше враждебно към самото му съществуване. Фактът, че Габриел бе решил да се оттегли именно в този свят, сякаш бе причина за едно от най-големите разочарования за Шамрон.
	— Изненадан съм, че не е дошъл тук лично — отбеляза Габриел.
	— Обмисляше тази възможност.
	— Защо се отказа?
	— Никак не му е лесно да пътува.
	— Какво го притеснява сега?
	— Всичко — каза Навот, свивайки масивните си рамене. — Напоследък все по-рядко напуска Тиберия. Просто седи на верандата, загледан в езерото. Направо подлудява Геула. Тя ме умолява да му намеря някаква работа.
	— Да го посетя ли?
	— Не е на смъртно легло, ако се притесняваш за това. Ала все пак няма да е зле скоро да го навестиш. Кой знае? Може пък и да решиш, че отново харесваш родината си.
	— Аз обичам родината си, Узи!
	— Но недотам, че да живееш в нея.
	— Винаги си ми напомнял донякъде за Шамрон — смръщено отбеляза Габриел, — ала сега приликата е почти обезпокоителна.
	— Геула наскоро ми каза същото.
	— Аз не го казах като комплимент.
	— Нито пък тя. — Навот с особена грижливост добави още една лъжичка сметана върху кифличката си.
	— И така, защо си дошъл, Узи?
	— За да ти предложа една уникална възможност.
	— Говориш като амбулантен търговец.
	— Все пак съм шпионин — отбеляза Навот. — Разликата не е голяма.
	— Какво е предложението ти?
	— Шанс да изкупиш една своя грешка.
	— Коя грешка?
	— Трябваше да застреляш Фарид Хан в тила още преди да успее да се взриви. — Узи сниши глас и сякаш споделяйки някаква тайна, добави: — Ето така щях да постъпя аз, ако бях на твое място.
	— И как бих могъл да изкупя това свое прегрешение?
	— Като приемеш една покана.
	— От кого?
	Навот мълчаливо завъртя очи на запад.
	— От американците? — запита Габриел.
	Узи се усмихна.
	— Още чай?

	* * *

	Дъждът спря така внезапно, както бе започнал. Габриел остави пари на масата и поведе Навот надолу по стръмната пътечка към залива Полпеор. Телохранителят все още се подпираше на изоставения заслон за лодки. Той изгледа с престорено безразличие Алон и Навот, които бавно прекосиха каменистия бряг и се спряха до водата. Узи хвърли разсеян поглед към ръчния си часовник от неръждаема стомана, а после вдигна яката си, за да се предпази от поривистия вятър, който идваше откъм водата. Габриел за пореден път се изуми колко много си приличаха с Шамрон. Сходствата съвсем не бяха само външни. Сякаш Шамрон чрез силата на несломимата си воля бе съумял да обсеби Навот телом и духом. До него не стоеше омаломощеният от възрастта и болестта Шамрон, помисли си Габриел, а Шамрон в разцвета на силите си. Липсваха му само отвратителните турски цигари, които бяха съсипали здравето му. Бела не позволяваше на съпруга си да пуши даже и когато изпълняваше мисия под прикритие.
	— Кой стои зад атентатите, Узи?
	— Засега не можем категорично да ги свържем с когото и да било. Американците обаче смятат, че те са дело на бъдещото лице на глобалния джихадски тероризъм. Новият Бин Ладен.
	— А този нов Бин Ладен има ли си име?
	— Американците държат да споделят тази информация лично с теб. Искат да отидеш във Вашингтон. На техни разноски, разбира се.
	— Как беше отправена поканата?
	— Ейдриън Картър ми позвъни лично.
	Ейдриън Картър бе новият директор на Националната тайна служба на ЦРУ.
	— Какви са изискванията за облеклото?
	— Да е черно — отвърна Навот. — Визитата ти в Америка ще бъде изцяло неофициална.
	Габриел го изгледа мълчаливо.
	— Очевидно искаш да отида, Узи. Иначе нямаше да дойдеш дотук.
	— Не губим нищо — отговори Навот. — Най-малкото, ще ни се разкрие възможност да чуем какво имат да кажат американците за тези атентати. Освен това има и някои други бонуси.
	— Например?
	— Отношенията ни се нуждаят от известно ретуширане.
	— Какво имаш предвид?
	— Не си ли чул? Във Вашингтон са задухали нови ветрове. Промяната е във въздуха — саркастично добави Навот. — Новият американски президент е идеалист. Вярва, че може да оправи отношенията между Запада и ислямския свят. Освен това си е внушил, че ние сме част от проблема.
	— А разрешението е да изпратите тъкмо мен, бившия екзекутор, чиито ръце са изцапани с кръвта на палестински и ислямски терористи?
	— Когато шпионите си сътрудничат, това оказва въздействие и върху политическия живот. Тъкмо затова и премиерът желае да приемеш тази покана.
	— Премиерът ли? Сигурно сега ще ми кажеш, че и самият Шамрон има пръст в това.
	— Точно така. — Навот взе камък и го хвърли в морето. — След иранската операция си позволих да допусна, че Ари най-сетне се е оттеглил. Но съм се лъгал. Той и до днес няма никакво намерение да ме оставя да ръководя Службата, без да се намесва непрекъснато. Но пък това едва ли те изненадва, нали, Габриел? И двамата сме наясно, че Шамрон искаше друг да заеме този пост. Аз съм обречен да остана в историята на нашата знаменита служба като случайния шеф. А ти винаги ще бъдеш избраният.
	— Намери друг избраник, Узи. Аз се оттеглих. Нали не си забравил? Изпрати друг във Вашингтон.
	— Ейдриън не ще и да чуе за друг — отвърна Навот, разтърквайки рамо. — Нито пък Шамрон. А що се касае до твоето тъй наречено оттегляне, то е приключило в същия миг, когато си решил да следваш Фарид Хан в Ковънт Гардън.
	Габриел се загледа към морето и си припомни последствията от непроизведения изстрел: късове човешка плът и много кръв; Багдад на Темза. Навот сякаш долови мислите му и продължи:
	— Американците искат да си във Вашингтон още утре сутрин. Край Лондон те очаква един „Гълфстрийм“. Това е един от самолетите, които използваха за превозване на престъпници. Увериха ме, че няма да има белезници и спринцовки с успокоително.
	— Ами Киара?
	— Поканата е за един.
	— Не мога да я оставя сама тук.
	— Греъм склони да изпрати охранителен екип от Лондон.
	— Нямам им вяра, Узи. Вземи я обратно в Израел с теб за няколко дни. Може да помага на Геула в грижите за Стареца, докато се върна.
	— Възможно е да й се наложи да поостане там по-дълго.
	Габриел погледна Навот съсредоточено. Очевидно той знаеше повече, отколкото му разкриваше. Нищо ново.
	— Току-що започнах една реставрация за Джулиан Ишърууд.
	— _Мадоната с младенеца и Мария Магдалина_, доскоро приписвана на Палма ил Векио. Най-вероятно ще се окаже, че е на Тициан. Очаква се това да бъде потвърдено от експерти.
	— Впечатлен съм, Узи!
	— Бела се старае да разширява общата ми култура.
	— Картината не може да остане в празната къща край брега.
	— Джулиан се съгласи да я вземе обратно. Както сигурно предполагаш, той е доста разочарован.
	— Щях да получа двеста хиляди лири за тази реставрация.
	— Не ме гледай с надежда, Габриел. Хазната е празна. Принуждават ме да правя съкращения във всеки отдел. Счетоводителите са ме погнали да огранича дори собствените си разноски. Командировъчните ми са жалки.
	— Добре че си на диета.
	Навот разсеяно докосна корема си, сякаш да провери дали не се е разширил, откакто е излязъл от къщи.
	— До Лондон има много път, Узи. Вземи си няколко кифлички.
	— И дума да не става.
	— Опасяваш се, че Бела ще разбере?
	— _Убеден съм_, че ще разбере. — Навот изгледа телохранителя, който се бе облегнал на заслона. — Тия негодници й докладват всичко. Все едно живея в полицейска държава!


>>	11.
>>	Джорджтаун, Вашингтон, окръг Колумбия

	Къщата се намираше на номер 3300 на Ен Стрийт. Постройките на тази улица бяха издържани в неокласически стил и стойността им далеч надвишаваше възможностите на повечето жители на Вашингтон, с изключение на най-заможните. Още преди първите слънчеви лъчи Габриел се изкачи по витото предно стълбище и според инструкциите влезе, без да натиска звънеца. Ейдриън Картър го очакваше във фоайето. Носеше омачкан памучен панталон, пуловер и жълто-кафяво кадифено сако. Това облекло, в съчетание с разрешената му оредяваща коса и старомодните мустаци, му придаваше вид на професор от провинциален университет — като онези, които ентусиазирано прегръщат всякакви благородни каузи и са непрекъснат дразнител на своите декани. Като директор на Националната тайна служба на ЦРУ, напоследък Картър не работеше за друга кауза, освен защитата на американското си отечество от терористични атаки — макар че два пъти месечно, ако програмата му го позволяваше, ходеше в сутерена на епископалната църква в близкото градче Рестън, за да приготвя обяд за бездомниците. За Картър работата като доброволец бе шанс да се отдаде на размишления — рядка възможност да се занимава с нещо различно от ожесточените конфликти, които непрестанно бушуваха из конферентните зали на разрасналата се разузнавателна общност в САЩ.
	Той поздрави Алон с предпазливост, присъща на представителите на тайните служби, след което го покани вътре. Габриел поспря за миг в средата на вестибюла и се огледа. Тайни договори бяха сключвани и разваляни в тези стаи. Десетки хора бяха предавали страната си срещу куфарче с американски долари и обещание за протекция. Картър бе използвал това място толкова пъти, че навсякъде в Лангли то бе известно като неговия „джорджтаунски втори дом“. Нечий находчив ум в Управлението дори му бе дал остроумното название _Дар ал Харб_, което на арабски означаваше „Дом на войната“. Тази война, разбира се, беше задкулисна, понеже Картър не владееше други способи.
	Ейдриън Картър никога не се бе стремил активно към властта. Тя просто бе стоварена върху тесните му плещи, без неговото съгласие. Вербуван от Централното разузнавателно управление още като студент, по-голямата част от кариерата му бе преминала във водене на задкулисна война срещу руснаците — най-напред в Полша, където тайно снабдяваше с пари и циклостилни машини „Солидарност“, после в Москва, където беше шеф на местния офис, и накрая в Афганистан, където поощряваше и въоръжаваше воините на Аллах, макар отлично да съзнаваше, че един ден те ще се обърнат срещу него. Ако Афганистан успееше да катурне Империята на злото, щеше да разчисти пред Картър пътя за издигане в кариерата. Рухването на Съветския съюз той наблюдаваше не от бойното поле, а от удобния си кабинет в Лангли, където малко по-рано бе повишен в ръководител на европейския отдел. Докато неговите колеги открито ликуваха заради гибелта на големия си враг, Картър следеше развоя на събитията с усещане за мрачно предчувствие. Любимата му разузнавателна агенция не бе съумяла да предвиди сгромолясването на комунизма, а това бе провал, чиято сянка щеше да тегне над Лангли дълги години. А най-лошото от всичко бе, че така ЦРУ бе погубило и основанието за своето съществуване.
	Всичко това се промени в сутринта на атентатите на 11 септември 2001 г. Последвалата война щеше да бъде война в сенките — територия, която Ейдриън Картър познаваше доста добре. Докато Пентагонът се опитваше да подготви някакъв военен отговор на атентатите, Картър и неговият екип в Контратерористичния център съставиха дързък план за унищожаване на афганистанското убежище на Ал Кайда с помощта на финансирана от ЦРУ партизанска война, оглавена от неколцина представители на американските спецчасти. А когато командири и воини на Ал Кайда започнаха да попадат в американски ръце, именно Картър от своето бюро в Лангли често приемаше ролята на техен съдник. Черните затвори, тайното прехвърляне на затворници, усъвършенстваните процедури за разпит — всичко това носеше отпечатъка на Картър. Той не изпитваше никакви скрупули за действията си, не можеше да си позволи подобен лукс. За Ейдриън Картър всяка сутрин беше 12 септември. Никога повече, беше се зарекъл той, нямаше да допусне американци да се хвърлят от небостъргачи, подпалени от терористите.
	Вече десет години Картър съумяваше да спазва това обещание към себе си. Никой американец не бе успявал да постигне повече в предотвратяването на очакваната втора атака на своето отечество. При все това, заради многобройните му тайни прегрешения, пресата редовно го приковаваше на позорния стълб, а прокуратурата дишаше във врата му. По съвет на юристите на Управлението, той бе прибягнал до услугите на скъпоплатен адвокат от Вашингтон — проява на разточителство, която значително бе стопила спестяванията му и бе принудила съпругата му — Маргарет, да се върне към учителската професия. Приятелите убеждаваха Картър да напусне Управлението и да се прехвърли в по-доходния и процъфтяващ във Вашингтон охранителен бизнес, но той отказваше. Провалът в предотвратяването на ударите на 11 септември не му даваше мира. А духовете на онези три хиляди жертви го заставяха да продължава да се бори до пълното премахване на врага.
	Войната бе взела своята дан от Картър — бе пострадал не само семейният му живот, който вече едва креташе, но и здравето му. Лицето му бе изпито и мрачно и Габриел забеляза лек тремор в дясната му ръка, докато той поставяше в чинийката си сладки от бюфета в трапезарията.
	— Високо кръвно — поясни Картър, докато си наливаше кафе от термос с помпичка. — Започна в деня на встъпването ми в длъжност и оттогава се покачва и спада в зависимост от нивото на терористична заплаха. Безрадостен факт е, но след десетте години война с ислямските терористи съм се превърнал в жив индикатор за степента на заплаха за националната сигурност.
	— И какъв е кодът за заплахата днес?
	— Между другото, в случай че не знаеш — каза Ейдриън, — старата система с цветните кодове я изоставихме.
	— Какво ти подсказва кръвното?
	— Червен код — намусено каза Картър. — И то яркочервен.
	— Не така смята директорката на Съвета за национална сигурност. Тя твърди, че няма непосредствена опасност.
	— Тя невинаги си пише изказванията сама.
	— А кой й ги пише?
	— Белият дом — каза Картър. — Президентът не обича да безпокои американския народ напразно. Повишаването на нивото на заплаха би влязло в противоречие с една много удобна версия, която напоследък все повече се чува във Вашингтон.
	— И какво гласи тази версия?
	— Че Америка е прекалила в реакцията си към атентатите на 11 септември. Че Ал Кайда вече не е заплаха за никого, а още по-малко — за най-могъщата държава на земята. И че е време да обявим победа в глобалната война срещу тероризма и да обърнем повече внимание на вътрешната ситуация. — Ейдриън смръщи вежди. — Не понасям журналистите да използват думата „версия“! Едно време журналистите се придържаха към фактите. А фактите са пределно ясни. На света днес съществуват организирани сили, чиято цел е да омаломощят и дори да унищожат Запада посредством стихийни прояви на насилие. Тези сили са част от по-мащабно радикално движение, целящо да наложи законите на _шериата_ и да възстанови ислямския халифат. И колкото да стискаме палци, те няма да се откажат просто така.
	Двамата бяха седнали един срещу друг край правоъгълната масичка. Картър човъркаше крайчеца на един стар кроасан, а мислите му очевидно бяха на друго място. Габриел знаеше, че не трябва да проявява нетърпение. Ейдриън често бе събеседник с разпиляна мисъл. В крайна сметка щеше да стигне до основната си идея, но по пътя към нея щеше да направи ред отклонения, които несъмнено щяха да са от полза за Алон някой ден.
	— В известен смисъл — продължи Картър, — аз разбирам стремежа на президента да обърне нова страница в историята. Той приема глобалната война срещу тероризма като нещо, което го отклонява от по-висшите цели. Сигурно ще ти е трудно да повярваш, но съм се срещал с него само два пъти досега. Нарича ме Ендрю.
	— Поне вдъхва на американците надежда.
	— Надеждата невинаги е приемлива стратегия, когато на карта е заложен животът на хората. Тъкмо надеждата позволи да се случи трагедията на 11 септември.
	— Кой дърпа конците в президентската администрация?
	— Джеймс Маккена, съветник на президента по въпросите на вътрешната безопасност и контратероризма. Познат е още като „царя на тероризма“, което е любопитно, понеже именно той забрани думата „тероризъм“ да се използва в публични изявления. Препоръча да не се използва дори при закрити врати. Също така недопустимо е да се съчетава с „ислямски“. Според Джеймс Маккена ние въобще не водим война с ислямски терористи. По-скоро участваме в международно начинание срещу шайка транснационални екстремисти. Въпросните екстремисти, които по случайно стечение на обстоятелствата са мюсюлмани, са досадни, но не представляват реална заплаха за нашето съществуване или начина ни на живот.
	— Ха! Кажете това на хората, които изгубиха свои близки в Париж, Копенхаген и Лондон.
	— Реагираш емоционално — саркастично отбеляза Картър. — А Джеймс Маккена не толерира никакви емоции, когато става въпрос за тероризма.
	— Искаш да кажеш „екстремизма“ — поправи го Габриел.
	— Прости ми — отвърна Ейдриън. — Маккена е политическо животно, което се смята за експерт в разузнаването. Работил е в Сенатската комисия по разузнаването през деветдесетте години на миналия век и е дошъл в Лангли малко след появата на Гърка. Изкарал е там само няколко месеца, но това не му пречи да има себе си за ветеран от ЦРУ. Ако слушаш Маккена, той е „вътрешен човек, който винаги е защитавал интересите на Управлението“. Истината обаче е съвсем друга. Той ненавижда Управлението и всички, които се трудят между неговите стени. А най-силно от всички презира мен.
	— Защо?
	— Защото, изглежда, съм го злепоставил на едно събрание на висши ръководни кадри. Самият аз не си спомням случката, но Маккена и до днес не ми е простил. Освен това дочувам, че ме смята за чудовище, нанесло непоправими щети на имиджа на Съединените щати пред света. Нищо не би го направило по-щастлив от това да ме види зад решетките.
	— Хубаво е човек да чуе, че в американската разузнавателна общност отново цари пълна хармония.
	— Впрочем Маккена си въобразява, че всичко върви добре именно защото начело на цялата игра е самият той. По някакъв начин дори успя да се намести на позицията председател на нашата нова Група за разпити на особено ценни политически затворници. Ако някоя ключова за тероризма фигура бъде задържана някъде по света при каквито и да било обстоятелства, Джеймс Маккена веднага оглавява разпитите. Тази власт е прекалено много за един човек, пък бил той и експерт. А за жалост, Джеймс Маккена не спада към последната категория. Амбициозен е, мотивите му са добри, но няма представа какво прави. И ако не внимава, може да погуби всички ни.
	— Очарователен човек — отбеляза Габриел. — Кога ще ми се удаде да се запознаем?
	— Никога.
	— Тогава защо съм тук, Ейдриън?
	— Тук си заради атентатите в Париж, Копенхаген и Лондон.
	— Кой ги е осъществил?
	— Нов клон на Ал Кайда — отговори Картър. — Но се боя, че е станало с подкрепата на личност, заемаща позиция с ключово влияние в западното разузнаване.
	— Името?
	Картър не каза нищо повече. Дясната му ръка трепереше.


>>	12.
>>	Джорджтаун, Вашингтон, окръг Колумбия

	Двамата събеседници излязоха на задната тераса и се настаниха в два стола от ковано желязо край перилата. Картър постави чашата с кафе на коляното си и се загледа в грациозните сиви кули на Джорджтаунския университет. В момента разказваше за бедняшки район на Сан Диего, където през лятото на 1999 г. пристигнал млад йеменски духовник на име Рашид ал Хусейни. С пари, подсигурени от саудитска ислямска фондация, йеменецът закупил занемарена индустриална постройка, превърнал я в джамия и се захванал да набира вярващи. Най-усилено търсел из студентските общежития на Държавния университет на Сан Диего, където съумял да привлече последователи сред арабските студенти, избягали в Съединените щати от задушаващите режими у дома, но озовали се изгубени в тази _гурба_ — „земя на чужденци“. Рашид бил изключително подходящ за техен водач. Единствен син на бивш йеменски министър, той бил роден в Америка, владеел разговорния американски английски и бил неособено горд притежател на американски паспорт.
	— В джамията на Рашид започват да се събират всевъзможни заблудени души, сред които и двамата саудитци Халид ал Михдар и Науаф ал Хазми. — Картър погледна към Габриел и добави: — Допускам, че тези имена са ти познати.
	— Двама от похитителите на полет 77 на „Америкън Еърлайнс“, избрани не от друг, а от самия Осама бин Ладен. През януари 2000 г. те присъствали на срещата за планирането на атентатите в Куала Лумпур, след която служителите на ЦРУ, следящи Бин Ладен, ги изгубили от поглед. По-късно станало известно, че двамата са отлетели за Лос Анджелис и вероятно все още се намирали на територията на Съединените щати. Факт, който вие решавате да не споделите с ФБР.
	— За мой вечен срам — призна Картър. — Но историята за Ал Михдар и Ал Хазми не е онова, което исках да ти разкажа.
	Ейдриън възнамеряваше да му разкаже за Рашид ал Хусейни, който скоро си спечелил славата на магнетичен проповедник — човек, когото Аллах е дарил с прекрасен и завладяващ език, — която се разнесла из целия ислямски свят. Проповедите му започнали да привличат слушатели не само в Сан Диего, но и в Близкия изток, където били разпространявани на аудиозаписи. През пролетта на 2001 г. му предложили духовническа позиция във влиятелен ислямски център близо до Вашингтон, в градчето Фолс Чърч, Вирджиния. Не след дълго Науаф ал Хазми започнал да ходи там за молитва заедно с друг млад саудитец от Таиф на име Хани Ханжур.
	— Оказва се — продължи Картър, — че джамията се намира точно на магистралата „Лийсбърг Пайк“. Ако завиеш наляво по шосето „Кълъмбия Пайк“ и продължиш още няколко километра, ще се озовеш точно пред западната фасада на Пентагона. Тъкмо този маршрут е следвал и Хани Ханжур сутринта на 11 септември. Рашид през това време бил в кабинета си и чул как самолетът преминава отгоре му броени секунди преди сблъсъка.
	На ФБР не им отнело дълго време, за да свържат Ал Хазми и Ханжур с джамията в град Фолс Чърч, а медиите буквално я обсадили, за да не изпуснат Рашид. В негово лице открили ерудиран и красноречив млад духовник с умерени възгледи, който веднага недвусмислено заклеймил атентатите от 11 септември и призовал мюсюлманските си братя да се откажат от насилието и тероризма във всичките им форми. В Белия дом били толкова впечатлени от харизматичния имам, че го поканили заедно с още неколцина мюсюлмански учени и духовници на частна визита при президента. Държавният департамент сметнал, че Рашид може да се окаже идеален за изграждане на мост между Съединените щати и милиард и половина скептично настроени мюсюлмани по света. ЦРУ обаче имало друга идея.
	— Ние преценихме, че Рашид може да ни помогне да проникнем в лагера на нашия нов неприятел — обясни Картър. — Но преди да пристъпим към неговото вербуване, се налагаше да си отговорим на някои въпроси. Например дали той действително не бе замесен в заговора за 11 септември? Или неговите контакти с тримата похитители бяха просто случайно съвпадение? Проучихме го във всяко възможно отношение, изхождайки от презумпцията, че ръцете му бяха оцапани с достатъчно американска кръв. Изяснихме хронологията на събитията. Проучихме кой, кога и къде се е намирал. Накрая стигнахме до заключението, че имам Рашид ал Хусейни е чист.
	— А след това?
	— Изпратихме емисар във Фолс Чърч да провери дали Рашид би бил готов да приложи на дело своите думи. Отговорът му беше положителен. На следващия ден го взехме оттам и го отведохме на уединено място в близост до границата с Пенсилвания. И тогава започна същинската забава.
	— Повторили сте целия процес по оценка на личността му.
	Картър кимна утвърдително.
	— Този път обаче субектът седеше пред очите ни, свързан с полиграф. Разпитвахме го в продължение на три дни, разнищихме цялото му минало и всичките му познанства.
	— И не сте открили противоречия с първоначалните му показания.
	— Издържа изпита с отличен. Тогава поставихме на масата нашето предложение заедно с немалка парична сума. Задачата му щеше да е проста. Рашид трябваше да обикаля ислямския свят, да проповядва толерантност и въздържаност и в същото време да ни предоставя имената на други ключови фигури, които бихме могли да вербуваме за нашата кауза. Освен това трябваше да следи за гневни млади мъже, податливи на примамливата песен на джихадистите. Отначало го пуснахме на пробна вътрешна обиколка под зоркото око на ФБР. След това дойде моментът да го изпратим зад граница.
	Рашид се установил в квартал в Източен Лондон с преобладаващо мюсюлманско население и прекарал следващите три години, кръстосвайки Европа и Близкия изток. Изнасял беседи на конференции, проповядвал в джамии и давал интервюта на благоразположени журналисти. Заклеймявал Бин Ладен като убиец, изопачаващ законите на Аллах и изменящ на ученията на пророка Мохамед. Признавал правото на израелците да имат своя държава и ги призовавал за мирни преговори с палестинците. Осъждал Саддам Хюсеин като противник на исляма, но по своевременния съвет на ЦРУ спрял да го прави малко преди нахлуването на американските войски в Ирак. Посланията му невинаги били приемани радушно от аудиторията му. А дейността му не се ограничавала единствено до физическия свят. С помощта на ЦРУ Рашид изградил солидно присъствие в интернет, където се опитвал да конкурира пропагандата на Ал Кайда. Всички посетители на уебсайта му били маркирани, а движенията им из виртуалното пространство — следени.
	— Операцията се смяташе за един от най-сполучливите ни опити за проникване в един свят, който дотогава ни бе изглеждал почти непроницаем. Рашид подхранваше вербовчиците си с постоянен поток от имена на мюсюлмани, които биха могли да работят за нашата кауза, както и на потенциални злодеи. Дори често съобщаваше за предстоящи заговори. В Лангли не можехме да се начудим на прозорливостта, която бяхме проявили. Въобразявахме си, че това ще продължи вечно. Ала в един момент всичко свърши, и то доста внезапно.
	Това станало не другаде, а в Мека. Рашид ал Хусейни бил поканен да изнесе беседа в местния университет доста висока чест за духовник, притежаващ американски паспорт. Предвид факта, че Мека е затворена за неверници, от ЦРУ нямали друг избор, освен да му позволят да отиде сам. Той отлетял от Аман за Рияд, където за последно разговарял с агент на ЦРУ, а след това се качил на вътрешен полет на „Сауди Еърлайнс“ към Мека. Беседата му била насрочена за осем часа същата вечер. Рашид обаче така и не се появил в университета. Изчезнал вдън земя.
	— Първоначално изпитвахме опасения, че може да са го отвлекли и убили членове на някой местен клон на Ал Кайда. За съжаление, истината се оказа съвсем различна. Нашият скъпоценен сътрудник отново се появи в интернет пространството няколко седмици по-късно. Той обаче вече не бе красноречивият и ерудиран младеж с умерени възгледи. Беше се превърнал в яростен фанатик, който проповядваше, че единственият начин да се справят със Запада е, като го унищожат.
	— Значи ви е заблуждавал.
	— Очевидно.
	— Колко време?
	— Въпрос на гледна точка — отвърна Картър. — Някои в Лангли смятат, че Рашид ни е подвел още от самото начало. Други предполагат, че се е отметнал под тежестта на чувството за вина, че работи за неверниците. Каквато и да е истината, едно е безспорно. През времето, докато пътуваше из ислямския свят на мои разноски, той е успял да си изгради внушителна мрежа от свои оперативни работници буквално под носа ни. Този човек е невероятен откривател на таланти и е изключително обигран в изкуството на измамата и симулацията. Известно време се надявахме, че ще се задоволи с проповядването и привличането на сподвижници, но се оказа, че и в това сме се лъгали. Атентатите в Европа са дебютът на Рашид. Наумил си е да замести Осама бин Ладен като глава на глобалния джихад. Освен това цели да постигне нещо, което Бин Ладен така и не съумя да стори след 11 септември.
	— Да удари „далечния враг“ на негова територия — довърши мисълта Габриел. — Да пролее американска кръв на американска почва.
	— И то с помощта на мрежа, изградена и финансирана от Централното разузнавателно управление. — Картър добави със сериозен вид: — Представяш ли си това, изсечено върху надгробната ти плоча? Ако някога се разчуе, че Рашид ал Хусейни е работел за нас… — Той не довърши. — Пепел, пепел, всички ще станем на пепел.
	— Какво очакваш от мен, Ейдриън?
	— Очаквам да сториш необходимото, за да може атентатът в Ковънт Гардън Маркет да е последният осъществен атентат на Рашид ал Хусейни. Искам да разбиеш мрежата му, преди още някой да е загинал заради моята глупост.
	— Това ли е всичко?
	— Не — рече Картър. — Искам цялата тази операция да я извършиш без знанието на президента, на Джеймс Маккена и американските разузнавателни ведомства.


>>	13.
>>	Джорджтаун, Вашингтон, окръг Колумбия

	Ейдриън Картър бе последователен до педантичност в професията си. А това означаваше, че не би си позволил да води продължителен разговор дори между стените на собствената си тайна квартира. Двамата излязоха навън по витото стълбище и следвани само от един телохранител от ЦРУ, се отправиха на запад по Ен Стрийт. Вече минаваше пет часът. Обувките на Картър ритмично потропваха по червените плочки на тротоара, докато Габриел ходеше сякаш напълно безшумно. Наблизо избръмча претъпкан с хора автобус на градския транспорт. Габриел си представи същия автобус, разцепен надве и обгърнат в пламъци.
	— Къде е отишъл след Мека?
	— Смятаме, че живее под закрилата на племена в долината Рафад в Йемен. На това място липсват всякакви закони, училища, асфалтирани пътища и дори постоянни източници на вода. Впрочем цялата страна е изключително суха. Град Сана може да се окаже първата столица в света, която да остане без вода.
	— Но това не може да спре войнстващите ислямисти — рече Габриел.
	— Ни най-малко — съгласи се Картър. — Йемен вече уверено върви по стъпките на Афганистан. На този етап ние се ограничаваме до това да изстрелваме по някоя ракета през границата. Но е въпрос на време да изпратим там пехотинци и да _пресушим мочурището_*. — Той хвърли поглед към Габриел и добави: — Между другото, в Йемен действително има мочурища по крайбрежната ивица, където се въдят маларийни комари с размерите на граблива птица. Бога ми, това е ужасно място!
	[* Идиом от американския политически жаргон (от англ. _to drain the swamp_), означаващ кардинално решаване на наболял проблем. — Б.пр.]
	Картър замълча и известно време продължи да върви с хванати зад гърба ръце и наведена глава. Габриел чевръсто заобиколи дървесен корен, подал се през плочките на тротоара, и попита как Рашид успява да поддържа мрежата си от такова затънтено място.
	— Още не ни е известно — отвърна Картър. — Допускаме, че изпраща по местни хора послания до Сана или през Аденския залив до Сомалия, където е изградил връзки с терористичната групировка „Ал Шабаб“. За едно обаче сме сигурни. Рашид не разговаря по телефон, бил той сателитен или клетъчен. Опознал е добре възможностите на американското разузнаване, докато работеше за нас, и сега се възползва от това знание.
	— Едва ли вие сте го научили как се планира и осъществява синхронизирана поредица от атентати в три европейски града.
	— Рашид умее да открива таланти и да вдъхновява слушателите си — отговори Картър. — Но му липсват умения за оперативен ръководител. Очевидно за него работи някой добър в това. Ако трябва да предположа, трите атентата в Европа са замислени от човек, който се е обучавал в…
	— В Багдад — довърши мисълта му Габриел.
	— Висшето училище на тероризма — добави Картър и кимна утвърдително. — Онези, които го завършат, излизат с научни степени и започват да мерят сили с ЦРУ и американската армия.
	— Още една причина именно _вие_ да се заемете с тях.
	Картър не отговори.
	— Защо ние, Ейдриън?
	— Защото американският контратерористичен апарат се е разраснал толкова много, че сами си пречим. По последни изчисления, разполагаме с около осемстотин хиляди души с достъп до свръхсекретна информация. _Осемстотин хиляди!_ — натърти Картър невярващо. — При все това не успяхме да попречим на един-единствен ислямист атентатор да заложи бомба посред Таймс Скуеър! Нашите възможности за събиране на информация са несравними, но сме прекалено много, за да сме ефективни. Като _всички_ американци, когато се сблъскаме с някаква заплаха, атакуваме я с огромни суми пари. Понякога обаче е по-добре да си малък и безкомпромисен. Като вас.
	— Ние ви предупреждавахме за рисковете на реорганизацията.
	— А ние трябваше да ви послушаме — призна Картър. — Но нашите огромни размери са само част от проблема. След 11 септември ние поведохме срещу врага си ожесточена борба с всички възможни средства. Напоследък обаче се опитваме дори да не споменаваме името му, да не би да го засегнем. В Лангли се смята, че контратерористичните длъжности крият голям политически риск. Всичките качествени агенти в тайните служби сега се учат да говорят мандарин.
	— Китайците не кроят заговори за избиването на американци.
	— За разлика от Рашид — отбеляза Картър. — Нашето разузнаване предполага, че е замислил нещо наистина грандиозно за най-близкото бъдеще. Трябва да разбием мрежата му, и то спешно. Но няма как да го сторим, ако спазваме правилата на нашия президент на надеждата и неговия добронамерен съучастник Джеймс Маккена.
	— Затова искате ние да свършим мръсната работа вместо вас.
	— Аз бих го сторил за вас — отвърна Картър. — И не се опитвай да ми обясняваш, че ви липсва капацитет. Вашата Служба беше първото прозападно ориентирано разузнаване, което създаде аналитично звено, ангажирано с глобалния джихад. Вие бяхте първите, които идентифицираха Осама бин Ладен като важен терорист, и първите, които направиха опит да го елиминират. Ако бяхте успели тогава, твърде вероятно е атентатите на 11 септември въобще да не се бяха случили.
	Междувременно двамата бяха стигнали до кръстовището с Трийсет и пета улица. Следващата пресечка бе затворена за превозни средства. От другата страна на бариерата деца от училище „Св. Троица“ скачаха на въже и играеха на топка и тяхната весела глъчка се отразяваше във фасадите на близките сгради. Беше сцена, изпълнена с очарование и живот, но Картър видимо се почувства неловко.
	— Вътрешната ни сигурност е мит — рече той, загледан в децата. — Приказка за лека нощ, която разказваме на хората, за да спят спокойно. Въпреки огромното ни старание и влаганите милиарди долари, Съединените щати си остават в голяма степен незащитима територия. Единственият начин да се защитим от атентати на американска почва е да ги предотвратяваме, _преди_ да са достигнали бреговете ни. Затова се налага да разбиваме терористичните мрежи и да избиваме членовете им.
	— Може би не е лоша идея да убиете Рашид ал Хусейни.
	— С удоволствие — каза Картър. — Но това е невъзможно, докато не открием начин да проникнем в неговия вътрешен кръг.
	Ейдриън поведе Габриел на север по Трийсет и пета улица. Извади от джоба на сакото си лула и започна умислено да я тъпче с тютюн.
	— Ти си се борил срещу терористите по-дълго от всеки друг в тази сфера, Габриел. С изключение на Шамрон, разбира се. Знаеш как да проникваш в мрежите им. Нещо, в което ние никога не сме били особено добри. Знаеш и как да ги изкараш на светло. Искам да проникнеш в мрежата на Рашид и да я унищожиш. Напълно.
	— Да пробиеш в джихадски терористични мрежи не е като да проникнеш в Организацията за освобождение на Палестина. Тяхната организация е на родов принцип и не допускат външни лица. А и членовете им имат доста силен имунитет срещу светски изкушения.
	— „Розата е роза е роза“*. А мрежата е мрежа е мрежа.
	[* Цитат от стихотворението на американската поетеса Гъртруд Стайн. — Б.пр.]
	— Тоест?
	— Съгласен съм, че има различия между джихадските и палестинските терористични мрежи. Но в основата си структурата им е една и съща. Има стратези и редови воини, ковчежници и снабдители, куриери и тайни квартири. А връзките между всички тях са уязвимите места, които трябва да бъдат открити и разкъсани от някой изкусен специалист като теб.
	Полъх на вятъра отвя дима на лулата право в лицето на Габриел. Тютюнът бе смес по рецепта, специално създадена за Картър от негов познат търговец в Ню Йорк, и имаше мириса на горящи листа и мокро куче. Габриел махна с длан, за да разнесе дима, и попита:
	— И каква би била стратегията?
	— Означава ли това, че ще се заемеш?
	— Не — каза Габриел, — означава просто, че искам да знам точно как би станало.
	— Ще действаш като самостоятелен отдел на Контратерористичния център, по подобие на звеното „Бин Ладен“ преди атентатите на 11 септември. Но с една съществена разлика.
	— Никой в Контратерористичния център няма да знае за мен.
	Картър кимна.
	— Всички твои искания за информация и документи ще приемаме аз и моят екип. А когато настъпи моментът да действаш, аз ще следя да не се намесиш в някоя акция на Управлението, както и те да не попречат на теб.
	— Ще имам нужда от всичко, с което разполагаш. От _абсолютно всичко_, Ейдриън.
	— Ще получиш достъп до най-поверителните разузнавателни данни, с които в момента разполага американското правителство. Включително досието на Рашид и всички записи на негови разговори от архивите на Агенцията за национална сигурност. Ще ти бъде осигурен достъп и до цялата информация относно последните три атентата, постъпваща от европейските ни партньори. Допускам, че само тя би била достатъчно изкушение за теб, за да поемеш задачата. Все пак в момента отношенията на вашите служби с европейците не са цветущи.
	Габриел не отговори директно.
	— Информацията е твърде много, за да я прегледам сам. Ще имам нужда от помощ.
	— Можеш да си вземеш помощници в рамките на разумното. Предвид поверителното естество на тези данни, аз също ще ангажирам човек от Управлението, за да наглежда работата ти. Някой, който познава пакостливите ти наклонности. И даже вече съм си наумил някого.
	— Къде е тя?
	— Очаква ни в едно кафене на Уисконсин Авеню.
	— Доста си самоуверен, Ейдриън.
	Картър се спря и взе да оглежда мълчаливо изгасналата си лула.
	— Бих могъл да въздействам на чувствата ти — заговори той след малко — и да ти припомня за касапницата, на която стана свидетел в петък следобед в Ковънт Гардън Маркет, да те накарам да си представиш как се повтаря отново и отново. Но няма да го сторя, понеже би било непрофесионално. Вместо това ще ти кажа, че Рашид разполага с войска от мъченици като Фарид Хан, които очакват заповедите му. Войска, която е набрал с моя подкрепа. Аз създадох Рашид. Той е лично моя грешка. И бих искал ти да го унищожиш, преди да загинат още хора.
	— Сигурно ще ти е трудно да повярваш, но аз не мога да приема на своя глава. Ще ми е необходим подписът на Узи.
	— Вече го имаме. Както и на твоя премиер.
	— Тогава сигурно си разговарял насаме и с Греъм Сиймор.
	Картър кимна.
	— По очевидни причини Греъм би желал да бъде държан в течение. Би искал също така да го предупреждаваш, в случай че операцията ти изисква да действаш някъде на Британските острови.
	— Ти ме подведе, Ейдриън.
	— Аз съм шпионин — отвърна Картър и отново запали лулата си. — Лъжата е нещо естествено за мен. Както и за теб. Сега ти просто трябва да откриеш начин да излъжеш Рашид. Само бъди внимателен в подхода си. Нашият Рашид е изключително добър. И имам белези, с които мога да го докажа.


>>	14.
>>	Джорджтаун, Вашингтон, окръг Колумбия

	Кафенето се намираше в северната част на Джорджтаун, в подножието на хълма, където се намираше Бук Хил Парк. Габриел си поръча капучино на бара и излезе през френските врати в неголяма градина с виещи се по стените лози. Три от масите бяха на сянка, а четвъртата бе огряна от яркото слънце. На нея седеше жена, която четеше вестник. Беше облечена в черен анцуг, плътно прилепнал по стройното й тяло, и с безупречно чисти бели маратонки. Русата й, дълга до раменете коса беше прибрана в конска опашка. Слънчеви очила скриваха очите й, но не и удивителната й красота. Тя свали очилата, щом Габриел я доближи, и леко завъртя глава, за да му позволи да я целуне по бузата. Изглеждаше изненадана да го види.
	— Надявах се да си ти — каза Сара Банкрофт.
	— Ейдриън не ти ли каза?
	— Той е твърде старомоден в това отношение — отвърна тя, махвайки с ръка. Гласът и начинът й на изразяване бяха сякаш от друга епоха. Като че ли говореше героиня от роман на Фицджералд. — Снощи ми изпрати кодиран имейл да бъда тук точно в девет. Трябваше да чакам до десет и трийсет. Ако никой не се появеше, трябваше да си тръгна и да се върна към обичайната си работа. Искрено се радвам, че дойде. Знаеш колко мразя да ми връзват тенекия.
	— Виждам, че си носиш четиво — отбеляза Габриел и кимна към вестника.
	— Не одобряваш ли?
	— Агентите на Службата не четат вестници по кафенета. Това бие на очи. — Той направи пауза и после продължи: — Мислех, че вече сме те обучили, Сара.
	— Така е. Но от време на време обичам да се държа като обикновен човек. А на обикновените хора им допада да почетат вестник в някое кафене в слънчев предобед.
	— С пистолет „Глок“ на кръста.
	— Благодарение на теб не се разделям с него.
	Сара се усмихна меланхолично. Като дъщеря на заможен изпълнителен директор в Ситибанк, тя бе прекарала голяма част от детството си в Европа, където бе придобила европейско образование и бе усвоила няколко европейски езика и безупречни обноски. Беше се завърнала в Америка, за да следва в колежа в Дартмът, после бе изкарала една година в престижния лондонски Институт за изящни изкуства „Кортолд“, след което бе станала най-младата жена, защитила докторат по история на изкуствата в Харвард.
	Ала в света на разузнаването Сара Банкрофт бе попаднала не заради солидното си образование, а по-скоро заради любовния си живот. Докато пишеше дисертацията си, тя бе започнала да излиза с млад юрист на име Бен Калахан, който имал нещастието да се качи на борда на полет 175 на „Юнайтед Еърлайнс“ сутринта на 11 септември 2001 г. Бен успял да направи едно телефонно обаждане, преди самолетът да се вреже в Южната кула на Световния търговски център. Това обаждане било именно до Сара. С разрешението на Картър и посредством една изгубена картина на Ван Гог, Габриел по-късно я беше внедрил в антуража на саудитския милиардер Зизи ал Бакари, за да открият дълго търсен лидер на терористична групировка. След края на дръзката операция тя бе започнала работа в Контратерористичния център на ЦРУ. Оттогава поддържаше близък контакт със Службата и бе работила с Габриел и неговия екип многократно. Беше започнала дори любовна афера с един от оперативните агенти на Службата — Михаил Абрамов. Ако се съдеше по липсата на пръстен на ръката й, взаимоотношенията с любовника й се развиваха с по-бавни темпове, отколкото тя се бе надявала.
	— Връзката ни е на приливи и отливи — рече тя, сякаш прочела мислите на Габриел.
	— А в момента?
	— Отлив — каза тя. — Категорично.
	— Предупреждавах те да не започваш връзка с човек, който убива за родината си.
	— Беше прав, Габриел. Ти винаги си прав.
	— Какво се случи?
	— По-добре да не навлизам в неприятни подробности.
	— Той ми каза, че е влюбен в теб.
	— И на мен ми го каза. Интересно, как стават тези работи!
	— Да не те е наранил?
	— Не мисля, че вече е възможно да бъда наранена. — Тя се усмихна неискрено и Габриел го усети.
	— Искаш ли да поговоря с него?
	— Боже мой, не! — каза тя. — И сама умея да си обърквам живота.
	— Той участва в няколко доста тежки операции, Сара. Последната беше…
	— Разказа ми — прекъсна го тя. — Понякога ми се иска да не беше оцелял в Алпите.
	— Не ти вярвам.
	— Прав си — призна тя неохотно. — Но ми олекна, като го казах.
	— Може би така е по-добре. Хубаво е да намериш някого, който не живее на другия край на света. Някой тук, във Вашингтон.
	— И как да отговоря на този някой, когато ме пита какво работя?
	Габриел не отвърна нищо.
	— А и годините летят. Току-що навърших…
	— Трийсет и седем — довърши вместо нея той.
	— Което означава, че бързо се превръщам в стара мома — заключи Сара намръщено. — Допускам, че на този етап вече мога да се надявам най-много на удобен, но лишен от страст брак със заможен възрастен мъж. Ако имам късмет, може и да ми позволи да си родя едно-две дечица, които после ще се наложи да отглеждам сама, понеже той няма да проявява интерес към тях.
	— Едва ли положението е чак толкова безнадеждно.
	Тя сви рамене и отпи от кафето си.
	— Как вървят нещата между теб и Киара?
	— Идеално — каза Габриел.
	— Опасявах се, че ще кажеш точно това — дяволито промърмори Сара.
	— Сара…
	— Не се притеснявай, Габриел. Отдавна вече съм те превъзмогнала.
	Две жени на средна възраст излязоха в градината и седнаха в другия край. Сара се приведе напред и с престорена интимност попита Габриел на френски какво го води във Вашингтон. В отговор той потупа с пръст по заглавната страница на вестника.
	— И откога нашият главозамайващ външен дълг е проблем за израелското разузнаване? — попита го закачливо тя.
	Габриел посочи отново материала на първа страница за разразилите се сред американската разузнавателна общност дискусии относно това кой носи отговорност за трите атентата в Европа.
	— А теб как те въвлякоха в това?
	— Двамата с Киара бяхме решили да се поразходим из Ковънт Гардън миналия петък. Отивахме на обяд.
	Лицето на Сара помръкна.
	— Значи, сведенията за неизвестен мъж, който извадил огнестрелно оръжие секунди преди взрива…
	— … са верни — довърши Габриел. — Можех да спася живота на осемнайсет души. За съжаление, британците не искаха и да чуят.
	— И според теб кой носи отговорност за атентатите?
	— Ти си експертът по тероризма, Сара. Ти ми дай отговор на този въпрос.
	— Има вероятност да са замислени от старото ръководство на Ал Кайда в Пакистан — каза тя. — Но по мое мнение става въпрос за изцяло нова мрежа.
	— Оглавявана от кого?
	— От някого с харизмата на Бин Ладен, надарен със способността да вербува свои сподвижници в Европа и да се възползва от клетки на други терористични групировки.
	— Имена на заподозрени?
	— Само едно е — каза тя. — Рашид ал Хусейни.
	— Защо са избрали Париж?
	— Заради забраната мюсюлманките да забулват лицата си.
	— Копенхаген?
	— Още са им ядосани заради карикатурите.
	— Ами Лондон?
	— Лондон е лесна мишена. Атентат може да бъде извършен там по всяко време.
	— Не е зле за един бивш уредник на „Филипс Кълекшън“*.
	[* Известна художествена галерия във Вашингтон. — Б.пр.]
	— Завършила съм история на изкуството, Габриел. А освен това знам как да събера две и две. Бих могла да извърша и някои по-сложни операции.
	— Ако обичаш.
	— Присъствието ти във Вашингтон означава, че слуховете са верни.
	— Кои слухове?
	— Че Рашид е бил вербуван от ЦРУ след атентатите на 11 септември. Че една добра идея е дала нежелан резултат. Ейдриън е гласувал доверие на Рашид, който му се е отплатил, изграждайки своя собствена мрежа буквално под носа ни. Допускам, че сега Ейдриън иска ти да оправиш кашата вместо него. Неофициално, разбира се.
	— Има ли друг вариант?
	— Не и когато ти си замесен — отвърна тя. — Но какво общо имам аз с това?
	— Ейдриън иска някой да наглежда мен. А за тази задача няма по-подходящ кандидат от теб. — Габриел се поколеба, ала после добави: — Но ако смяташ, че ще е твърде неловко…
	— Заради Михаил ли?
	— Има вероятност да се наложи да работите отново заедно, Сара. А аз не бих искал личните чувства да накърнят работата на екипа.
	— Та кога твоят екип е работил спокойно? Вие сте израелци. Непрекъснато се боричкате помежду си.
	— Но въпреки това не допускаме личните ни емоции да въздействат на оперативните решения.
	— Аз съм професионалист — каза тя. — Знаем се отдавна, едва ли се налага да ти го припомням.
	— Така е.
	— Тогава откъде започваме?
	— Ще трябва да опознаем по-добре личността на Рашид.
	— Как ще стане това?
	— Като прочетем досието му в ЦРУ.
	— Но то е пълно с лъжи.
	— Права си — потвърди Габриел. — Но тези лъжи са като пластове боя върху платно. Ако ги премахнем един по един, най-вероятно отдолу ще се покаже истината.
	— В Лангли никой не се изразява по този начин.
	— Така е — каза Габриел. — Иначе сега щях да съм в Корнуол и да реставрирам картина на Тициан.


>>	15.
>>	Джорджтаун, Вашингтон, окръг Колумбия

	Габриел и Сара се настаниха в квартирата на Ен Стрийт в девет часа на следващата сутрин. Около час по-късно пристигна първата партида секретни папки в шест кутии от неръждаема стомана, всяка от които с кодова ключалка. Поради някаква необяснима причина Картър повери комбинациите единствено на Сара.
	— Правилата са си правила — рече той, — а правилата на Управлението гласят, че агенти на чужди разузнавателни служби в никакъв случай не бива да узнават комбинации за наши контейнери с документи.
	Габриел вметна, че все пак му се позволява да надзърне в най-мръсното бельо на ЦРУ, но Картър остана непреклонен. На практика материалите щяха да останат в ръцете на Сара. Воденето на записки трябваше да се сведе до минимум, а копирането бе забранено. Ейдриън лично отстрани факс апарата, а след това поиска и мобилния телефон на Алон, но Габриел възпитано отказа да му го даде. Телефонът му бе зачислен от Службата и съдържаше специализиран софтуер, разработен изключително за нейните цели. Впрочем предната вечер именно с негова помощ Габриел бе прегледал цялата квартира за инсталирани устройства за подслушване. Бе открил само четири. Явно сътрудничеството между двете ведомства беше само отчасти открито.
	Първата партида документи касаеше живота на Рашид в Съединените щати преди атентатите от 11 септември, както и неговите връзки със самия заговор. По-голямата част от материалите бе събрана от съперника на Лангли — ФБР, и бе предоставена на ЦРУ през онзи кратък период, когато според изричната заповед на президента двете агенции бяха принудени да си сътрудничат. От тези папки ставаше ясно, че Рашид ал Хусейни е привлякъл вниманието на Бюрото броени седмици след пристигането си в Сан Диего и е станал обект на донякъде апатично наблюдение. Имаше транскрипции на подслушани със съдебна заповед телефонни разговори, както и снимки от кратките периоди, когато офисите в Сан Диего и Вашингтон са разполагали с достатъчно средства и хора, за да го следят. Имаше и копие на засекретен междуведомствен анализ, според който Рашид със сигурност не е участвал в заговора за атентатите на 11 септември. На Габриел направи впечатление очебийната наивност на този анализ — в него мюсюлманският духовник бе представен в най-добрата възможна светлина. Габриел бе на мнение, че човек винаги се влияе от средата си, а и вече достатъчно дълго си бе имал работа с терористични групировки, за да е способен да разпознава членовете им. Рашид ал Хусейни почти със сигурност бе или куриер, или домакин. Най-малкото бе спътник. А според Габриел спътници не трябваше да се вербуват от разузнавателните служби като платени агенти за упражняване на влияние. Такива хора трябваше да бъдат наблюдавани и при нужда третирани сурово.
	Следващата партида съдържаше транскрипции и аудиозаписи на разпитите на Рашид в ЦРУ, последвани от информацията за злополучната операция, в която той бе изиграл главната роля. Материалите включваха и безрадостен анализ, написан броени дни след дезертирането на Рашид в Мека. Там се посочваше, че операцията е била зле замислена от самото начало. Огромна част от отговорността за това се приписваше недвусмислено на Ейдриън Картър, който бе обвиняван в слаб надзор. Към анализа бе прикрепена критичната самооценка на самия Картър, чийто тон бе не по-малко унищожителен. Предугаждайки, че последствията рано или късно ще се изсипят върху него, той препоръчваше щателно проучване на всички контакти на Рашид в САЩ и Европа. Препоръката бе отхвърлена от началника на Картър с аргумента, че Централното разузнавателно управление има твърде много ангажименти, за да се впуска в преследване на сенки. Рашид се бе прибрал в Йемен, където му бе мястото. Бяха се отървали от него.
	— Не е от най-славните моменти на Управлението — отбеляза Сара по време на една от почивките им късно вечерта. — Било е глупаво изобщо да го вербуваме.
	— В началото ЦРУ са имали правилна преценка, но по-късно са станали жертва на обаянието на Рашид. Разбираемо е, той е изключително убедителен.
	— Почти колкото теб.
	— Само че аз не вербувам последователи, които после изпращам да избиват невинни хора на обществени места.
	— Така е — кимна Сара. — Ти изпращаш екипа си на тайни бойни полета, за да порази враговете ти.
	— Придаваш твърде библейски мащаби на работата ни.
	— Напротив. Добре знам какво говоря. — Тя погледна уморено към купищата папки. — Имаме цяла планина да избродим, а сме само в началото. Небесните шлюзове скоро ще се отворят.
	— Не се притеснявай — успокои я Габриел с усмивка. — Скоро ще дойде подкрепление.

	* * *

	Те пристигнаха на летище „Дълес“ късно следващия следобед под фалшиви имена и с фалшиви паспорти в джобовете. Това не бяха хора, наказани заради свои простъпки, а тъкмо напротив. Неколцина агенти от Управлението ги преведоха дискретно през митницата, след което ги качиха на няколко бронирани кадилака „Ескалейд“, които да ги откарат до Вашингтон. По инструкция на Картър колите напуснаха, „Дълес“ през интервали от петнайсет минути. Същата вечер най-славният екип оперативни служители в света на разузнаването се настани в квартирата на Ен Стрийт, без нито един от съседите да забележи.
	Първа пристигна Киара, последвана минути по-късно от експерта по тероризма Дина Сарид. Нисичка и тъмнокоса, Дина твърде добре познаваше ужасите на екстремисткото насилие. На 19 октомври 1994 г. тя бе станала очевидец как на улица „Дизенгоф“ в Тел Авив атентатор самоубиец от „Хамас“ бе превърнал автобус № 5 в ковчег за двайсет и един души. Майка й и двете й сестри бяха сред загиналите, а Дина бе оцеляла със сериозни наранявания, вследствие на които и до ден-днешен накуцваше. След възстановяването си тя се бе зарекла да громи терористите не със сила, а с мисъл. Същинска подвижна база данни, тя бе способна да назове времето, мястото, извършителите и броя на жертвите във всеки терористичен акт, извършен срещу израелски или западни мишени. Веднъж Дина бе споделила на Габриел, че сигурно знае за терористите повече, отколкото самите те знаят за себе си. И Габриел беше сигурен, че е така.
	След това пристигна Ели Лавон. Нисък, с рошава посивяла коса и интелигентни кафяви очи, Лавон минаваше за най-добрия проследяващ агент в историята на Службата. На външен вид с нищо не се отличаваше от обикновените отрудени хора, но в действителност беше хищник, способен да проследи опитен шпионин или ловък терорист по улиците на всеки град по света, без да привлече внимание към себе си. Напоследък Лавон рядко поддържаше връзка със Службата, също като Габриел. Той все още четеше лекции в Академията — нито един агент на Службата не беше изпращан на мисия, без най-напред да е прекарал поне няколко часа пред катедрата на Лавон, — напоследък обаче основното му работно място бе Еврейският университет в Йерусалим, където преподаваше археология. С помощта само на шепа отломки от глинени съдове Ели Лавон можеше да разгадае и най-дълбоките тайни на поселище от бронзовата епоха. А в случай че разполагаше с няколко нишки надеждна разузнавателна информация, той можеше да стори същото с коя да е терористична мрежа.
	Яков Росман, сипаничав ветеран в ръководството на полеви агенти, се появи веднага след това, последван от двама универсални служители — Одед и Мордекай. След тях дойде Римона Щерн — бивш офицер от военното разузнаване, която сега се занимаваше с обезвредената ядрена програма на Иран. Рубенсов тип жена с пясъчноруса коса, Римона бе и племенница на самия Шамрон. Габриел я познаваше от малка. Впрочем най-ранните му спомени за Римона бяха за едно безстрашно момиченце, което се спускаше с тротинетката си по стръмната алея в двора на своя знаменит вуйчо. На едрото й ляво бедро личеше белег от стара рана, получена при едно от тези главоломни спускания. Тогава именно Габриел беше намазал раната с мехлем, а Геула бе изтрила сълзите на Римона. Твърде разтревожен, Шамрон бе неспособен да помогне по какъвто и да било начин. Като единствен оцелял през холокоста измежду всичките си роднини, той не можеше да понесе гледката на страдащ любим човек.
	Няколко минути след Римона се появи Йоси Гавиш. Висок и леко оплешивял мъж, облечен в кадифе и туид, той беше висш офицер в аналитичното звено на Службата. Родом от Лондон, той бе изучавал антична литература в оксфордския колеж „Ол Соулс“ и говореше иврит с подчертан английски акцент. Освен това се бе занимавал известно време с актьорство — критиците в Стратфорд на Ейвън още помнеха неговото изпълнение на Яго в „Отело“, — а при това бе и надарен челист. Габриел все още не бе имал възможност да се увери в музикалния талант на Йоси, затова пък неговите актьорски умения се бяха оказвали доста полезни не един и два пъти по време на операция. Сервитьорките в едно крайбрежно кафене на остров Сен Бартелеми бяха започнали да въздишат по него като за „мъжа мечта“, а в Женева един портиер на хотел си бе дал дума да го застреля на място, ако го види повторно.
	Както обикновено, Михаил Абрамов пристигна последен. Върлинест, със светла кожа, изящни черти и очи с цвят на глетчер, той бе емигрирал от Русия в Израел още като младеж и се бе присъединил към специалните части на Саярет Маткал — елитното звено за специални операции на израелската армия. Навремето определян като „версия на Габриел без съвест“, Михаил собственоръчно бе елиминирал няколко висшестоящи терористи от „Хамас“ и „Палестинския ислямски джихад“. Като остави двата тежки куфара с електронно оборудване, той поздрави Сара с хладна целувка. Ели Лавон по-късно щеше да описва тази среща като най-ледената, на която е ставал свидетел от времето на мирния процес, когато на Шамрон му се бе наложило да стисне ръката на Ясер Арафат.
	Известни под кодовото име „Барак“, еврейската дума за светкавица, деветимата мъже и жени в екипа на Габриел имаха редица странности и традиции. Сред странностите им бе навикът да се препират по детински относно разпределението си по стаите. Една от традициите им бе среднощната първа трапеза, обикновено приготвяна от Киара. По-особеното в трапезата на Ен Стрийт бе, че тя въобще не би трябвало да се състои. Подобно на всички останали на булевард „Цар Саул“, членовете на „Барак“ бяха очаквали операцията срещу иранската ядрена програма да е последната за Габриел. Така им бе съобщил както техният настоящ шеф Узи Навот — между впрочем с неособено печален вид, — така и Шамрон, който пък бе сериозно разтревожен. „Нямах друг избор, освен да го оставя на мира — беше им казал Шамрон след митичния си разговор с Габриел на скалния бряг в Корнуол. — Този път окончателно.“
	И действително това решение можеше да е окончателно, стига Габриел да не бе забелязал крачещия по Уелингтън Стрийт с бомба под палтото Фарид Хан. Мъжете и жените, събрани на масата в трапезарията, добре съзнаваха колко много бе коствало на Габриел случилото се в Ковънт Гардън. Много години по-рано, в друг живот и под друго име, той не бе успял да предотврати друг атентат във Виена, който бе променил развоя на живота му завинаги. При въпросния инцидент бомбата не бе скрита под палтото на _шахид_, а закрепена на шасито на собствената му кола. Жертвите тогава не бяха непознати хора, а най-близките му — жена му Леа и единственият му син Дани. Леа сега пребиваваше в психиатрична болница навръх хълма Херцел в Йерусалим, заключена в затвора от спомените и тялото си, тежко увредено от огъня. Тя имаше само смътна представа, че Дани е погребан недалеч от нея — на Елеонския хълм.
	Тази вечер членовете на екипа на Габриел не споменаха Леа и Дани, нито отделиха твърде много внимание на поредицата събития, направила техния ръководител неволен свидетел на мъченическата смърт на Фарид Хан. Вместо това те разговаряха за общи приятели, за семействата си, за прочетени книги и гледани филми, както и за забележителните промени, които напоследък претърпяваше Арабският свят. Свалянето на _фараона_ в Египет бе отприщило вълна от протести, която заплашваше да помете кралете и диктаторите, управлявали държавите в района поколения наред. Дали тези промени щяха да донесат на Израел по-голяма сигурност, или щяха да го поставят в още по-трудна ситуация? Това бе предмет на горещи дискусии в Службата и около масата тази вечер. Йоси, който по природа бе оптимист, смяташе, че ако на арабите бъде дадена възможност да се управляват сами, те няма повече да са сред враговете на Израел. Яков, който от години внедряваше тайни агенти във враждебните арабски режими, обяви Йоси за жертва на опасна заблуда. Същото мнение споделяха и останалите. Единствено Дина не изрази позиция, понеже мислите й бяха заети с кутиите с документация, които ги очакваха в трапезарията. В страховития й мозък тиктакаше часовник, който й напомняше, че всяка изгубена от тях минута щеше да бъде оползотворена от терористите за планиране и подготовка. В документите се съдържаше възможността да бъдат спасени човешки съдби. Те бяха свещени текстове, криещи тайни, които единствено тя можеше да разшифрова.
	Вече наближаваше полунощ, когато най-сетне приключиха с вечерята. Последва обичайната препирня кой да вдигне масата, кой да измие чиниите и кой да ги подсуши. Габриел предпочете да запознае Дина с документите, а след това показа на Киара стаята им. Тя беше на третия етаж и гледаше към задната градина. Червените светлини на кулите на Джорджтаунския университет примигваха меко в далечината, сякаш напомняйки колко уязвим е градът за терористични атаки по въздух.
	— Със сигурност има и по-неприятни места за отсядане — каза Киара. — Къде си настанил Михаил и Сара?
	— Възможно най-далеч един от друг.
	— Какви са изгледите тази операция отново да ги събере?
	— Горе-долу същите като тези Арабският свят ненадейно да признае правото на държавата ни да съществува.
	— Толкова ли са зле отношенията между тях?
	— Опасявам се, че да. — Габриел вдигна чантата на Киара и я постави на леглото. Матракът хлътна под тежестта й. — Какво носиш вътре?
	— Геула изпрати разни неща за теб.
	— Камъни ли?
	— Храна — каза Киара. — Познаваш я. Винаги е мислела, че си твърде слаб.
	— Как е тя?
	— Сега, когато Ари не прекарва толкова време у дома, сякаш е живнала.
	— Да не се е записал най-сетне на курса по грънчарство, за който все говореше?
	— Всъщност се е върнал на булевард „Цар Саул“.
	— В ролята на какъв?
	— Узи беше на мнение, че е необходимо с нещо да си запълва времето. Затова го назначи като твой оперативен координатор. Ари заръча да му се обадиш утре сутрин. — Киара го целуна по бузата и се усмихна. — Добре дошъл у дома, скъпи!


>>	16.
>>	Джорджтаун, Вашингтон, окръг Колумбия

	Съществува една всеизвестна истина за терористичните мрежи. Да се разкрият връзките в тях не е толкова трудно, колкото вероятно изглежда на страничния наблюдател. Дръпне ли веднъж ръководителят конците, осъществи ли първия атентат, елементът на изненада се губи и цялата мрежа става видима. В ранните години на борбата срещу тероризма — когато вилнееха „Черният септември“ и Карлос Чакала, подкрепяни от леви „евро идиоти“ — като организацията „Баадер-Майнхоф“ или „Червените бригади“, — служителите на разузнаването прибягваха главно до физическа техника за следене. Членовете на терористичните клетки биваха следени с помощта на скрити микрофони, както и на добрата стара детективска практика. Днес обаче, с навлизането на интернет и глобалните сателитни комуникации, очертанията на бойното поле доста се промениха. Интернет предостави на терористите изключително ефективно средство за организиране, вдъхновяване и връзка, но същевременно даде на разузнавателните служби нови възможности за проследяване на всяко тяхно движение. Киберпространството е като снежна гора. Терористите може да се крият там известно време, подготвяйки заговорите си и организирайки силите си, ала няма как да се придвижват из нея, без да оставят стъпки в снега. Предизвикателството пред всеки агент на контратерористичните служби е да успее да открие правилните следи, тъй като виртуалната гора е мрачно и объркващо място, където човек може да се лута дълго, докато навън загиват невинни хора.
	Габриел и екипът му предпазливо пристъпиха в тази гора на следващата сутрин, когато според договорката британското разузнаване сподели с американските си сродници предварителните резултати от разследването на атентата в Ковънт Гардън Маркет. В материалите по случая присъстваше и съдържанието на компютрите на Фарид Хан у дома и на работното му място, разпечатка с всички телефонни номера, набирани от мобилния му телефон, както и списък на познатите ислямски екстремисти, с които той бе комуникирал като член на „Хизб ут Тахрир“ и „Ал Мухаджирун“. Имаше също и копие на записа от самоубийствения атентат, както и няколкостотин снимки от уличните камери, направени през последните месеци от живота му. На последната от тях той бе застанал с вдигнати ръце насред Ковънт Гардън Маркет, а от пояса с експлозиви на кръста му изригваха първите пламъци на взрива. На броени метри от него, притиснат към земята от двама мъже, лежеше Габриел. Ако снимката се увеличеше достатъчно, в лявата му ръка можеше да се различи пистолет.
	Картър бе изпратил материалите на Контратерористичния център в Лангли и Агенцията за национална сигурност във Форт Мийд, Мериленд. А след това, без да уведомява нито една от двете институции, бе донесъл трето копие до квартирата на Ен Стрийт. На следващия ден той остави удивително сходен пакет и от датчаните, а докато се сдобие с материалите от Париж, се наложи да изчакат цяла седмица. „Французите още не са наясно, че всички сме в един кюп — отбеляза Картър. — Те приемат атентата като провал на собственото си разузнаване. А това означава, че почти сигурно това тук е само част от информацията, с която разполагат.“
	Габриел и екипът му обработиха материалите възможно най-бързо, но с необходимото усърдие и внимание към детайла. Габриел ги инструктира да подходят към случая, сякаш е огромно живописно платно, понесло значителни поражения. „Не се отдалечавайте от него в опита да обхванете всичко с поглед — наставляваше ги той. — Това само ще ви изнерви. Започнете от краищата и бавно се придвижвайте към средата. Обръщайте внимание на дребните детайли — ръка, око, подгъва на нечия дреха, незначителна наглед нишка, свързваща трите случая. Първоначално няма да съзрете такива, но ги има. Гарантирам.“
	С помощта на Агенцията за национална сигурност и правителствените експерти по извличане на знания от данни, работещи в безлични сгради около столицата, екипът непрестанно дълбаеше в паметта на мощните компютри и сървъри, пръснати по света. Телефонни номера отвеждаха до други телефонни номера; електронни адреси препращаха към други електронни адреси; лични имена се свързваха с други лични имена. Изчитаха хиляди текстови съобщения на поне дузина различни езици. Сравняваха данните за посещения на уебстраници за повтарящи се влизания; преглеждаха снимки; претърсваха архивите на интернет търсачките за следи от тайни желания и забранени страсти.
	Постепенно терористичната мрежа започна да придобива смътни очертания. Връзките в нея все още бяха откъслечни и неясни: име на потенциален агент в Лион; адрес на вероятна тайна квартира в Малмьо; телефонен номер в Карачи; уебсайт с неясен произход, където бяха качени видеозаписи на атентати и обезглавявания — порнографията на джихадския свят. Смятайки, че комуникират с ЦРУ, няколко благоразположени западни разузнавателни служби с готовност им изпращаха информация, която иначе биха задържали за себе си. Същото правеха и представители на тайните полиции в ислямския свят. Не след дълго стените на стаята се покриха с крайно объркващ колаж от листове с данни и чертежи. Ели Лавон отбеляза, че все едно се взират в звездите без помощта на небесна карта. Приятно, но неособено продуктивно занимание, поясни той, в момент, когато на карта бе заложен животът на невинни хора. Някъде сред хаоса по стените се криеше общият принцип, направляващата терора ръка. Харизматичният духовник Рашид бе изградил терористична мрежа благодарение на убедителния си език, ала някой друг бе обучил членовете й как да осъществят координирани атентати в три европейски града в точно определени моменти. Очевидно този друг съвсем не бе аматьор. Беше умел терористичен стратег.
	Да открие лицето и името на това чудовище се превърна в лична мисия за Дина. Сара, Киара и Ели Лавон работеха неуморно редом с нея, докато Габриел се задоволяваше да играе ролята на посредник и момче за всичко. Два пъти всеки ден Дина го засипваше с въпроси, които се нуждаеха от спешен отговор. Понякога Габриел отиваше в израелското посолство в Северозападен Вашингтон и ги отправяше към Шамрон по кодиран канал. В други случаи ги предаваше на Ейдриън Картър, който на свой ред тръгваше към Форт Мийд, за да поговори насаме със своите специалисти по извличане на данни. Навръх Хелоуин, докато из Джорджтаун обикаляха десетки деца, облечени като призраци, таласъми и супергерои, Картър извика Габриел в едно кафене на Трийсет и пета улица, за да му връчи поредната дебела папка с материали.
	— Докъде е стигнала Дина? — попита Ейдриън и отстрани капачката на своето кафе „Американо“, което в действителност нямаше намерение да изпие.
	— Дори и аз не мога да кажа със сигурност — отвърна Габриел. — Тя си има собствена методология. Просто гледам да не й се пречкам.
	— Всички й дишаме праха. Разузнавателните служби на Съединените щати разполагат с двеста висококвалифицирани аналитици, опитващи се да разнищят случая. Но дори вкупом не могат да се сравняват с тази жена.
	— Защото тя знае точно какво ще се случи, ако не разбием тази мрежа. А изглежда, и не се нуждае от сън.
	— Има ли работна теория?
	— Смята, че на върха й стои някой, когото познава.
	— Лично ли?
	— При Дина всичко е лично, Ейдриън. Именно затова е толкова добра в работата си.
	Макар Габриел да не го признаваше, той също бе започнал да приема твърде лично този случай. Винаги, когато не пътуваше към посолството или не бе на среща с Картър, той можеше да бъде открит в „Рашидистан“ — така хората от екипа му наричаха все по-задръстената с материали библиотека в тайната квартира на Ен Стрийт. Снимки на фотогеничния духовник покриваха вече и четирите стени. Подредени в хронологичен ред, те очертаваха изумителния му възход от неизвестен проповедник в Сан Диего до лидер на джихадска терористична мрежа. Външният му вид почти не се бе променил през това време — същата рядка брада, същите очила, същият благ поглед в спокойните кафяви очи. Не приличаше на човек, способен да замисля и вдъхновява масови убийства. За Габриел това не бе изненадващо. Самият той бе измъчван от мъже с ръце на духовници, а веднъж бе убил палестински терорист с лице на дете. До ден-днешен, повече от двайсет години по-късно, на Габриел му бе трудно да свърже невинното изражение на този човек с ужасно кървавите му деяния.
	Най-голямото предимство на Рашид обаче беше не баналната външност, а гласът. Габриел слушаше записите на проповедите му — както на арабски, така и на английски, — както и дълбокомислените интервюта, които бе давал за медиите след атентатите на 11 септември. Но най-вече преглеждаше транскрипциите на разговорите между Рашид и агентите от ЦРУ, които бяха водили разпитите му. В тях той се проявяваше ту като поет, ту като проповедник и специалист по джихад. Предупреждаваше американците, че демографските тенденции дават сериозни предимства на техните врагове, че ислямският свят е млад, непрестанно разрастващ се и кипящ от гняв и унижение. „Ако не предприемете мерки, за да промените ситуацията, скъпи мои приятели, едно цяло поколение ще бъде безвъзвратно изгубено в джихада.“ Америка определено се нуждаеше от мост към мюсюлманския свят. И Рашид ал Хусейни предлагаше да изиграе тази роля.
	Изтощени от вероломното присъствие на Рашид, останалите от екипа настояваха Габриел да държи вратата на библиотеката затворена, докато слуша записите. Ала късно вечер, когато повечето от тях вече си бяха легнали, той пренебрегваше молбата им, само и само да се освободи донякъде от клаустрофобичното усещане, което пораждаше у него гласът на Рашид. И всеки път, когато отвореше вратата, виждаше Дина, вторачена в огромния пъзел на стената в трапезарията.
	— Лягай си вече, Дина — казваше й той.
	А тя отвръщаше:
	— Ще си легна, когато и ти си легнеш.
	През първия петък на декември, докато Джорджтаун постепенно побеляваше от първия сняг, Габриел отново прослушваше последния разговор между Рашид и агентите от Управлението, с които бе поддържал контакт. Записът бе направен вечерта преди дезертирането му. Гласът му звучеше малко по-възбудено от обичайното и донякъде напрегнато. Към края на разговора назоваваше името на имам в Осло, който по негово мнение набирал средства за бойците на съпротивата в Ирак. „Това не са бойци на съпротивата, а терористи“ — многозначително подчертаваше гласът на служителя на ЦРУ. „Извинявай, Бил — отговаряше Рашид, използвайки псевдонима на служителя, — но понякога ми е трудно да си спомня на чия страна съм.“
	Габриел изключи компютъра си и се отправи с тихи стъпки към трапезарията. Дина стоеше пред плетеницата си, разтривайки крака си на мястото, което винаги я болеше, когато бе изтощена.
	— Лягай си, Дина — каза Габриел.
	— Не и тази вечер — отвърна тя.
	— Да не си го открила?
	— Така смятам.
	— И кой е?
	— Малик — тихо промълви тя. — Господ да ни е на помощ!


>>	17.
>>	Джорджтаун, Вашингтон, окръг Колумбия

	Минаваше два след полунощ — време от денонощието, когато, според думите на Шамрон, рядко се раждаха блестящи планове. Габриел предложи на Дина да изчакат утринта, но часовникът в главата й подсказваше друго. Тя лично събуди останалите и нервно закрачи из стаята в очакване да стане кафето. Когато най-сетне заговори, тонът й бе напрегнат, но уважителен. Малик, повелителят на терора, бе личност, вдъхваща страхопочитание.
	Тя припомни на екипа миналото на Малик. Той бе наследник на клана Ал Зубаир — смесен палестинско-сирийски род, който произхождаше от село Абу Гош, недалеч от Йерусалим. Беше роден в бежанския лагер в Зарка, Йордания. Зарка беше ужасяващо място, независимо от критериите, по които се съдеше за него, и се славеше като люпилня за ислямски екстремисти. Интелигентен младеж, но без цел в живота, Малик прекарвал огромна част от времето си в джамията „Ал Фалах“. Там бе попаднал под влиянието на салафистки имам подстрекател, който го насочил право в ръцете на Ислямското съпротивително движение, по-добре познато като „Хамас“. Малик се присъединил към военното крило на групировката — бригадите „Изадин ал Касам“, — където бил обучаван в изкуството на тероризма от някои от най-страховитите „професионалисти“. Лидер по природа и умел организатор, той бързо се издигнал в йерархията и по времето на Втората интифада бил един от мозъците на „Хамас“. Скрит зад оградите на лагера в Зарка, той замислил някои от най-гибелните атентати по онова време, сред които и самоубийствен взрив в нощен клуб в Тел Авив, отнел живота на трийсет и трима души.
	— След атентата — продължи Дина — министър-председателят на Израел подписа заповед за елиминирането на Малик. От лагера в Зарка Малик вече бе планирал своя най-тежък удар — взривяването на Стената на плача. За щастие тогава успяхме да заловим тримата _шахиди_, преди да стигнат до целта си. Смята се, че това е единственият неуспех на Малик.
	През лятото на 2004 г., продължи разказа си Дина, вече било ясно, че израелско-палестинският конфликт е прекалено малка сцена за Малик. Вдъхновен от атентатите на 11 септември, той се измъкнал от лагера, преоблечен като жена, и заминал за Аман, за да се срещне с вербовчик на Ал Кайда. След като произнесъл _баят_ — клетва за вярност към Осама бин Ладен, Малик бил преведен нелегално през границата в Сирия. Шест седмици по-късно се промъкнал в Ирак.
	— Малик бе далеч по-обигран от останалите лидери на Ал Кайда в Ирак — подчерта Дина. — В продължение на години той усъвършенстваше уменията си срещу най-ефективните контратерористични служби в света. Беше не само експерт в правенето на бомби, но знаеше как да прекара своите _шахиди_ през най-модерните системи за сигурност. Върховото му постижение бе еднодневната вълна от бомбени атентати в шиитския квартал на Багдад, при която загинаха над двеста души.
	Последният атентат на Малик в Ирак бил в шиитска джамия, жертви на който станали петдесет вярващи. По това време вече го издирвал отрядът със специално назначение 6–26 — обединение между командването на силите за специални операции и разузнавателните ведомства на САЩ. Десет дни след атентата специалистите от отряда със специално назначение научили, че Малик се укрива в тайна квартира на петнайсет километра северно от Багдад. С него имало още двама висши кадри на Ал Кайда. Още същата вечер американски изтребители _F-16_ унищожили квартирата с две бомби с лазерно насочване, но при претърсването на руините открили останки само от две тела. Никое от тях не било на Малик ал Зубаир.
	— Очевидно се е измъкнал от тайната квартира броени минути преди въздушния удар — поясни Дина. — По-късно твърдял пред другарите си, че Аллах му наредил да се махне оттам. Инцидентът само затвърдил убеждението му, че е избран от своя бог за велики дела.
	Именно тогава Малик решил, че е време да излезе на международната сцена. Тъй като вече бил избивал американци в Ирак, сега копнеел да прави това в собствената им родина. Затова заминал за Пакистан да търси финансиране и подкрепа от главната квартира на Ал Кайда. Бин Ладен изслушал Малик много внимателно. После го отпратил.
	— Всъщност смята се — бързо добави Дина, — че Айман ал Зауахири стои зад решението Малик да бъде отпратен с празни ръце. По това време египтянинът подготвял няколко операции срещу Запада и не искал те да бъдат застрашени от някакъв напорист палестински новак от лагера в Зарка.
	— И тогава Малик заминал за Йемен да предложи услугите си на Рашид? — запита Габриел.
	— Точно така.
	— А доказателство? — поинтересува се Габриел. — Има ли доказателство за това?
	— Аз съм анализатор на данни — спокойно отговори Дина. — Твърде рядко имам щастието да открия недвусмислено доказателство. Но ви предлагам хипотеза, подкрепена от няколко красноречиви факта.
	— Например?
	— Дамаск — отговори тя. — През есента на 2008 г. Службата получи информация от наш човек в сирийското разузнаване, че Малик се укрива там, местейки се непрекъснато из няколко тайни квартири, собственост на членове на клана Ал Зубаир. По искане на Шамрон премиерът ни упълномощи да започнем операция за вече твърде дълго протакащото се елиминиране на Малик. По онова време началник на отдела за специални операции все още беше Узи. Той изпрати оперативен екип в Дамаск. В него бе включен и Михаил Абрамов — добави Дина, хвърляйки поглед към него. — Броени дни след това екипът вече наблюдаваше Малик денонощно…
	— Продължавай, Дина.
	— Следенето на Малик се оказа нелека задача, както ще потвърди Михаил. Той променяше външния си вид непрекъснато — лицево окосмяване, очила, шапки, дрехи, дори походката, — но екипът съумяваше да не го изпуска от полезрението си. Късно вечерта на 23 октомври те видяха Малик да влиза в апартамента на човек на име Кемел Арвиш. Арвиш твърдеше, че е прозападно ориентиран и с умерени политически възгледи. Обичаше да казва, че ако се наложи, насила ще въведе хората си в двайсет и първи век. В действителност обаче беше ислямист, който се луташе из периферията на Ал Кайда и сродните й групировки. Умението му да пътува между Близкия изток и Запада, без да поражда подозрения, го бе превърнало в ценен куриер и изпълнител на важни поръчки. — Дина хвърли поглед към Габриел. — Ти отдели доста време да се запознаеш с досието на Рашид в ЦРУ, със сигурност името и адресът на Кемел вече са ти добре познати.
	— Рашид е посетил вечерно събиране в апартамента на Кемел Арвиш през 2004 г., когато е изпратен в Дамаск от ЦРУ — включи се Габриел. — По-късно обяснява на свръзката си в ЦРУ, че двамата с Арвиш са дискутирали множество интересни идеи как да се потушат огньовете на джихада.
	— И ако вярваш на това…
	— Може да е просто съвпадение, Дина.
	— Възможно е. Но са ме учили да не вярвам в съвпаденията. Както и теб.
	— Какъв беше развоят на операцията срещу Малик?
	— Изплъзна ни се по същия начин, както се бе измъкнал от американците в Багдад. Узи възнамеряваше да постави под наблюдение и Арвиш, но се оказа, че не е необходимо. Три дни по-късно Малик изчезна, а тялото на Кемел Арвиш бе открито в пустинята източно от Дамаск. Бяха му дарили сравнително безболезнена смърт.
	— По нареждане на Малик ли е бил убит?
	— На Малик или на Рашид. Няма голямо значение. Арвиш беше дребна риба. Бил е изиграл възложената му роля. Доставил е някакво съобщение, след което са преценили, че се е превърнал в пречка.
	Габриел слушаше скептично.
	— Какво друго откри?
	— Изработката на поясите с експлозиви на _шахидите_ в Париж, Копенхаген и Лондон — отвърна тя — е идентична с тази на поясите, които Малик използваше при Втората интифада, които пък, на свой ред, бяха същите като онези, с които бе извършвал атентати в Багдад.
	— Не е задължително изработката да е дело на Малик. Възможно е моделът да е известен на джихадския подземен свят от години.
	— Няма начин Малик да е качил модела в интернет, където може да го види цял свят. Проводниците, възпламенителят, подредбата на зарядите, шрапнелите са все негови нововъведения. На практика самият той ми _казва_, че е негово дело.
	Габриел остана мълчалив. Дина повдигна вежда и попита:
	— Изглежда, нямаш повече забележки относно съвпаденията?
	Той сякаш не я чу.
	— Къде е забелязан за последно?
	— По непотвърдени сведения се е върнал в Зарка. До наш човек в Турция бе стигнал неприятен слух, че сега живее доста охолно в Истанбул. Впоследствие се оказа, че слухът е неверен. За Службата понастоящем Малик е призрак.
	— Дори и призраците се нуждаят от паспорт.
	— Смятаме, че има сирийски паспорт, връчен му лично от „великия реформатор“ в Дамаск. За съжаление, нямаме представа какво име използва в момента, нито как изглежда. Последната негова снимка, с която разполагаме, е направена преди повече от двайсет години. Което означава, че е напълно безполезна.
	— Има ли някой близък на Малик, до когото можем да се доберем? Може би роднина? Или приятел? Или стар другар от дните му в „Хамас“?
	— Направихме такъв опит, когато Малик организираше атентат след атентат по времето на Втората интифада — отговори Дина, клатейки глава. — Не са останали членове на клана Ал Зубаир нито в Израел, нито в окупираните от него територии. А тези в лагера в Зарка са прекалено отдадени на каузата си, за да ни сътрудничат. — Тя направи кратка пауза. — Възможно е обаче да имаме един коз.
	— Какъв?
	— Струва ми се, че мрежата му привършва парите.
	— От кого знаеш това?
	Дина посочи една снимка на Фарид Хан — атентатора от Ковънт Гардън Маркет.
	— Ето от кого.


>>	18.
>>	Джорджтаун, Вашингтон, окръг Колумбия

	През последните седмици от краткия си, но гибелен живот Фарид Хан, убиец на осемнайсет невинни жители на родната си страна, бе публикувал поредица от все по-отчаяни изказвания в ислямска социална интернет мрежа. Оплаквал се, че няма достатъчно пари, за да купи подобаващ сватбен подарък за сестра си, поради което възнамерявал изобщо да не отива на сватбата. В тази история обаче имаше непоследователност, отбеляза Дина. Аллах бе благословил родителите на Хан с четири момчета и нито едно момиче.
	— Според мен в тези изказвания той е визирал мъченическата компенсация. Заплащане, което му е било обещано от Малик. Това е практика в „Хамас“. Организацията винаги се грижи за посмъртните финансови нужди на своите _шахиди_.
	— Тези пари изплатени ли са му?
	— Седмица преди атентата той публикува последен постинг, в който казва, че вече разполагал с парите да купи подарък за сестра си и че благодарение на Аллах, в крайна сметка щял да посети сватбата.
	— Значи, Малик е удържал на думата си.
	— Така е, но едва след като неговият _шахид_ е заплашил, че няма да осъществи мисията. Сега мрежата може да има достатъчно налични средства за още една вълна атентати, но ако Рашид и Малик искат да се превърнат в следващите Бин Ладен и Зауахири…
	— Ще се нуждаят от приток на пари.
	— Именно.
	Габриел направи крачка напред и се взря в множеството имена, телефонни номера и снимки на лица, поставени на стената от Дина. После се обърна към Лавон и попита:
	— Според теб колко пари са нужни, за да се създаде нова джихадска терористична група с действително глобален обсег на действие?
	— Двайсетина милиона ще стигнат — отговори Лавон. — Може би повече, ако ще пътуват в първа класа и ще отсядат в луксозни хотели и квартири.
	— Това са доста пари, Ели.
	— Тероризмът не е евтино занимание. — Лавон хвърли кос поглед към Габриел. — Какво мислиш?
	— Мисля, че имаме два варианта за действие. Можем да си седим тук и да се взираме в телефоните и имейл адресите, надявайки се от тях да изскочи някаква полезна информация. Или… — Гласът на Габриел затихна.
	— Или какво?
	— Или самите ние да се набъркаме в терористичния бизнес.
	— И как бихме могли да го сторим?
	— Ще им набавим парите, Ели. Ще им набавим парите.

	* * *

	Габриел напомни на своя екип, че съществуват два основни вида разузнаване — нещо, което те знаеха отлично. Единият бе агентурното разузнаване, или разузнаването с помощта на човешки източници (наричано _HUMINT_ на професионалния жаргон), а другият — електронното разузнаване (познато като _SIGINT_)*. Ала съвременните възможности да се следи движението на парите в реално време чрез глобалната банкова система предоставяха на тайните служби една трета форма за набиране на разузнавателна информация, известна като _FININT_ — съкращение от израза „финансово разузнаване“. В по-голямата част от случаите _FININT_ бе доста надеждно средство. Парите не лъжеха. Те просто отиваха, накъдето бъдат насочени. Нещо повече, електронната следа, която движението на парите оставяше, имаше предвидим характер. Ислямските терористи отдавна вече се бяха научили как да заблуждават западните шпионски агенции чрез подвеждащи слухове и телефонни разговори, но твърде рядко пилееха ценни финансови средства за заблуда. Парите обикновено отиваха към реални членове на мрежите, които бяха ангажирани в истински заговори. „Проследете парите на Рашид и Малик — каза Габриел — и ще осветите като с мощен прожектор намеренията им.“
	[* От англ. _HUMINT_ е съкращение от human intelligence (букв. „човешко разузнаване“), а _SIGINT_ е съкращение от signal intelligence (букв. „сигнално разузнаване“). — Б.пр.]
	Но как можеше да се направи това? Именно с този въпрос продължиха да се занимават Габриел и неговият екип през останалата част от тази дълга и безсънна нощ. Посредством хитроумно замислен театър? Не, Габриел бе на мнение, че джихадският свят е твърде затворен за подобен подход. Ако екипът им изпратеше никому неизвестен богат мюсюлманин, който желае да им стане благодетел, терористите щяха да го сложат пред камера и да му отрежат главата с кухненски нож. Парите трябваше да дойдат от някого с безупречни джихадистки акредитиви. В противен случай терористите изобщо нямаше да ги приемат. Ала откъде можеше да се намери човек, който е стъпил с по един крак и в двата лагера? Човек, който би бил приет от джихадистите като свой, но същевременно готов да работи за израелското и американското разузнаване? „Да се обадим на Стареца“, предложи Яков. Най-вероятно той щеше мигновено да посочи някое име с пожълтелите си от никотин пръсти. А дори и да нямаше някого наум, най-малкото щеше да ги насочи къде да го търсят. В крайна сметка се оказа, че Шамрон наистина имаше наум конкретно име, което броени минути след четири сутринта той прошепна в ухото на Габриел по кодираната телефонна линия. От дълги години Шамрон наблюдавал въпросното лице. Начинанието щеше да е изпълнено с рискове за Габриел — както лични така и професионални, — но в архивите си Шамрон разполагаше с убедителни доказателства, които биха могли да наклонят везните. Той изпрати плана си на Узи Навот, който само след минути го бе подписал. По този начин само с един подпис на златната писалка на Навот, бе узаконено официалното завръщане на блудния син на израелското разузнаване Габриел Алон.
	Членовете на екипа „Барак“ се бяха впускали в немалко професионални спорове с течение на годините, но никой не можеше да се сравнява с този, който се проведе между стените на квартирата на Ен Стрийт в онази декемврийска утрин. Киара категорично отхвърляше идеята като опасна и неосъществима. Дина я определи по-скоро като загуба на скъпоценно време и ресурси, която със сигурност нямаше да доведе до нищо. Дори Ели Лавон, най-близкият приятел и съдружник на Габриел, не вярваше, че шансовете за успех са големи.
	— Ще се повтори историята с Рашид и ЦРУ — предупреди той. — Ще се гордеем с находчивостта, която сме проявили. Но един ден ще патим.
	За голяма изненада на всички обаче, в защита на Габриел се притече не друг, а Сара. Тя познаваше човека на Шамрон далеч по-добре от останалите. А освен това Сара твърдо вярваше в силата на изкуплението.
	— Тя не е като баща си — увери ги Сара. — Различна е. Стреми се да променя нещата към добро.
	— Така е — потвърди Дина. — Но това не означава, че ще склони да работи с нас.
	— Най-лошият вариант би бил да каже „не“.
	— Може би — замислено отбеляза Лавон. — А може би най-лошият вариант би бил да каже „да“.


>>	19.
>>	Волта парк*, Вашингтон
	[* Красив парк в Джорджтаун, Вашингтон. — Б.р.]

	Габриел изчака до изгрев-слънце, преди да се обади на Ейдриън Картър. Самият Картър вече бе на път за Лангли — първата спирка от предстоящия безумно дълъг ден. Включваше сутрешен отчет при закрити врати в Капитолия, обяд с делегация от гостуващи тайни агенти от Полша и накрая заседание за изграждане на контратерористична стратегия в Ситуационната зала на Белия дом, ръководено лично от Джеймс Маккена. Малко след осемнайсет часа същата вечер, изтощен и обезсърчен, Картър слезе от бронирания си Кадилак „Ескалейд“ на Кю Стрийт и влезе в сумрачния Волта Парк. Габриел го очакваше на една пейка край тенис кортовете. Беше вдигнал яката си заради вечерния хлад. Картър седна до него. Бронираният автомобил остана да го чака на улицата, небиещ на очи колкото заседнал на брега кит.
	— Нещо против? — попита Картър, изваждайки от джоба на палтото си лула и кесийка с тютюн. — Имах тежък следобед.
	— Заради Джеймс Маккена ли?
	— Всъщност президентът реши да ни удостои с присъствието си. Но се опасявам, че не се вълнуваше особено от онова, което имах да кажа. — Картър сякаш полагаше значителни усилия да се съсредоточи върху задачата да натъпче лулата си. — Имал съм привилегията да бъда мъмрен от цели четирима президенти по време на службата ми за благото на нашата велика страна. И преживяването никога не е особено приятно.
	— Какъв е проблемът?
	— Агенцията за национална сигурност напоследък попада на разговори за предстоящи атентати. Президентът настояваше да научи точните подробности, включително мястото, времето и вида на взривните устройства. Не успях да му дам отговор и това го раздразни. — Картър запали лулата си и огънят за кратко освети измъченото му лице. — Преди дванайсет часа сигурно щях да твърдя, че тези разговори са просто празни приказки. Но сега знам, че срещу нас е Малик ал Зубаир. И не съм така оптимистично настроен.
	— Когато контратерористите проявяват оптимизъм, обикновено загиват невинни хора.
	— Винаги ли си така жизнерадостен?
	— Последните няколко дни бяха доста дълги.
	— Доколко сигурна е Дина, че наистина е той?
	Габриел изложи основните й аргументи: неуспешния опит да получи подкрепа от Бин Ладен, срещата в апартамента на Кемел Арвиш в Аман, уникалния замисъл и направа на поясите с експлозиви на Малик. Картър не поиска допълнителни доказателства. Преди бе вземал решения въз основа на далеч по-малко основания, а и очакваше този момент от доста време. Малик бе от терористите, които най-много плашеха Картър. А съюзът между Малик и Рашид беше сбъднат кошмар.
	— За протокола — отбеляза той, — никой в Контратерористичния център досега не е открил връзка между Рашид и Малик. Дина е първата.
	— Както обикновено.
	— И какво може да стори човек на моето място с подобна информация? Да я изпрати за анализ на Контратерористичния център? Да съобщи на началника си и на президента?
	— По-скоро да си замълчи, за да не съсипе операцията ми.
	— За коя операция става въпрос?
	Габриел се изправи и предложи на Картър да се преместят на друга пейка над баскетболното игрище. Когато отидоха там, той се наведе към ухото на Ейдриън и му изложи плана, докато една празна люлка тихо поскръцваше на лекия вятър.
	— Всичко това ми намирисва на Ари Шамрон.
	— С основание.
	— Какво сте намислили? Анонимно дарение за ислямска фондация?
	— Всъщност имаме предвид нещо малко по-целенасочено.
	— Пряко попълване на хазната на Рашид?
	— Нещо подобно.
	Повей на вятъра раздвижи дърветата в парка и от клоните им западаха листа. Картър махна с ръка едно жълто листо от рамото си и каза:
	— Ще отнеме твърде много време.
	— Търпението е добродетел, Ейдриън.
	— Не и във Вашингтон. Тук вършим нещата бързо.
	— Имаш ли по-добра идея?
	С мълчанието си Картър показа, че няма.
	— Би било интересно — призна след малко той. — Или по-скоро адски извратено. Ако действително станем основен източник за финансиране на мрежата на Рашид…
	— Тогава ще ги _притежаваме_, Ейдриън.
	Картър изтърси лулата си, почуквайки я в ръба на пейката, а после бавно я натъпка отново.
	— Да не избързваме. Целият този разговор би си останал напълно хипотетичен, ако не успееш да убедиш някой добронамерен мюсюлманин с имидж на джихадист да работи с теб.
	— Не съм казвал, че ще е лесно.
	— Но явно имаш някого предвид.
	Габриел хвърли поглед към баскетболното игрище, където един от охранителите на Картър крачеше бавно.
	— Какво има? — запита Картър. — Нямаш ли ми доверие?
	— Не става дума за теб, Ейдриън. А за онези осемстотин хиляди души във вашата разузнавателна общност, които имат достъп до засекретена информация.
	— Все още умеем да ограничаваме достъпа до информацията по отдели.
	— Кажи това на вашите приятели и съюзници, които допуснаха да развивате проекти на черно на тяхна почва. Убеден съм, че сте им обещали програмата да остане в пълна тайна. Уви, сега за нея може да бъде прочетено на първа страница на „Уошингтън Поуст“.
	— Така е — мрачно потвърди Картър. — Спомням си, че четох нещо за това.
	— Човекът, когото имаме предвид, идва от държава, с която имате близки връзки. Ако се разчуе, че въпросната личност работи с нас… — Габриел замълча за миг. — Да кажем, че последиците няма да се ограничат единствено до неприятни репортажи в пресата. Може да загинат още хора, Ейдриън.
	— Поне ми кажи каква ще е следващата ви стъпка.
	— Трябва да се свържа с една позната в Ню Йорк.
	— Познавам ли я?
	— Само по име. Преди време беше разследващ репортер за „Файненшъл Джърнъл“ в Лондон. Понастоящем работи за Си Ен Би Си.
	— Имаме правило да не работим с репортери.
	— Но _ние_ нямаме. А както и двамата добре знаем, тази операция е израелска.
	— Внимавайте къде стъпвате. Не искам да станете тема на вечерните новини.
	— Имаш ли и друг полезен съвет?
	— Разговорите, които записахме, може да са подвеждащи — каза Картър, изправяйки се. — Но пък може и да не са.
	Той се обърна и без да каже нищо повече, се отправи към своя „Ескалейд“, следван от телохранителя си. Габриел остана още малко на пейката, взрян в празната люлка, която се поклащаше на вятъра. След няколко минути и той излезе от парка и се отправи на юг по плавния наклон на Тридесет и четвърта улица. Два мотоциклета, карани от слаби мъже с черни каски, избръмчаха покрай него и се изгубиха в мрака. В този миг в съзнанието му изплува един образ — жена с гарвановочерна коса и обезумял поглед, коленичила край трупа на баща си на кея „Сен Пиер“ в Кан. Звукът на мотоциклетите заглъхна в далечината, с него си отиде и споменът за жената. Габриел пъхна ръце в джобовете на палтото си и продължи по улицата, без да мисли за абсолютно нищо, докато дърветата край него плачеха със златни листа.


>>	20.
>>	Палисейдс, Вашингтон, окръг Колумбия

	В същия момент във вашингтонския квартал Палисейдс един автомобил спря до уличния бордюр пред къща с дървена обшивка. Беше Форд „Фокус“, собственост на Елис Койл от ЦРУ. Негова беше и неголямата къща, която приличаше по-скоро на вила, но значително бе изцедила финансовите възможности на собственика си. След много години, прекарани отвъд океана, го бе обзел копнежът да се установи в някое не много скъпо градче в Северна Вирджиния, но Нора бе настояла да живеят във Вашингтон, за да е по-близо до клиентите си. Съпругата на Койл бе детски психолог — според него странен избор на кариера за жена, чиято утроба никога не е раждала. До работното си място Нора обикновено ходеше пеш по спокойния булевард „Макартър“ — маршрут, коренно различен от този, който се налагаше да изминава Койл по два пъти всеки ден, пресичайки река Потомак. Известно време си бе налагал да слуша в колата Ню Ейдж музика за успокоение на нервите, но бе установил, че тя го напрягаше още повече. Затова напоследък предпочиташе да слуша аудиокниги. Наскоро бе изслушал шедьовъра на Мартин Гилбърт за живота на Уинстън Чърчил. Заради ремонтите по Чейн Бридж това му бе отнело по-малко от седмица. Койл винаги се бе възхищавал от решителността на Чърчил. Напоследък самият той също проявяваше решителност.
	Койл изключи двигателя. Налагаше се да паркира на улицата, понеже къщата, за която бе платил почти милион долара, не разполагаше с гараж. Първоначално се бе надявал, че къщурката ще им послужи за временно жилище, което впоследствие ще заменят за по-голям имот в Кент, Спринг Вали или дори Уесли Хайтс. Но напоследък с ужас наблюдаваше как цените на имотите стремглаво се покачват, далеч превишавайки възможностите на държавната му заплата. Единствено най-заможните обитатели на Вашингтон — адвокатите кръвопийци, корумпираните лобисти и журналистите знаменитости, с които се сблъскваше всеки ден по коридорите в Управлението — можеха да си позволят ипотека по тези места сега. Дори в Палисейдс спретнатите дървени къщи една по една биваха разрушавани и на тяхно място изникваха истински палати. Съседът на Койл — преуспял юрист на име Роджър Бланкман, наскоро си бе издигнал колосална сграда, чудо на модерната архитектура, която хвърляше дългата си сянка върху доскоро слънчевата градинка на Койл. Невъзпитаните хлапета на Бланкман редовно влизаха в градината на Койл, също както и армията му от озеленители, които непрекъснато подобряваха външния вид на хвойната и живия плет. Елис си го връщаше, като тровеше импациенсите на съседа си. Беше човек, който вярваше в ефикасността на подмолните действия.
	Сега той седеше неподвижно зад волана, загледан в светлината, идваща от кухненския му прозорец. Представяше си в подробности сцената, която предстоеше да се разиграе, защото тя се повтаряше всяка вечер. Нора щеше да седи край кухненската маса с първата си чаша мерло и да преглежда пощата, слушайки някакво отвратително предаване по общественото радио. Щеше да го целуне разсеяно и да му напомни, че трябва да изведе Люси, техния черен лабрадор ритрийвър, да облекчи вечерната си нужда. Подобно на къщата в Палисейдс, и кучето беше идея на Нора, но впоследствие грижата за естествените потребности на животното бе прехвърлена на Койл. Обикновено Люси получаваше вдъхновение в Батъри Кембъл Парк — гъста горичка, която бе за предпочитане жените да избягват. Понякога, когато Елис бе настроен особено бунтарски, той въобще не си правеше труда да събира изпражненията на Люси. И това не беше единственият бунтарски акт от негова страна. Той си позволяваше и някои неща, които усърдно криеше и от Нора, и от колегите си в Лангли.
	Една от ревниво пазените му тайни беше Ренате. Двамата се бяха запознали година по-рано в бара на брюкселски хотел. Койл беше изпратен там от Лангли на среща на висши представители на западни контратерористични служби. Ренате, която бе фотограф, беше пристигнала от Хамбург да направи снимки на някакъв защитник на човешките права за списанието, за което работеше. Двете нощи, които прекараха заедно, бяха най-страстните в живота на Елис Койл. Двамата отново се срещнаха три месеца по-късно — Койл си бе измислил фалшив претекст да отиде в Берлин за сметка на данъкоплатците, — после пак след месец, когато Ренате пристигна със самолет във Вашингтон, за да отрази събрание на Световната банка. Тогава в любовните си игри достигнаха нови висоти, а и емоционалната им привързаност се задълбочи. Ренате, която не бе омъжена, го умоляваше да напусне жена си. Койл, с мокро от сълзи лице, я уверяваше, че желае това повече от всичко друго. Но и той на свой ред имаше една молба: да го изчака. Щеше да отнеме известно време, убеждаваше я, но нямаше да е трудно. Той разполагаше с достъп до тайни — тайни, които можеше да превърне в злато. Дните му в Лангли бяха преброени. Както и нощите, в които щеше да се завръща при Нора в скромната им къщичка в Палисейдс.
	Той излезе от колата и се запъти към къщата. Нора носеше старомодна плисирана рокля, дебели чорапи и чифт очила с формата на полумесец, които според него никак не й отиваха. Койл прие вялата й целувка и промърмори: „Разбира се, скъпа“, когато тя го подсети, че Люси трябва да бъде изведена.
	— И недей да се бавиш, Елис — добави тя, гледайки със смръщени вежди сметката за тока. — Знаеш колко самотно ми става, когато те няма.
	Койл приложи техника, усвоена по време на обучението му в ЦРУ, за да потисне чувството за вина. Когато излезе отново навън, видя как Бланкман паркира огромния си мерцедес във втората клетка на огромния си гараж за три коли. Люси изръмжа гърлено и задърпа Койл в посока булевард „Макартър“. От другата страна на широкия път се намираше входът за парка. Кафява дървена табела предупреждаваше, че е забранен за велосипедисти и че кучетата трябва да се водят само на повод. На циментовата основа на табелата, частично скрита от бурени, се виждаше следа от тебешир. Койл освободи Люси от каишката и я пусна да тича на воля из парка. После изтърка тебешира с върха на обувката си и я последва.


>	Втора част
>	Инвестицията

>>	21.
>>	Ню Йорк

	Забележително точно бяха предадени записаните тревожни разговори между терористи на следващата сутрин в „Ню Йорк Таймс“. Габриел внимателно прочете материала в скоростния влак между Вашингтон и Ню Йорк. На съседната седалка някакъв вашингтонски политически консултант през цялото време викаше по мобилния си телефон. На всеки двайсет минути облечен в полувоенна униформа полицай обхождаше вагона с куче, обучено да надушва бомби. Очевидно в Министерството на вътрешната сигурност на САЩ най-сетне бяха осъзнали, че скоростните влакове по линиите на държавната компания „Амтрак“ са също потенциална мишена за терористите.
	Студен дъждец посрещна Габриел, когато той излезе от гара Пенсилвания. Въпреки това, прекара следващия час, обикаляйки улиците из центъра на Манхатън. На ъгъла на Лексингтън Авеню и Източна 63-а улица той видя Киара, която се взираше през витрината на магазин за обувки. Към дясното си ухо бе притиснала мобилен телефон. Ако телефонът беше на лявото й ухо, това щеше да означава, че някой следи Габриел. Очевидно обаче ситуацията не бе такава и той можеше да продължи към целта си.
	Прекоси Пето Авеню. Дина се бе облегнала на каменната стена на Сентрал Парк с черно-бяла _куфия_* около врата. На няколко крачки южно от нея Ели Лавон си купуваше безалкохолна напитка от уличен продавач. Габриел го подмина, без да каже и дума, и се отправи към сергиите с антикварни книги на ъгъла с Източна 60-а улица. Привлекателна жена стоеше сама край една от масите, сякаш убивайки време преди среща. Тя задържа погледа си сведен надолу в продължение на няколко секунди след появата на Габриел, а после го изгледа продължително, без да каже нищо. Имаше тъмни коси, смугла маслинена кожа и големи кафяви очи. Лека усмивка оживяваше лицето й. Не за първи път Габриел изпита странното усещане, че го наблюдава ликът от някоя картина.
	[* Памучна кърпа за глава, която се носи традиционно от някои арабски народи. — Б.р.]
	— Наистина ли бе необходимо да идвам с проклетото метро? — попита Зоуи Рийд с изискания си британски акцент.
	— Трябваше да сме сигурни, че никой не те следи.
	— Щом си тук, значи, не ме следят.
	— Чиста си.
	— Какво облекчение — дяволито каза тя. — В такъв случай можеш да ме заведеш в хотел „Пиер“ за едно питие. От шест сутринта съм накрак.
	— Опасявам се, че лицето ти е твърде популярно за там. Превърнала си се в истинска звезда, откакто се премести в Америка.
	— Винаги съм била звезда — игриво възрази тя. — Все пак не се брои, докато човек не се появи по телевизията.
	— Дочувам, че ще правиш собствено телевизионно предаване.
	— В най-гледаното време. Идеята е за пиперливо новинарско токшоу, с акцент върху глобалните въпроси и бизнеса. Искаш ли да те поканя като гост в първото предаване? — Тя сниши глас и добави съзаклятнически: — Можем най-сетне да разкрием пред света как заедно провалихме иранската ядрена програма. Ще постигнем рекорден рейтинг. Мъж среща девойка. Съблазнява я. Девойката открадва тайните му и ги предава на израелските тайни служби…
	— Не мисля, че някой ще повярва на това.
	— Но нали в това е очарованието на американските кабелни новинарски телевизии, скъпи. Не е нужно да бъдат правдоподобни. Важното е да забавляват хората. — Тя обърса дъждовна капчица от бузата си и попита: — На какво дължа честта? Едва ли е поредната проверка за сигурност.
	— Аз не се занимавам с проверки на сигурността.
	— Така си и мислех. — Тя взе една книга от близката маса и я обърна с корицата към Габриел. — Чел ли си този роман? Героят прилича на теб по характер. Раздразнителен, себичен, но с особена чувствителност, която привлича жените.
	— Тази е повече по вкуса ми — рече той и взе в ръка позахабена монография за Рембранд.
	Зоуи се засмя.
	— Моля те, позволи ми да ти я подаря.
	— Няма да се побере в багажа ми. Пък и вече я имам.
	— Разбира се, как не се сетих. — Тя върна романа на мястото му и с престорена небрежност погледна към Пето Авеню. — Виждам, че си довел двама от помощниците си. Ако не се лъжа, когато бяхме в обезопасената къща в Хайгейт, ги наричаше Макс и Сали. Едва ли са най-правдоподобните кодови имена, ако питаш мен. Звучат по-скоро като имена на ирландски хрътки, отколкото на професионални шпиони.
	— В Хайгейт няма обезопасена къща, Зоуи.
	— А, да, вярно. Било е просто лош сън — рече тя и се усмихна за кратко. — Всъщност не _всичко_ в него беше лошо, нали, Габриел? До края нещата вървяха доста гладко. Но така е с любовните истории. Те винаги приключват катастрофално и неизменно някой остава наранен. Обикновено жената.
	Тя взе монографията за Рембранд и запрелиства страниците й, докато стигна до картина с наименование _Портрет на млада жена_.
	— За какво си мисли тя според теб? — попита Зоуи.
	— Изпитва любопитство — отвърна Габриел.
	— Относно какво?
	— Относно човек от миналото й, който отново се е появил в живота й без предупреждение.
	— А защо се е появил?
	— Защото се нуждае от услуга.
	— Последния път, когато тя е чула тези думи от него, насмалко да я застигне смъртта.
	— Този път не е такава услуга.
	— А каква?
	— Има идея за новото й предаване.
	Зоуи затвори книгата и я върна на масата.
	— Тя е готова да го изслуша. Но не се опитвай да я подведеш. Не забравяй, Габриел, тя е единственият човек на света, който винаги разпознава, когато лъжеш.

	* * *

	Дъждът спря, когато влязоха в парка. Те бавно подминаха часовника „Делакорт“, а после се отправиха към входа на Литературната алея. През повечето време Зоуи слушаше мълчаливо, прекъсвайки го само за да го провокира с някой коментар или за да поиска уточнение. Във въпросите й прозираше присъщата й интелигентност и проницателност, която я бе превърнала в един от най-уважаваните и вдъхващи страх разследващи журналисти в света.
	Зоуи Рийд бе допуснала една-единствена грешка през цялата си бляскава кариера. Беше си позволила да се влюби в обаятелен швейцарски бизнесмен, който междувременно бе продавал забранени материали за ядрената програма на Ислямска република Иран. Зоуи бе изкупила греховете си, съгласявайки се да се включи в операцията на Габриел и неговите колеги от британските и американските тайни служби. В резултат на тази операция иранската ядрена програма бе провалена.
	— Тоест ще влеете пари в неговата мрежа — обобщи тя, — а сетне, с малко късмет, тези пари по кръвообращението ще стигнат до главата.
	— Аз самият не бих могъл да го формулирам по-добре.
	— А после?
	— После отсичаме главата.
	— Какво означава това?
	— Зависи изцяло от обстоятелствата.
	— Не ми хвърляй прах в очите, Габриел!
	— Може да означава арест на важни фигури от мрежата, Зоуи. Но може и да означава нещо по-крайно.
	— „Крайно“? Какъв елегантен евфемизъм!
	Алон се спря пред статуята на Шекспир, но не каза нищо.
	— Няма да участвам в убийство, Габриел.
	— Нима предпочиташ да станеш свидетел на поредната касапница — като тази в Ковънт Гардън?
	— Дори на теб не ти отива да говориш така, любов моя.
	Габриел леко сведе глава — знак, че Зоуи е права. После я хвана за лакътя и я поведе по алеята.
	— Забравяш нещо важно — каза тя. — Съгласих се да работя с теб и твоите приятели по иранската мисия, но това не означава, че съм изневерила на ценностите си. Вътрешно аз си оставам правоверна лява журналистка и като такава, смятам, че е много важно да воюваме с глобалния тероризъм посредством прийоми, които не компрометират основните ни принципи.
	— Подобни съдържателни забележки биха прозвучали прекрасно от безопасното телевизионно студио. Но се опасявам, че в реалния свят те нямат никакъв смисъл. — Габриел направи пауза и после добави: — Нали си спомняш реалния свят, Зоуи?
	— Все още не си ми обяснил какво общо има всичко това с мен.
	— Бихме искали да поставиш началото. Само да подхванеш разговора. След това се оттегляш тихомълком и повече никой няма да те види.
	— Да се надяваме, с глава на раменете — вметна тя полушеговито, полусериозно. — Познавам ли човека?
	Габриел изчака двама влюбени да ги отминат, преди да назове името. Зоуи се спря и повдигна вежда.
	— Сериозно ли говориш?!
	— Сама знаеш отговора на този въпрос, Зоуи.
	— Та тя е една от най-заможните жени в света.
	— Точно така.
	— И освен това никак не обича да говори с репортери.
	— И с пълно основание.
	Зоуи отново закрачи.
	— Спомням си вечерта, преди да убият баща й в Кан — каза тя. — Според съобщенията в пресата била до него, когато са го простреляли. Свидетелите твърдяха, че издъхнал в ръцете й. Било е потресаваща гледка.
	— И аз така съм чувал. — Габриел хвърли поглед през рамо. Ели Лавон ги следваше отблизо с бележник „Молескин“ под дясната мишница. Приличаше на поет, който очаква да го осени вдъхновението. — А ти проучи ли случая?
	— Кан ли? — Очите на Зоуи се присвиха. — Поразрових тук-там.
	— И какво откри?
	— Така и не успях да се добера до нещо, което си заслужаваше да се отпечата. В лондонските финансови кръгове се говореше, че е станал жертва на вътрешна саудитска вражда. Замесен бил някакъв принц, второстепенен член на кралската фамилия, който имал многобройни конфликти с европейските органи на реда и служителите в хотелите. — Тя погледна Габриел. — Предполагам, ще ми доразкажеш онова, което не знам.
	— Действително има още какво да ти кажа, Зоуи. Но има и неща, които не мога да ти разкрия. Заради собствената ти безопасност.
	— Като миналия път ли?
	Той кимна.
	— Точно като миналия път.
	Няколко метра напред на една пейка седеше Киара. Зоуи успя да се овладее и да не я погледне, докато я подминаваха. Двамата повървяха още малко и стигнаха до пергола, обрасла с глицинии, влязоха под нея. Отново заваля и Габриел обясни на Зоуи точно какво очаква от нея.
	— А какво ще стане, ако тя се ядоса и реши да каже на шефовете ми, че сътруднича на израелското разузнаване?
	— Твърде много ще загуби от подобен ход. Освен това кой би повярвал на такова невероятно обвинение? Зоуи Рийд е сред най-уважаваните журналисти в света.
	— Познавам един швейцарски бизнесмен, който не би се съгласил с това.
	— Сега той не представлява интерес за нас.
	Зоуи се умисли, но я сепна иззвъняването на нейния телефон „Блекбъри“. Тя го извади от чантата си и се вгледа в екрана с притеснен поглед. Няколко секунди по-късно в джоба на Габриел завибрира и собственият му телефон. Той прочете съобщението с безизразно лице.
	— Изглежда, все пак записаните разговори не са били толкова безобидни — каза той. — Още ли смяташ, че трябва да се борим с тези зверове посредством прийоми, които не компрометират ценностната ти система? Или би се върнала за кратко в реалния свят, за да ни помогнеш да спасим невинни животи?
	— Няма гаранция, че тя въобще ще приеме обаждането ми.
	— Ще го приеме — каза Габриел. — Няма как да не го приеме.
	Той поиска телефона на Зоуи. Две минути по-късно, след като свали някакъв файл от уебсайт, предлагащ пътувания с намаление до Светите земи, й го върна.
	— Провеждай преговорите с този телефон. Ако искаш да ни кажеш нещо директно, просто го кажи близо до телефона. Ще те слушаме непрекъснато.
	— Както миналия път?
	Габриел кимна.
	— Точно както миналия път.
	Зоуи пусна обратно своето „Блекбъри“ в чантата си и се изправи. Габриел я изгледа, докато се отдалечаваше, следвана от Лавон и Киара. Поседя сам няколко минути, докато изчете първите информационни бюлетини. Изглежда, Рашид и Малик бяха направили поредната си крачка към Америка.
	Пепел, пепел, всички ще станем на пепел.


>>	22.
>>	Мадрид-Париж

	Мадрид отново бе спокоен, но това можеше да се очаква. Бяха изминали седем години от бомбените атентати в метрото, а спомените от онази ужасна сутрин отдавна бяха избледнели. След касапницата Испания бе изтеглила войските си от Ирак и бе подела инициативата, „Алианс на цивилизациите“ с ислямския свят. С този ход, изказваха мнение политическите коментатори, Испания бе успяла да пренасочи мюсюлманския гняв от себе си към Съединените щати, както бе и редно. Изпълнявайки желанията на Ал Кайда, Испания се застраховаше срещу нови атентати. Или поне такова бе всеобщото мнение.
	Бомбата експлодира в 21,12 ч. на кръстовището на две натоварени улици в близост до площад „Пуерта дел Сол“. Тя бе изработена в нает гараж в индустриалната зона южно от града и поставена в микробус „Пежо“. Благодарение на изобретателността на атентаторите взривната вълна бе насочена наляво — към един ресторант, често посещаван от управляващия елит на Испания. Никой в заведението не оживя, за да разкаже какво е видял. Ако все пак имаше някой оцелял, той вероятно щеше да опише как краткотрайната, но мощна вълна е вдигнала във въздуха човешките тела, обгръщайки ги в смъртоносен облак от стъкла, прибори за хранене, керамика и кръв. После как цялата сграда се е сгромолясала, погребвайки мъртвите и умиращите под планина от отломки.
	Щетите бяха по-големи, отколкото терористът бе очаквал. Фасадите на жилищните сгради по цялата пряка бяха разрушени, оставяйки на показ човешки животи, секунди по-рано несмущавани от нищо. Няколко близки магазина и кафенета бяха още по-сериозно пострадали — там също имаше човешки жертви, — а дръвчетата по протежение на улицата бяха напълно обезлистени от ударната вълна или изтръгнати от корен. От микробуса не бяха открити много останки. Само кратерът в улицата обозначаваше мястото, където е бил паркиран преди взрива. През първите двайсет и четири часа испанската полиция работеше по хипотезата, че бомбата е била взривена дистанционно. По-късно обаче криминалистите откриха следи от ДНК на _шахид_ сред руините. Оказа се, че е бил едва двайсетгодишен безработен марокански дърводелец от мадридския квартал Лавапиес. Във видеозаписа на предсмъртното си обръщение той говореше предано за Якуб ал Мансур — халиф от династията на Алмохадите, живял през дванадесети век и известен с кървавите си набези в християнските земи.
	Именно по времето на това ужасяващо събитие Зоуи Рийд от американската новинарска мрежа Си Ен Би Си за първи път набра номера на отдел „Връзки с обществеността“ на „Ей Ей Би Холдингс“ — компания, доскоро базирана в Рияд и Женева, но преместила главния си офис на булевард „Осман“ в девети арондисман* на Париж. Часът бе четири и десет следобед, а времето в Париж, както обикновено, бе облачно. Според протокола в Ей Ей Би, на повикването й не бе отговорено веднага. Основаната през 1979 г. от Абдул Азиз ал Бакари компания ежегодно присъстваше в класацията на „Форбс“ за най-преуспелите и иновативни инвестиционни фирми в света. Известен и сред приятели, и неприятели с прозвището Зизи, основателят й беше деветнайсетият син на известен саудитски търговец, който навремето бил личен банкер и финансов съветник на Ибн Сауд — основателя на кралството и първи негов абсолютен монарх. Ей Ей Би беше голяма и доходоносна компания, която се занимаваше със спедиторски услуги и минна дейност, произвеждаше химикали и лекарства, а освен това притежаваше сериозни дялове в американски и европейски банки. Недвижимото имущество и хотелската база на Ей Ей Би бяха сред най-големите в света. Зизи пътуваше по цялото земно кълбо със своя позлатен „Боинг-747“, притежаваше редица палати — от Рияд и Френската ривиера до Аспен, и кръстосваше моретата с грамадната си колкото боен кораб яхта, „Александра“. Колекцията му от картини на художници, представители на импресионизма и модернизма, се смяташе за една от най-големите, притежавани от частни лица. За кратък период тя включваше „Маргьорит Гаше пред тоалетката си“ от Винсент ван Гог, закупена от галерията за изящни изкуства на Джулиан Ишърууд, намираща се на Мейсънс Ярд 7–8 в квартал Сейнт Джеймс, Лондон. Брокер при продажбата бе млада американка на име Сара Банкрофт, която известно време продължи да работи като основен консултант на Зизи.
	[* Административна единица, съставена от няколко общини. — Б.р.]
	Многобройни слухове се разпространяваха относно неговата личност и най-вече относно произхода на огромното му състояние. Според лъскавите проспекти на Ей Ей Би, компанията бе съградена изцяло със скромното наследство, което Зизи бе получил от своя баща — твърдение, което едно авторитетно американско бизнес списание след щателно проучване бе определило като неправдоподобно. Изключителната ликвидност на Ей Ей Би, посочваше се в списанието, можеше да се обясни с една-единствена причина. Компанията най-вероятно бе използвана като фасада от фамилията Сауд, за да могат тихомълком членовете й да реинвестират своите петродолари по света. Вбесен от материала, Зизи заплаши списанието със съд. Но впоследствие послуша съвета на адвокатите си и се отказа. „Най-доброто отмъщение е да живееш добре — заяви той пред репортер на «Уолстрийт Джърнъл». — А това аз определено го умея.“
	Вероятно бе така, но малцината западняци, които имаха достъп до вътрешния кръг на Зизи, неизменно долавяха у него някакво неспокойствие. Партитата, които организираше, бяха охолни и скъпи, ала Зизи сякаш не успяваше да се отпусне и да им се наслади. Той нито пушеше, нито пиеше алкохол. Гледаше да стои настрана от кучета, а свинско дори не поглеждаше. Молеше се пет пъти на ден. Всяка зима, когато саудитската пустиня разцъфваше заради дъждовете, той се оттегляше в уединен лагер на платото Неджд, за да размишлява и да ловува със своите соколи. Твърдеше, че е пряк наследник на Мохамед Абдул Уахаб — проповедника, живял през осемнайсети век, чиято сурова и пуританска версия на исляма се бе превърнала официално в символ верую за Саудитска Арабия. Строеше джамии по света, от които няколко в Америка и Западна Европа, като същевременно правеше щедри дарения за палестинците. Никоя фирма, която искаше да прави сериозен бизнес с Ей Ей Би, не смееше да изпрати евреин на преговори със Зизи. Според слуховете, той ненавиждаше евреите повече, отколкото мразеше да губи инвестиции.
	Оказа се, че благодеянията на Зизи бяха далеч по-големи, отколкото се знаеше в обществото. Той проявяваше щедрост и към редица благотворителни фондации, свързвани с ислямски екстремисти, включително и към самата Ал Кайда. В крайна сметка Зизи прекрачи тънката, но все пак отчетлива граница, разделяща финансовите благодетели на тероризма от самите терористи. Последва атентат срещу Ватикана, оставил над седемстотин трупа и базиликата „Свети Петър“ в руини.
	С помощта на Сара Банкрофт Габриел успя да установи кой е извършителят на атентата — дезертьор от саудитските разузнавателни служби на име Ахмед бин Шафик — и скоро след това го уби в една хотелска стая в Истанбул. Седмица по-късно на кея „Сен Пиер“ в Кан той отне живота и на самия Зизи. Независимо от верността си към саудитските традиции, Зизи имаше само две съпруги, като и с двете се бе развел. От тях той имаше само едно дете — прелестна дъщеря на име Надия. Тя погреба баща си според обредите на уахабизма в необозначен пустинен гроб, а след това веднага консолидира всичките му авоари и сложи ръка на тях. Премести европейското седалище на Ей Ей Би от скучната Женева в Париж, където самата тя се чувстваше далеч по-комфортно. Някои от по-правоверните служители на компанията отказаха да работят под ръководството на жена — особено пък такава, която не забулваше лицето си и консумираше алкохол, — но повечето останаха. Под умелото ръководство на Надия фирмата започна да навлиза в непознати територии. Тя закупи известна френска модна агенция, италиански производител на луксозни кожени стоки, голям дял от американска инвестиционна банка и немска продуцентска къща. Освен това предприе значителни промени в личните си владения. Разпродаде без много шум многобройните къщи и имения на баща си, също и личния му „Боинг-747“. Надия вече пътуваше с далеч по-скромен самолет и държеше само два имота — изящен палат на авеню „Фош“ в Париж и пищно имение в Рияд, което рядко посещаваше. Макар да нямаше формално бизнес образование, тя се доказа като умел и компетентен мениджър. Общата стойност на всички активи на Ей Ей Би сега бе по-голяма, отколкото в който и да било друг момент в историята на компанията, а Надия ал Бакари, която беше само на трийсет и три години, вече минаваше за една от най-богатите жени на планетата.
	Връзките на Ей Ей Би с медиите, ако въобще имаше такива, попадаха в компетенцията на личната асистентка на Надия — запазена французойка на петдесетина години на име Ивет Дюбоа. Мадам Дюбоа твърде рядко приемаше да разговаря с репортери и особено с такива, които работеха за американски компании. Ала когато небезизвестната Зоуи Рийд я потърси повторно, тя реши, че е редно да върне обаждането. Позволи си да се забави още един ден, а после — напълно съзнателно — я потърси в полунощ нюйоркско време, когато госпожица Рийд най-вероятно щеше да спи. По необясними за мадам Дюбоа причини обаче госпожица Рийд беше будна. Последвалият разговор бе дружелюбен, ала неособено насърчителен. Мадам Дюбоа обясни, че предложението за едночасово интервю в праймтайма е наистина ласкателно, но за жалост, е отвъд рамките на осъществимото. Госпожица Ал Бакари била постоянно в движение и тъкмо сега водела особено важни бизнес преговори. А освен това госпожица Ал Бакари не давала такъв вид интервюта, каквито правела госпожица Рийд.
	— Поне бихте ли й предали молбата ми?
	— Ще я предам — отвърна французойката, — но шансовете да я удовлетвори са незначителни.
	— Но все пак са над нулата, нали? — попита Зоуи обнадеждено.
	— Да не си играем на словесни игрички, госпожице Рийд. Под нивото и на двете ни е.

	* * *

	Последната реплика на мадам Дюбоа предизвика изблик на дълго чакан смях в Тревил — френско имение от осемнайсети век, разположено на север от Париж, в непосредствена близост до селцето Серенкур. Скрито от любопитните погледи зад четириметрова стена, то имаше плувен басейн, два тенис корта, трийсет и два акра поддържани градини и четиринайсет разточително обзаведени спални. Габриел го бе наел от името на германска високотехнологична фирма, която съществуваше единствено във въображението на юристите от Службата. Всяка сметка оттук се изпращаше до Ари Шамрон на булевард „Цар Саул“. При по-нормални обстоятелства Шамрон сигурно щеше да бърчи чело заради тлъстите суми. Сега обаче с най-голямо удоволствие той препращаше сметките към Лангли, откъдето бяха поели ангажимент да покриват всички разноски по операцията.
	През следващите няколко дни Габриел и неговият екип предимно следяха телефона на Зоуи, който сега функционираше като неуморен малък електронен таен агент в джоба й. Благодарение на него те знаеха точните координати на местоположението й. А когато пътуваше знаеха даже скоростта, с която се движеше. Знаеха кога купува сутрешното си кафе в „Старбъкс“, кога е в задръстване някъде из нюйоркските улици и кога се ядосва на продуцентите си (което ставаше често). С проследяване на активността й в интернет те научиха, че възнамерява да започне ремонт на апартамента си в Ъпър Уест Сайд. От електронната й поща разбраха, че има редица ухажори, сред които и някакъв милионер, търгуващ с облигации, който — макар в момента да понасяше тежки загуби — успяваше да отдели време, за да й пише два пъти дневно. Усещаше се, че въпреки всичките успехи, Зоуи не се чувстваше твърде щастлива в Съединените щати. Често им прошепваше кодирани поздрави. Нощем сънят й бе накъсван от кошмари.
	В срещите си с хората тя демонстрираше хладнокръвие и несломима воля. А малцината избрани, които имаха привилегията да проследят как тя съблазнява французойката, имаха възможността да се уверят за пореден път, че Зоуи е най-талантливият самороден таен агент, когото някога бяха срещали. Подходът й съчетаваше обиграни до съвършенство умения и непоколебимо упорство. Зоуи ласкаеше, Зоуи придумваше, а в края на един труден телефонен разговор дори успя да пророни няколко сълзи. Но мадам Дюбоа се оказа повече от достоен съперник. След около седмица тя обяви, че преговорите им са стигнали до задънена улица, ала само два дни по-късно самата тя ги възобнови, неочаквано изпращайки на журналистката подробен въпросник. Зоуи го попълни на перфектен френски и го изпрати обратно още на следващата сутрин, след което мадам Дюбоа запази радиомълчание. В Тревил екипът на Габриел изпадна в нехарактерно отчаяние, когато няколко безценни дни преминаха един след друг, без телефонът да иззвъни. Единствено Зоуи остана оптимист. В кариерата си тя бе участвала многократно в подобни игри на съблазняване и знаеше, че кукичката е пусната, където трябва. „Имай търпение, скъпи — каза тя на Габриел късно една вечер, докато нейното «Блекбъри» се зареждаше на нощната масичка. — Въпрос на време е да капитулира.“
	Предсказанието на Зоуи беше вярно, макар че французойката щеше да изчака още двайсет и четири часа, преди най-сетне да оповести условията на капитулацията си. Направи го под формата на неохотна покана. Обясни, че поради неочаквана отмяна на друга среща госпожица Ал Бакари щяла да бъде свободна за обяд след два дни. Все още ли госпожица Рийд би желала да дойде до Париж предвид краткия срок? Ненадминат професионалист, Зоуи изчака деветдесет минути, преди да върне обаждането и да приеме поканата.
	— Да изясним нещо още отсега — каза мадам Дюбоа. — Това няма да е интервю. Обядът ще премине, без да записвате разговора. Ако госпожица Ал Бакари прецени, че се чувства удобно във ваше присъствие, тя сама ще премине към следващата стъпка.
	— Къде ще се срещнем?
	— Както сигурно се досещате, за госпожица Ал Бакари е доста трудно да провежда работни срещи в ресторанти. Затова си позволихме да наемем апартамент „Луи XV“ в хотел „Крийон“. Тя ще ви очаква там в тринайсет и трийсет. Госпожица Ал Бакари настоява да поеме сметката. Това е едно от личните й правила.
	— Има ли тя и други правила, за които е добре да знам?
	— Госпожица Ал Бакари е особено чувствителна по отношение на кончината на баща си — отвърна мадам Дюбоа. — Освен това аз лично не бих повдигала темите „ислям“ или „тероризъм“. За нея те са особено отегчителни. _À tout à l’heure_*, госпожице Рийд.
	[* До скоро (фр.). — Б.пр.]


>>	23.
>>	Париж

	След края на операцията екипът на Габриел щеше да си спомня този период от подготовката като един от най-неприятните в кариерата им. Причината бе в Габриел, чиято раздразнителност помрачаваше атмосферата навсякъде в Тревил. Той се заяждаше за разположението на наблюдателните постове, критикуваше резервните планове и веднъж дори предложи да се преместят на друго място. При други обстоятелства никой от екипа нямаше да се колебае да му отвърне подобаващо, но сега всички усещаха, че нещо във връзка с тази операция бе изострило нервите на Габриел. Дина допусна, че го терзаеха ужасяващите спомени за атентата в Ковънт Гардън Маркет и съжаленията за изстрела, който не бе успял да направи, но това бе отхвърлено от Ели Лавон. Не спомените от Лондон тормозеха техния ръководител, предположи Лавон, а по-скоро онези от Кан. Там Габриел бе изневерил на едно свое лично правило, убивайки Зизи пред очите на дъщеря му. Като поръчител на множество масови убийства, Зизи ал Бакари несъмнено заслужаваше да умре. Ала нямаше нужда единствената му дъщеря — Надия, да става свидетел на смъртта му.
	Само Зоуи Рийд оставаше незасегната от нервните изблици на Габриел. Тя изкара един последен спокоен ден в Ню Йорк, а след това, в пет и трийсет следобед, отлетя за Париж с полет 17 на „Ер Франс“. Като опитен пътник, тя носеше само малка чанта с най-необходимото за денонощие и куфарче, в което държеше преносимия си компютър и един пакет с журналистически проучвания, сред които папка със свръхсекретни материали и подробни указания за стратегията, към която щеше да се придържа по време на предстоящия обяд. Последните й бяха връчени веднага след като самолетът излетя от нейния съсед по място — агент от нюйоркския клон на Службата. Непосредствено преди кацане той отново си ги прибра.
	Тъй като все още притежаваше британски паспорт, Зоуи премина през митническите пунктове по експресната линия за граждани на ЕС, а след това си нае кола и се отправи към градския център. Наближаваше девет часът, когато пристигна пред „Крийон“. След като се настани в хотелската стая, тя се преоблече в анцуг и излезе да потича в градината Тюйлери. Към единайсет и половина отиде във фризьорския салон до хотела, за да измият и изсушат косата й, а после се върна в стаята си и се подготви за обяда. Излезе от по-рано и когато внушителният старинен часовник в изисканото фоайе удари тринайсет и петнайсет, тя чакаше със сключени ръце, за да прикрие притеснението си.
	По това време в „Крийон“ беше спокойно — бе настанало ежегодното примирие във вечната битка между летния сезон и пренаселените със знаменитости зимни празници. Главният портиер — мосю Дидие, стоеше на своето място. Поставил на върха на царствения си нос очила с позлатена полурамка, той изглеждаше последният човек на земята, когото човек би попитал за напътствие. Дневният управител — немецът хер Шмит, стоеше на няколко метра встрани край рецепцията, притиснал телефон до ухото си, докато координаторката на събития Изабел се суетеше около орхидеите в преддверието. Старанието й оставаше незабелязано от отегчения арабски бизнесмен, седнал до асансьорите, и от двамата влюбени, сближили глави над две чаши капучино в прохладната сянка на вътрешния двор. Бизнесменът всъщност беше служител на многолюдния охранителен отдел на Ей Ей Би. А влюбените бяха Яков и Киара. Служителите в хотела смятаха, че са приятна двойка от Монреал, решили импулсивно да вземат самолет до Париж, за да утешат близък приятел, който преживява тежък развод.
	Когато часовникът удари един и половина, Изабел се приближи до вратата и огледа с очакване навън. Беше муден парижки следобед. Зоуи хвърли поглед към двора и видя Яков да потропва с кибритена кутийка по масата. Това беше уговореният сигнал, че цялата автоколона — два мерцедеса S-класа с охранители и майбахът на Нейно височество — е напуснала сградата на Ей Ей Би на булевард „Осман“ и вече пътува към срещата. Всъщност автомобилите едва кретаха с мудния трафик по тясната уличка „Мироменил“. Щом излязоха от задръстването, стигнаха за не повече от пет минути до главния вход на „Крийон“, където ги очакваше Изабел, заобиколена от представителната половина на хотелския персонал. Работещият под прикритие за Ей Ей Би охранител вече не изглеждаше отегчен. Той бе застанал на крачка зад Зоуи, без да се опитва да прикрие факта, че носи оръжие.
	Отпред шестте врати на току-що спрелите автомобили се отвориха едновременно и от тях слязоха шестима мъже, всичките членове на елитната саудитска Национална гвардия. Един от тях бе познат на Габриел и екипа му. Рафик ал Камал, широкоплещестият бивш началник на личната охрана на Зизи ал Бакари, сега работеше за неговата дъщеря. Именно Ал Камал бе направил предварителния оглед на хотела по-рано същата сутрин. Сега крачеше раболепно на крачка след Надия, която слезе грациозно от задната врата на своя майбах и влезе във фоайето, където я очакваше Зоуи със застинала на лицето усмивка и заплашващо да изскочи от гърдите й сърце.
	Някъде в хранилищата за архиви на булевард „Цар Саул“ се съхраняваха множество снимки на Надия като по-млада — или както обичаше да се изразява Ели Лавон, „на Надия отпреди падението“. По време на полета си от Ню Йорк до Париж Зоуи бе получила достъп до някои доста красноречиви за развитието й фотографии. Те показваха капризна девойка малко над двайсет години — мрачно красива, разглезена и надменна, — която пушеше цигари и пиеше алкохол зад гърба на баща си, нарушаваше ученията на Мохамед, като излагаше на показ плътта си на някои от най-известните плажове в света. Смъртта на баща й бе затвърдила това поведение на Надия и бе просветлила лицето й, но без да намали хубостта й. Тя носеше снежнобяла рокля, а тъмните й коси се спускаха по раменете и плещите й подобно на сатенена пелерина. Носът й бе дълъг и прав. Очите й бяха големи и почти черни. Наниз от перли красеше карамелената й шия. Дебела златна гривна проблясваше на тънката й китка. Парфюмът й ухаеше на опияняваща смесица от жасмин, лавандула и слънце. Ръката, която подаде на Зоуи за поздрав, беше хладна като мрамор.
	— Удоволствие е най-накрая да се запозная с вас — каза Надия с акцент, който издаваше единствено богаташки произход. — Слушала съм много за вашата работа.
	Тя се усмихна за първи път — усмивката й бе предпазлива, не достигна до очите й. Зоуи се почувства донякъде клаустрофобично сред всичките телохранители, но Надия продължи разговора, сякаш не обръщаше внимание на присъствието им.
	— Извинете, че ви накарах да дойдете чак до Париж за толкова кратко време.
	— Няма защо да ви извинявам, госпожице Ал Бакари.
	— Надия — поправи я тя, този път с непресторена усмивка. — Настоявам да ме наричате Надия.
	Ал Камал, изглежда, нямаше търпение всички да се преместят от фоайето, също като мадам Дюбоа, която почти незабележимо пренасяше тежестта си от пети на пръсти и обратно. Зоуи усети как някой леко я хвана за лакътя и я побутна към асансьорите. Двете с Надия пристъпиха в претъпканата кабина, а на охранителите се наложи лекичко да позавъртят Зоуи за раменете, за да може да се затвори вратата. Миризмата на жасмин и лавандула в това тясно пространство имаше лек халюциногенен ефект. В дъха на Надия се долавяше лека следа от последната изпушена цигара.
	— Често ли пътувате до Париж, Зоуи?
	— Не колкото преди — отговори тя.
	— Досега отсядали ли сте в „Крийон“?
	— Всъщност сега ще ми е за първи път.
	— Настоявам да ми позволите да платя стаята ви.
	— Опасявам се, че не е възможно — отвърна Зоуи с мила усмивка.
	— Това е най-малкото, което мога да сторя.
	— Но би било и неетично.
	— Защо?
	— Може да се създаде впечатление, че приемам скъп подарък, за да ви представя в благоприятна светлина в материала си. Политиката на фирмата ми го забранява. Това правило спазват повечето медии… или поне онези, които държат на почтеността.
	— Не си давах сметка, че съществува подобно нещо.
	— Като почтена медия ли? — Зоуи се усмихна съзаклятнически. — Всъщност са най-много една-две.
	— И вашата е от тях?
	— Да, нашата е от тях — потвърди Зоуи. — Впрочем бих се чувствала далеч по-спокойно, ако вие ми позволите да платя обяда.
	— Не бъдете глупава. Освен това — добави Надия, — аз съм убедена, че прочутата Зоуи Рийд никога не би изневерила на почтеността заради един хубав обяд в парижки хотел.
	Останалата част от пътуването в асансьора премина в мълчание. Когато вратите най-сетне се отвориха, Ал Камал излезе пръв да огледа вестибюла и едва тогава бързо поведе Зоуи и Надия към апартамент „Луи XV“. Мебелите във всекидневната бяха пренаредени, за да се създаде усещане за уют и уединение. Пред високите прозорци, гледащи към площад „Конкорд“, бе поставена кръгла маса с прибори за двама. Надия огледа одобрително стаята и духна свещта, горяща сред кристала и среброто на масата. След това с движение на тъмните си очи прикани Зоуи да седне.
	Последва разгръщане на салфетки, отваряне и затваряне на врати, скрита размяна на погледи и приглушени инструкции на френски и арабски. Накрая, по настояване на Надия, телохранителите се оттеглиха в коридора заедно с мадам Дюбоа, която бе видимо притеснена от мисълта, че оставя работодателката си в компанията на известната репортерка. Сомелиерът сипа няколко капки „Монтраше“ в чашата на Надия. Тя одобри виното, а после погледна оставеното на масата „Блекбъри“ на Зоуи, сякаш бе неканен гост.
	— Бихте ли го изключили? — помоли тя, стараейки се думите й да не прозвучат остро. — В днешно време човек трябва да е предпазлив, що се отнася до електронните устройства. Никога не се знае кой би могъл да подслушва.
	— Напълно ви разбирам — съгласи се Зоуи.
	Надия остави чашата си на масата и каза:
	— Убедена съм.

	* * *

	Ако не беше добре скритият миниатюрен предавател в хотелския апартамент, последните й думи — едновременно невинни и злокобни — сигурно щяха да са последните чути от средния на ръст мъж, крачещ из помещенията на едно _шато_ северно от Париж. С натискане на няколко клавиша на неговия преносим компютър той възстанови аудиосигнала след краткото прекъсване. В двора на „Крийон“ влюбената двойка от Монреал бе вече заменена от две жени в средата на трийсетте. Едната имаше кафеникава коса и широк ханш. Другата беше тъмнокоса и ходеше с леко накуцване. Тя се преструваше, че чете лъскаво парижко модно списание. Това, изглежда, й помагаше донякъде да заглуши часовника, който неумолимо тиктакаше в съзнанието й.


>>	24.
>>	Париж

	Понякога вербуването е като съблазняване, друг път е на границата на изнудването, но има и случаи, когато прилича на балет. Дори и Ари Шамрон обаче, който повече от всички други бе обитавал света на тайните служби, впоследствие щеше да признае, че никога не е бил свидетел на нещо, което дори малко да наподобява вербуването на Надия ал Бакари. След като изслуша „встъпителната част“ по засекретен канал от кабинета си на булевард „Цар Саул“, той я определи като един от най-големите шедьоври на полевата дейност. Това бе особено високо признание предвид факта, че самата вербуваща беше представител на професия, към която Шамрон изпитваше единствено презрение.
	Габриел бе инструктирал Зоуи да напредва с бавни стъпки и тя правеше точно това. През първия час на разговора, докато сервитьори влизаха и излизаха безмълвно от хотелския апартамент, Зоуи задаваше на Надия внимателно подбрани въпроси за множеството промени, които тя бе въвела в инвестиционния профил на Ей Ей Би, както и за трудностите пред компанията, които се дължаха на нескончаемата глобална рецесия. За огромна изненада на Габриел, саможивата саудитска наследница се оказа интересен и прям събеседник, и то доста мъдър за своите трийсет и три години. Не се долавяше и помен от напрежение, докато в един момент Зоуи непринудено попита Надия колко често пътува до Саудитска Арабия. Въпросът предизвика първото за тази среща неловко мълчание. Реакцията на Надия бе точно според очакванията на Габриел. Тя изгледа Зоуи с бездънните си тъмни очи, а след това отговори с въпрос:
	— А вие самата били ли сте в Саудитска Арабия?
	— Веднъж — отвърна Зоуи.
	— По работа ли?
	— Има ли друга причина един западняк да ходи до Саудитска Арабия?
	— Едва ли. — Изражението на Надия омекна. — Къде по-точно ходихте?
	— Изкарах два дни в Рияд. После отидох до пустинята Руб ел Хали, за да разгледам новия проект на саудитската компания „Арамко“ за добив на нефт в Шайба. Беше наистина впечатляващо.
	— Всъщност в материалите си вие го описахте като „технологично чудо, което ще гарантира господството на Саудитска Арабия на световния нефтен пазар за поне още едно поколение“. — Надия се усмихна за миг. — Наистина ли смятахте, че ще склоня да разговарям с вас, без преди това да съм се запознала с работата ви? В края на краищата вие имате сериозна репутация.
	— На какъв човек?
	— Безскрупулен — отвърна Надия без никакво колебание. — Говори се, че имате пуритански възгледи. Че обичате да съсипвате фирми и началници, които прекрачат границата на закона.
	— Вече не се занимавам с това. Сега съм телевизионер. И не правя журналистическо разследване. Просто разговаряме.
	— Не ви ли липсва работата като _истински_ журналист?
	— Искате да кажете, журналист за печатно издание.
	— Точно така.
	— Понякога — призна Зоуи. — Но после правя справка за банковата си сметка и ме обземат далеч по-приятни емоции.
	— Затова ли сте напуснали Лондон? Заради парите?
	— Имах и други съображения.
	— Какви?
	— За каквито рядко споделям в професионална обстановка.
	— В такъв случай вероятно става дума за мъж — каза Надия с помирителен тон.
	— Доста сте проницателна.
	— Така е. — Надия протегна ръка към чашата с вино, но се спря. — Не пътувам често до Саудитска Арабия — неочаквано каза тя. — Веднъж на три или четири месеца, не повече. А когато отида там, не се задържам дълго.
	— Защо?
	— Поради причини, за които навярно се досещате. — Надия сякаш подбираше следващите си думи с особено внимание. — Законите и обичаите на исляма и на Саудитска Арабия са много стари и изключително важни за нашето общество. А аз открих тайната как да се оправям в тази система по такъв начин, че да ръководя бизнеса си с минимални притеснения.
	— А останалите ваши сънароднички?
	— Какво за тях?
	— Повечето нямат вашия късмет. Жените в Саудитска Арабия се считат за собственост на мъжете, не за личности. Повечето от тях прекарват целия си живот зад заключени врати. Не им се разрешава да карат кола. Не могат да излизат на публично място, без да са придружени от мъж и без предварително да са се скрили целите в _абая_ и _никаб_. Не им се позволява да пътуват — дори из страната, без най-напред да са получили съгласието на баща си или по-големия си брат. Биват убивани, когато „донесат срам за семейството си“ или демонстрират „неислямско поведение“, а прелюбодейството се наказва с пребиване с камъни. В люлката на исляма жените не могат дори да пристъпят в джамия, с изключение на тези в Мека и Медина. Което е странно, понеже самият пророк Мохамед е бил нещо като феминист. „Отнасяйте се добре с жените си и бъдете обичливи към тях — казал е Пророкът, — понеже те са ваши другари в живота и предани помощници.“
	Надия оправи някаква невидима гънка на покривката.
	— Възхищавам се на прямотата ви, Зоуи. В опитите да си осигурят важно интервю, повечето журналисти биха прибягнали до изтъркани фрази и ласкателства.
	— Мога и това, ако предпочитате.
	— Предпочитам искреността. Тя определено ни липсва в Саудитска Арабия. Нещо повече, ние я избягваме на всяка цена. — Надия извърна поглед към прозорците. Навън се бе стъмнило достатъчно, за да види призрачното си отражение в стъклото. — Не съм си давала сметка, че проявявате такъв интерес към положението на жените мюсюлманки — меко каза тя. — В досегашните ви материали няма признаци за това.
	— Колко от тях сте прочели?
	— Всичките — каза Надия. — Имаше много истории за корумпирани бизнесмени, но нито една за участта на жените мюсюлманки.
	— Интересувам се от правата на _всички_ жени, независимо от тяхната вяра. — Зоуи направи пауза и после добави провокативно: — Бих допуснала, че човек с вашето положение също би проявявал подобен интерес.
	— Защо бихте го допуснали?
	— Защото имате властта и влиянието да бъдете важен пример.
	— Аз ръководя голяма компания, Зоуи. Нямам нито време, нито желание да се включвам в политиката.
	— А вие нямате ли своя?
	— Своя какво?
	— Политика.
	— Аз съм гражданка на Саудитска Арабия — отвърна Надия. — Ние имаме крал, не политика. Освен това в Близкия изток политиката може да бъде нещо много опасно.
	— Вашият баща заради политика ли беше убит? — предпазливо запита Зоуи.
	Надия се обърна отново към нея и я изгледа продължително.
	— Не знам защо убиха баща ми. Едва ли изобщо някой знае. С изключение на убийците му, разбира се.
	Настъпи тягостно мълчание. След секунди то бе нарушено от отварянето на врата. Влязоха двама сервитьори, носещи подноси с кафе и сладки. След тях влязоха шефът на охраната Рафик ал Камал и мадам Дюбоа, която почука с върха на пръста си по ръчния си часовник „Картие“, за да им подскаже, че срещата е продължила достатъчно дълго. Зоуи се опасяваше, че Надия може наистина да прекрати срещата. Вместо това обаче тя с властен жест нареди на всички да напуснат стаята. Позволи на единия сервитьор да остави кафето. Пиеше го черно, със значително количество захар.
	— Такива въпроси ли планирате да ми задавате и пред камерата? За правата на жените в Саудитска Арабия? За кончината на баща ми?
	— Ние не разкриваме въпросите си преди самото интервю.
	— Хайде, Зоуи. И двете знаем как стават тези неща.
	Зоуи се замисли.
	— Ако не ви задам въпрос за баща ви, вероятно ще ме обвинят в професионална небрежност. Тъкмо това ви прави толкова желан събеседник.
	— По-скоро ме прави жена без баща. — Надия извади пакет „Вирджиния Слимс“ от дамската си чантичка и запали цигара със семпла позлатена запалка.
	— Били сте там онази вечер, в Кан?
	— Там бях — промълви Надия. — Както се наслаждавахме на прекрасната вечеря в любимия ни ресторант, в един миг вече държах в скута си главата на баща ми, който издъхваше на улицата.
	— Видяхте ли извършителите?
	— Бяха двама — кимна тя. — С мотори. Действаха много бързо, много умело. Първоначално ги помислих за френски младежи, които просто се забавляват през топлата лятна вечер. После видях оръжията им. Очевидно бяха професионалисти. — Всмукна от цигарата си и издуха тънка струя дим към тавана. — След това всичко ми е като в мъгла.
	— Свидетели са ви чули да крещите, че ще отмъстите.
	— Опасявам се, че възмездието е дълбоко присъщо за бедуините — тъжно каза Надия. — То е в кръвта ми.
	— Изпитвали сте възхищение към баща си.
	— Така е.
	— Бил е колекционер на изобразително изкуство.
	— И то доста запален.
	— Разбирам, че донякъде споделяте неговата страст.
	— Моята колекция от картини е тема от лично естество — рече Надия и се пресегна за кафето си.
	— Не е толкова лично, колкото се надявате.
	Надия вдигна поглед, но не каза нищо.
	— Според моите източници сте спечелили важна придобивка миналия месец. Те твърдят, че именно вие сте заплатили рекордната сума за картината на Ротко на търга в „Кристис“ в Ню Йорк.
	— Източниците ви се лъжат, Зоуи.
	— Моите източници _никога_ не се лъжат. Освен това ми казват и други неща за вас. Изглежда, не сте толкова безразлична към участта на жените в ислямския свят, колкото се представяте. Без много шум дарявате милиони долари в полза на борбата с насилието срещу жени и още милиони за насърчаване на женското предприемачество, което по ваше мнение ще помогне на мюсюлманките да придобият влияние, както никога досега. И благотворителната ви дейност не се изчерпва с това. Дочувам също, че използвате състоянието си, за да подпомагате свободата и независимостта на медиите в Арабския свят. Освен това полагате усилия, за да ограничите разпространението на уахабистката идеология, дарявайки щедри суми на организации, които проповядват доста по-толерантна версия на исляма. — Зоуи направи пауза. — Вашите дела обрисуват портрета на една смела жена, която съвсем сама се опитва да промени облика на днешния Близък изток.
	Надия се усмихна презрително.
	— Интригуващ разказ — каза след малко. — Жалко, че в него няма и зрънце истина.
	— Жалко наистина — отвърна Зоуи. — Защото има хора, които биха искали да ви помогнат.
	— Какви хора?
	— Хора, които ценят дискретността.
	— В Близкия изток подобни хора са или шпиони, или терористи.
	— Уверявам ви, че не са терористи.
	— Следователно са шпиони.
	— Не съм уведомена за принадлежността им.
	Надия я погледна скептично. Зоуи й подаде картичка. На нея нямаше име, а само номерът на нейното „Блекбъри“.
	— Това е личният ми номер. Много е важно да действате предпазливо. Както сигурно знаете, около вас има хора, които не споделят намерението ви да подобрявате живота в ислямския свят. Сред тях са и собствените ви телохранители.
	— Какъв е вашият интерес във всичко това, Зоуи?
	— Нямам друг интерес, освен да проведа интервю с жена, която буди искрено възхищение у мен.
	Надия се поколеба. После пое картичката и я пусна в дамската си чанта. В същия миг вратата на хотелската стая се отвори и мадам Дюбоа влезе, придружена от Рафик ал Камал. Тя отново почука по ръчния си часовник. Този път Надия се изправи. С внезапно изписала се по лицето умора, тя протегна длан към Зоуи.
	— Още не съм сигурна, че съм готова да повдигна воала — каза тя. — Но бих искала малко време, за да обмисля предложението ви. Ще ви бъде ли възможно да останете в Париж още няколко дни?
	— Ужасно мъчение ще е — шеговито каза Зоуи, — но ще се справя някак.
	Надия пусна дланта й и последва шефа на охраната си към коридора. Зоуи остана още минута в апартамента и после се отправи към собствената си стая три етажа по-надолу. Там включи своето „Блекбъри“, набра продуцента си в Ню Йорк и го уведоми, че ще се наложи да остане още малко в Париж, за да довърши преговорите. После остави телефона на нощната масичка. Дрехите й ухаеха на жасмин и лавандула, аромата на Надия. Припомни си секундите преди раздялата. Дланта на Надия бе странно хладна. Като ръката на страха, помисли си Зоуи. Като ръката на смъртта.


>>	25.
>>	Серенкур, Франция

	Обаждането на Зоуи в Ню Йорк отекна из огромните помещения на Тревил като същински фанфари. Габриел мигновено изпрати шифровано съобщение до Ейдриън Картър и по този начин превърна „Ей Ей Би Холдингс“ и неговата собственичка Надия ал Бакари в обект за наблюдение от страна на американската Агенция за национална сигурност. Картър вече знаеше името на заможната мюсюлманка с безупречни джихадски акредитиви, чрез която Габриел възнамеряваше да финансира мрежата на Рашид. От този момент нататък, освен него, поне половин дузина други членове на хипертрофиралата американска разузнавателна общност също щяха да разполагат с тази информация. Габриел знаеше, че няма как да избегне този риск. Възможностите на израелското електронно разузнаване бяха впечатляващи, но все пак бледнееха пред тези на американската Агенция за национална сигурност. Никой не можеше да съперничи на способността на Съединените щати да се възползват максимално от постиженията в дигиталната сфера. Онова, което убягваше на американците, бе човешкият фактор — способността да се вербуват шпиони, които да проникват в обкръженията на враговете. Тъкмо по тази причина те се бяха обърнали към Службата.
	По искане на Габриел, Картър положи значително старание, за да скрие името на Надия от държавните служители във Вашингтон. Независимо от потенциалните последици за американо-саудитските взаимоотношения, той не го спомена нито пред президента, нито пред Джеймс Маккена на седмичната среща в Белия дом за обсъждане на въпроси, касаещи контратероризма. Освен това се погрижи да скрие и идентичността на членовете на групата, която щеше да анализира събраната от Агенцията за национална сигурност разузнавателна информация. Тази информация стигаше най-напред до Картър в Лангли, а после биваше препращана към оперативния център на ЦРУ в Париж. Заместник-шефът на Центъра — човек, който дължеше кариерата си на Картър — сам доставяше информацията до внушителното имение в Серенкур, където я приемаше Сара Банкрофт. От особен интерес за Габриел и екипа му бяха телефонът и електронната поща на Рафик ал Камал, началника на охраната на Надия. Независимо от многобройните обаждания до саудитските разузнавателни служби и Вътрешното министерство, Ал Камал нито веднъж не спомена името на Зоуи Рийд. Съвсем различно обаче постъпи мадам Дюбоа, която прекара следващите седемдесет и два часа в непрекъснати разговори с Лондон, опитвайки се да научи някаква мръсотия или клюка от професионалното минало на Зоуи. Габриел възприе това като насърчителен признак. Очевидно, от гледна точка на Ей Ей Би, разследващата журналистка от Си Ен Би Си представляваше проблем за връзките с обществеността, а не заплаха за сигурността.
	Зоуи остана в блажено неведение относно интригите, които се заплитаха около нея. Следвайки стриктно изготвения от Габриел сценарий, тя се въздържаше от всякакви контакти с Ей Ей Би. За да уплътни свободните часове, тя обикаляше музеите и се отдаваше на дълги разходки покрай Сена, което пък осигури възможност на Ели Лавон и останалите полеви агенти да установят, че никой не я следи и подслушва. Когато изминаха още два дни без никаква вест от Надия, продуцентът на Зоуи в Ню Йорк започна да проявява нетърпение. „Искам те обратно в Щатите най-късно в понеделник — нареди й той по телефона. — Със или без ексклузивно интервю. Нещата опират до пари. Надия ги има с барели. А ние си броим пенитата.“
	Обаждането помрачи настроението в обезопасената къща в Серенкур. Същия ефект оказа и речта, изнесена от френския президент през този следобед пред извънредната сесия на Националното учредително събрание. „Въпросът не е дали Франция ще бъде нападната отново от терористи — предупреди президентът, — а кога и къде ще бъде нападната. Горчивата истина е, че още човешки животи ще бъдат погубени в пламъците на екстремизма. За съжаление, това означава да бъдеш гражданин на Европа през двайсет и първи век.“
	Минути след края на изказването пристигна съобщение от отдел „Операции“ на булевард „Цар Саул“. То се състоеше само от четири печатни знака — две букви, последвани от две цифри. Но значението му беше недвусмислено. Бог очакваше Габриел в безопасния апартамент в Монмартър, за да разговаря с него насаме.


>>	26.
>>	Монмартър, Париж

	Сградата се намираше на улица „Лепик“, недалеч от гробището. Беше сива, седеметажна, с железни перила и мансарди. Самотно безлистно дърво растеше във вътрешния двор, а от чистото фоайе се издигаше спираловидно стълбище с изтъркана пътека, която заглушаваше стъпките на Габриел, докато той се изкачваше бързо към третия етаж. Вратата на апартамент 3А беше притворена. В трапезарията седеше възрастен мъж с изгладени жълтеникавокафяви панталони, бяла памучна риза и кожено пилотско яке, скъсано на дясното рамо. Седеше на ръба на тапицирано с брокат кресло, краката му бяха леко изпънати напред, а големите му ръце бяха подпрени на дръжката на бастун от маслиново дърво. Изглеждаше като пътник на перон, който се е примирил, че ще чака дълго влака си. Между пожълтелите му пръсти догаряше цигара без филтър. Дим с остра миризма се кълбеше над главата му като буреносен облак.
	— Добре изглеждаш — каза Ари Шамрон. — Очевидно връщането към полевата работа ти се отразява благотворно.
	— Не така планирах да прекарам тази зима.
	— Тогава може би не трябваше да тръгваш след самоубиеца атентатор към Ковънт Гардън Маркет.
	Шамрон се усмихна тъжно и смачка угарката си в пепелника на масичката за кафе. Шест други фаса бяха подредени там в стройна редичка — като патрони, които предстоеше да бъдат заредени в пистолет. Той подреди до тях седмия и се вгледа умислено в Габриел през облака дим.
	— Хубаво е да те видя, синко. Мислех, че срещата ни в Корнуол миналото лято ще бъде последната.
	— А аз се надявах да е последната.
	— Не можеш ли _поне да се престориш_, че уважаваш онова, което изпитвам?
	— Не.
	Шамрон запали нова цигара със старата си запалка „Зипо“ и нарочно издуха струя дим към Габриел.
	— Колко красноречиво — отбеляза Габриел.
	— Думите понякога ми убягват. За щастие неприятелите ми винаги са на разположение. За пореден път те успяха да те върнат на булевард „Цар Саул“, където ти е мястото.
	— Това ще е само временно.
	— Ах, да — съгласи се Шамрон бързо. — Разбира се, нашето споразумение е само временно.
	Габриел отиде до френския прозорец, гледащ към улица „Лепик“, и отвори вратата. Струя хладен въздух нахлу в помещението ведно с шума на вечерния трафик.
	— Налага ли се? — запита Шамрон начумерено. — Лекарят ми каза да избягвам да стоя на течение.
	— А моят каза да избягвам пасивното пушене. Благодарение на теб дробовете ми са като на човек, изпушващ по четиридесет цигари дневно.
	— Някой ден ще трябва да престанеш да ме виниш за всяко нещо, което не върви в живота ти.
	— Защо?
	— Защото е контрапродуктивно.
	— Но пък е и истина.
	— По мое мнение истината е най-добре да се избягва. Тя неизменно води до ненужни усложнения.
	Габриел затвори вратата, заглушавайки шума от трафика, и попита Шамрон защо е дошъл в Париж.
	— Узи сметна, че ще ти е нужна малко помощ на място.
	— Защо не ме е предупредил, че идваш?
	— Сигурно е забравил.
	— Той всъщност знае ли, че си тук?
	— Не.
	Габриел не успя да се въздържи и се усмихна.
	— Да пробваме отново, Ари. Защо си в Париж?
	— Притеснявах се.
	— За операцията ли?
	— За теб — каза Шамрон. — Това значи да си баща. Човек се тревожи за децата си до сетния си дъх.
	— Боя се, че за бащинството не мога да кажа нищо.
	— Прости ми, синко — каза Шамрон след минута. — Не трябваше да говоря така. В края на краищата аз също нося вина.
	Той се изправи с усилие и помагайки си с бастуна, отиде до кухнята. По плота бяха пръснати частите на разглобена преса за кафе, имаше също празен чайник и отворен пакет „Карт Ноар“. Шамрон направи опит да запали газовата печка, но бързо вдигна ръце в знак, че се предава. Габриел го побутна с лакът към масичката за кафе и внимателно приближи отворения пакет с кафе към носа си. Миришеше на прах.
	— Ако не се лъжа — каза Шамрон, отпускайки се на стола, — от това кафе пихме последния път, когато бяхме тук.
	— В съседния блок има магазинче. Ще издържиш ли още малко сам, докато се върна?
	С пренебрежителен жест на дланта Шамрон показа, че и това кафе е добро. Габриел напълни чайника с вода и го постави на печката.
	— Все още има нещо, което не проумявам — подхвана Шамрон, наблюдавайки го внимателно.
	— Всъщност не е никак сложно, Ари. Първо сипваш кафето, после добавяш водата и след това натискаш буталото.
	— Имах предвид Ковънт Гардън Маркет. Защо си го последвал? Защо просто не предупреди Греъм Сиймор и не се върна в къщата си край морето?
	Габриел не отговори.
	— Ще ми позволиш ли да предположа?
	— Ако настояваш.
	— Тръгнал си след него, понеже си наясно, че британците нямат нито смелостта, нито решителността да го спрат сами. Европейските ни приятели са изпаднали в същинска екзистенциална криза. И съм убеден, че това е една от причините толкова да ни ненавиждат. Ние имаме цел. Вярваме, че каузата ни е справедлива. Те вече не вярват в нищо, освен в трийсет и пет часовата си работна седмица, в глобалното затопляне и в шестседмичния годишен отпуск, прекаран някъде на юг. Онова, което не мога да проумея, е защо ти реши да живееш сред тях.
	— Защото е имало време, когато са вярвали в Бог и вярата ги е вдъхновявала да рисуват като ангели.
	— Прав си — каза Шамрон. — Но в Бог днес вярват почти само джихадистите. За съжаление, тяхната вяра се корени в уахабистката нетърпимост и се подхранва със саудитски пари. След атентатите от 11 септември саудитците обещаха да сложат край на пропагандата, която създаде Бин Ладен и Ал Кайда. Сега обаче, само десет години по-късно, саудитски пари отново започнаха да подклаждат омразата, а американците не отронват и думичка по въпроса.
	— Внушили са си, че саудитците са ключов партньор в борбата срещу тероризма.
	— Каква заблуда! — каза Шамрон. — Но вината не е само тяхна. Не само петрол тече от Саудитска Арабия към Запада, а и немалко секретна информация. Саудитското разузнаване непрекъснато изпраща на ЦРУ и европейските разузнавателни служби данни за потенциални заговори и подозрителни личности. Някои от тях наистина са ни от полза, но по-голямата част са напълно безполезни.
	— Да не би да _намекваш_ — започна със саркастичен тон Габриел, — че саудитските разузнавателни служби играят старата двойна игра: борят се срещу джихадистите, но в същото време тайно ги подкрепят?
	— Тъкмо това намеквам. А американците в момента са в толкова незавидно икономическо положение, че ръцете им са вързани да предприемат каквото и да било.
	Чайникът започна да съска. Габриел напълни пресата с вряла вода и постоя над нея в очакване кафето да стане по-силно.
	Погледна Шамрон. Мрачното му изражение недвусмислено показваше, че все още мисли за американците.
	— Всяка американска администрация си има свои модни фрази. Сегашната обича да говори за _справедливост_. Непрестанно ни напомнят за _справедливостта_, която са инвестирали из целия Близък изток. Справедливост в Ирак, справедливост в Афганистан и справедливост в определянето на цените на петрола. Понастоящем не можем да разчитаме на кой знае колко средства от тях. Но ако успееш да неутрализираш мрежата на Рашид…
	— Те ще проявят справедливост и спрямо нашата банкова сметка.
	Шамрон кимна мрачно.
	— Но това не означава, че трябва да се държим като клон на ЦРУ. Нещо повече, министър-председателят подчерта, че е необходимо да се възползваме от тази възможност, за да се погрижим за някои нерешени въпроси.
	— Като Малик ал Зубаир ли?
	Шамрон кимна.
	— Нещо ми подсказва, че още от самото начало си бил наясно каква е ролята на Малик във всичко това.
	— Да речем, че имах сериозни подозрения.
	— Тоест, когато Ейдриън Картър ме покани да замина за Вашингтон…
	— Аз загърбих обичайните си резерви и се съгласих без колебание.
	— Колко великодушно — каза Габриел. — Тогава защо си притеснен сега?
	— Заради Надия.
	— Тя бе твоя идея.
	— Може да съм сгрешил. Може да ни е разигравала през всичките тези години. Може би прилича на баща си повече, отколкото ни се иска. — Той направи пауза и после добави: — Може би трябва да се освободим от нея и да намерим друг.
	— Няма друг.
	— Измисли го тогава — рече Шамрон. — Чувам, че го умееш.
	— Не е възможно, знаеш го.
	Габриел отнесе кафето до масата и наля в две чаши. Ари сложи захар в своето и го разбърка.
	— Дори Надия ал Бакари да се съгласи да работи за вас — каза Шамрон, — нямате средства, с помощта на които да я държите под контрол. Разполагаме само с традиционните методи: _кесеф_, _кавод_, _кусит_ — пари, уважение, секс. На Надия ал Бакари не й липсва нито едно от тези неща. Следователно няма как да бъде контролирана.
	— В такъв случай ще трябва да си имаме доверие един на друг.
	— _Доверие?_ — повтори Шамрон. — Съжалявам, Габриел, но тази дума не я знам. — Той отпи от кафето си и направи гримаса. — Има една стара поговорка, която много обичам. „Завесата, която скрива бъдещето от очите ни, е изтъкана от ангел на милостта.“ За жалост, няма завеса, която да скрие и нашето минало. А то е населено с призраци. С духовете на обичани хора. И на врагове. Всички те са винаги с нас. Дори в момента. — Постоянно сълзящите му сини очи огледаха тясната кухня и отново се спряха на Габриел. — Но нека не говорим за миналото сега. По-добре да говорим за Надия. И за теб.
	Габриел го изгледа продължително.
	— Бъркам ли, Ари, или действително изпитваш вина заради това, че ме върна?
	— Ти съвсем ясно ми даде да разбера какви са желанията ти на срещата ни миналото лято в Корнуол. Трябваше да се съобразя с тях.
	— Никога не си го правил. Защо именно сега да се съобразяваш?
	— Защото си го заслужил. А освен това последното, което ти трябва на този етап от живота ти, е да се срещаш с дъщерята на човек, когото хладнокръвно си убил.
	— Не възнамерявам да изповядвам греховете си пред нея.
	— Това може и да не зависи от теб — каза Шамрон. — Обещай ми едно, Габриел. Ако настояваш да използваш нея, поне внимавай да не допуснете същата грешка като американците с Рашид. Приемайте я като смъртен враг и се отнасяйте с нея подобаващо.
	— Защо не дойдеш при нас? Има достатъчно място за още един.
	— Стар съм вече — меланхолично отвърна Шамрон. — Само ще ви се пречкам.
	— А какво ще правиш?
	— Ще седя тук сам и ще се тревожа. Напоследък си мисля, че това ще е участта ми оттук нататък.
	— Не започвай още да се тревожиш. Възможно е Надия изобщо да не се съгласи.
	— Ще се съгласи — увери го Шамрон.
	— Защо си толкова сигурен?
	— Защото дълбоко в сърцето си тя знае, че именно ти нашепваш в ухото й. И няма да е способна да устои на изкушението да зърне лицето ти.

	* * *

	Оперативната доктрина диктуваше Габриел да се върне веднага в Тревил, но гневът го принуди да се разходи до „Шан-з-Елизе“. Когато стигна там, минаваше полунощ. Всички следи от атентата вече бяха старателно заличени. Магазините и ресторантите бяха ремонтирани. Зданията наоколо бяха пребоядисани и с нови прозорци. Кръвта беше измита от тротоара. Нямаше паметна плоча, гневни надписи или дори апел този обезумял свят да се вразуми.
	Ако не бяха двамата полицаи, застанали на ъгъла, едва ли на някого би хрумнало, че на това място може да се е случило нещо ужасно. За момент Габриел съжали, че е дошъл, но тъкмо когато реши да си тръгва, неочаквано пристигна закодиран имейл от екипа му в Серенкур и повдигна духа му. В него се казваше, че Надия ал Бакари, дъщерята на човека, когото Габриел бе убил на старото пристанище в Кан, току-що е отменила свое пътуване до Санкт Петербург. Габриел прибра телефона в джоба на якето си и продължи да крачи под светлината на уличните лампи. Завесата, която скриваше бъдещето му, бе разкъсана надве. Той видя красива жена с гарвановочерни коси да пресича двора на едно _шато_ северно от Париж. И един старец, който седи сам в апартамент в Монмартър, изтерзан от тревога.


>>	27.
>>	Париж

	Надия ал Бакари лично позвъни на Зоуи Рийд в 10,22 ч. на следващата сутрин, за да я покани на чай в луксозното си жилище на авеню „Фош“. Зоуи учтиво отклони поканата. Вече имаше други планове.
	— Ще прекарам следобеда със стар приятел от Лондон. Той направи куп пари от дялови инвестиции и си купи _шато_ в департамента Вал д’Оаз. Опасявам се, че е организирал малко празненство в моя чест.
	— За рождения ви ден?
	— Как се досетихте?
	— Моята охрана дискретно ви провери преди обяда в „Крийон“. Днес навършвате трийсет…
	— Не го изричайте на глас! Опитвам се да убедя себе си, че е само лош сън.
	Надия се засмя. После попита за името на лондонския приятел на Зоуи.
	— Фаулър. Томас Фаулър.
	— С каква фирма работи?
	— Томас не работи с фирми. Държи много на независимостта си. Впрочем вие сте се запознали с него преди няколко години на някой от френските карибски острови. Не помня на кой точно. Сен Бартелеми, ако не се лъжа. Или Антигуа.
	— Никога не съм стъпвала на Антигуа.
	— Значи, трябва да е било на Сен Бартелеми.
	Последва мълчание.
	— Там ли сте още? — запита Зоуи.
	— Да, тук съм.
	— Да не би нещо да не е наред?
	— Къде точно сме се запознали?
	— В бар край един от плажовете.
	— Кой бар?
	— Не си спомням.
	— Край кой плаж?
	— Томас не уточни.
	— А сам ли е бил Томас през този ден?
	— Бил със съпругата си. Прекрасна жена. Може би е леко войнствена, но сигурно защото смята, че трябва да защитава територията си.
	— Територията?
	— Все пак е съпруга на милиардер.
	Настъпи ново мълчание, по-дълго от първото.
	— Боя се, че не си го спомням.
	— Но той определено ви помни.
	— Опишете го, ако обичате.
	— Доста висок мъж. Строен като улична лампа. Интересна личност, започне ли човек да го опознава. Мисля, че преди години е сключил някаква сделка със съдружник на баща ви.
	— Спомняте ли си името на този съдружник?
	— Защо сама не попитате Томас?
	— Какво по-точно предлагате, Зоуи?

	* * *

	На втория етаж в Тревил имаше мрачна музикална стая със стени, покрити с червена коприна, и прозорци с пищни завеси. В единия край на помещението стоеше клавесин с позлатени орнаменти и пасторална картина, нарисувана с маслени бои на капака. В другия беше поставена орехова маса от времето на Френския ренесанс. На нея бяха седнали Габриел и Ели Лавон и се взираха в екраните на два преносими компютъра. На единия се виждаше премигваща светлинка, която показваше местоположението и надморската височина на Зоуи Рийд. На другия вървеше запис на разговора, който тя бе провела с Надия ал Бакари в 10,22 ч. Десет пъти вече Габриел и Ели бяха изслушали записа. И десетте не бяха открили причина да не продължат операцията. Часът бе вече 11,55. Лавон се намръщи, защото Габриел пусна записа за пореден път.
	— _Спомняте ли си името на този съдружник?_
	— _Защо сама не попитате Томас?_
	— _Какво по-точно предлагате, Зоуи?_
	— _Предлагам да дойдете на празненството. Знам, че Томас истински ще се зарадва, а и това ще ни даде възможност да прекараме още малко време заедно._
	— _Боя се, че няма да е уместно._
	— _Защо?_
	— _Защото вашият приятел… Простете, Зоуи, но кажете ми името му още веднъж._
	— _Томас Фаулър. Като героя от романа на Греъм Грийн*._
	[* Става въпрос за „Тихият американец“. — Б.р.]
	— _На кого?_
	— _Няма значение. Важното е да дойдете._
	— _Не искам да се натрапвам._
	— _В никакъв случай няма да се натрапите! Пък и рожденият ден е мой. Настоявам._
	— _Къде по-точно се намира домът на приятеля ви?_
	— _Съвсем близо до Париж. Хотелът ми осигури кола._
	— _Откажете я. Ще отидем с моята. Така ще имаме възможност да поговорим._
	— _Чудесно. Томас каза, че дрескодът е „дворцов неофициален“. Нека обаче не прекаляваме с охраната, какво ще кажете? Томас си пада малко женкар, но иначе е съвсем безобиден._
	— _Ще се видим по обед, Зоуи._
	С това разговорът приключи. Габриел спря записа, вдигна поглед и забеляза Йоси, който се бе облегнал на рамката на вратата. Изглеждаше досущ като човек, натрупал състояние от дялови инвестиции, дошъл да прекара уикенда в своето владение във френската провинция.
	— Държа да отбележа — каза той със своя провлечен оксфордски акцент, — че никак не ми допадна сравнението с уличната лампа.
	— Сигурен съм, че тя го каза с най-добри чувства.
	— А ти как би се почувствал, ако те сравнят с улична лампа?
	— Поласкан.
	Йоси поглади предницата на кашмиреното си сако, закупено от Бонд Стрийт*.
	[* Улица в лондонския квартал Мейфеър, по протежение на която са разположени множество дизайнерски бутици и магазини за висша мода. — Б.р.]
	— Постигнали ли сме дворцов неофициален стил?
	— Определено.
	— Със или без вратовръзка?
	— Без вратовръзка.
	— С вратовръзка — каза Лавон. — Категорично.
	Йоси излезе. Габриел отново посегна към мишката, но Ели хвана ръката му.
	— Тя знае, че сме ние, и ни очаква. Освен това — добави Лавон — вече е твърде късно да променяме плана.
	Габриел хвърли поглед към другия монитор. Променящите се данни показваха, че Зоуи бавно се спускаше към фоайето на хотела. Секунди по-късно чу да се отваря вратата на асансьора. След това се разнесе звукът от токчетата на Зоуи, която премина през фоайето. Тя пожела приятен ден на хер Шмит, благодари на Изабел за кошницата с плодове, оставена в стаята й предишната вечер като подарък от хотела, и изпрати въздушна целувка на мосю Дидие, който в този момент се опитваше да осигури резервация в „Жул Верн“ за Киара и Яков, която те впоследствие щяха да са принудени да отменят.
	После вратите на хотела се разтвориха пред Зоуи и през тях нахлу шумът на уличния трафик. Тя излезе навън, последва тежкото хлопване на вратата на лимузината. За кратко настъпи гробовна тишина, която бе нарушена от приятния глас на жената, ползваща се с безупречна репутация сред джихадистите.
	— Радвам се да ви видя отново, Зоуи — каза Надия ал Бакари. — Нося бутилка „Шато Латур“ на вашия приятел. Надявам се да харесва червено вино.
	— Не беше нужно.
	— За мен не представлява проблем.
	В този момент маркерът за местоположението на монитора започна да се движи отново, последван от три други премигващи маркера, обозначаващи проследяващите екипи. Миг по-късно всички се движеха на запад по „Шан-з-Елизе“ със скорост около петдесет километра в час. Когато наближиха Триумфалната арка, Зоуи попита дали отново да изключи своето „Блекбъри“.
	— Няма нужда — тихо отвърна Надия. — Вече ви вярвам, Зоуи. Каквото и да се случи оттук нататък, винаги ще ви приемам за приятел.


>>	28.
>>	Серенкур, Франция

	Североизточните предградия на Париж сякаш нямаха край, но все пак постепенно жилищните блокове на простолюдието започнаха да се разреждат и тук-там да се виждат зелени пространства. Дори през зимата, когато небето бе прихлупено и натежало, френската провинция изглеждаше сякаш натъкмена за семеен портрет. Двете жени навлязоха в нея с черния майбах, не съпровождан от ескорт — или поне Зоуи не виждаше такъв. Началникът на охраната на Надия — Рафик ал Камал, чието лице бе с бледия цвят на пемза, седеше навъсен на предната седалка. Носеше обичайния си тъмен костюм, но без вратовръзка. Надия бе облякла разкошен кашмирен пуловер с кремав цвят, бежов велурен панталон по тялото и обувки с ниски токчета, подходящи за разходка из гориста местност. За да прикрие напрегнатостта си, тя говореше, без да спира. За французите. За ужасяващите модни тенденции миналата зима. За статия, която бе чела същата сутрин във „Файненшъл Таймс“, за окаяното състояние на икономиките в еврозоната. Топлината в колата беше тропическа. Зоуи се потеше под дрехите, докато на Надия сякаш й бе хладно. Ръцете й бяха странно бледи. Забелязвайки интереса на Зоуи, тя обясни, че това вероятно се дължи на влажното парижко време, за което продължи да говори чак докато един крайпътен знак не извести, че наближават Серенкур. Тъкмо в този момент ги изпревари мотоциклетист. Караше мощна японска машина, наведен напред в неудобна наглед поза. Той надзърна през прозореца на Зоуи, докато ги подминаваше, сякаш бе любопитен какви ли пътници ще види в толкова хубав автомобил, а после направи неприличен жест към шофьора и изчезна напред по мокрия път, вдигайки след себе си облаци от фини водни пръски. _Привет, Михаил_, помисли си Зоуи. _Хубаво е да те видя отново._
	Тя извади от дамската си чантичка телефона и набра номер. Гласът от другата страна й бе смътно познат. Разбира се, припомни си бързо. Принадлежеше на стария й приятел Томас Фаулър от Лондон. Томас, който бе натрупал състояние от инвестиции в бог знае какво. Томас, който се бил запознал с Надия преди няколко години в крайбрежно заведение в Сен Бартелеми. Томас, който сега диктуваше на Зоуи напътствия как да стигнат до неговия наскоро купен замък: надясно по Рю де Вексен, наляво по Рю де Вале, надясно по Рут дез Ед. Порталът бе от лявата страна на шосето, непосредствено след стария лозов масив. Не трябваше да обръщат внимание на знака, предупреждаващ за кучета. Той беше поставен, за да държи настрана натрапниците. Томас се тревожеше за сигурността си. И с основание.
	Зоуи прекъсна връзката и върна телефона в чантичката си. Вдигайки поглед, забеляза, че Рафик ал Камал я наблюдава в огледалото за обратно виждане. Надия умислено гледаше през прозореца преминаващия пейзаж. _Усмихни се_, каза си Зоуи. В крайна сметка отиваме на парти. _Важно е да се усмихваш._

	* * *

	Това, което се опитваха да направят, нямаше прецедент, не разполагаха с установена доктрина или предишен опит на Службата, на които да се опрат. По време на безкрайните репетиции Габриел го бе сравнил с продажбата на нова картина. Купувачът щеше да е Надия, а самият Габриел щеше да играе ролята на изложеното на статив произведение. Събитието щеше да се предхожда от кратко пътуване, бе обяснил той, което щеше да отведе Надия и екипа в не твърде далечното минало. Пътуването трябваше да се проведе особено внимателно. То трябваше да е достатъчно приятно, за да не се изплаши Надия, като през времетраенето му не биваше да й се оставя възможност да се върне обратно. Дори и Габриел, който бе измислил стратегията, не смяташе, че шансовете им за успех са повече от едно към три. Ели Лавон бе още по-песимистично настроен. Но за него, като специалист по библейските напасти, черногледството бе присъщо.
	В този момент обаче опасността от провал беше последното, което занимаваше ума на Лавон. Навлечен с няколко ката вълнени дрехи, той вървеше бавно по затревения банкет на Рю де Вале с тояжка в ръката и витаеше сякаш из облаците. Спря за кратко, за да изгледа преминаващия майбах — би било странно да не го стори, — и не обърна никакво внимание на малкото рено, което следваше огромната лимузина като беден роднина. Зад реното не идваше никой. Тъкмо на това се надяваше Лавон. Той вдигна ръка пред устата си и като се престори, че кашля, предаде съобщение за Габриел, че целта се движи по план и че никой друг, освен техния екип, не я следи.
	По това време майбахът вече бе свърнал по Рут дез Ед и с висока скорост префуча покрай старото лозе. После мина през внушителния портал на замъка и се отправи по дългата и права, насипана с чакъл алея, в чийто край ги очакваше Йоси в безделническа поза, каквато прилягаше на човек с много пари. Той не помръдна, докато колата не спря напълно, след което бавно се запъти към нея. Замръзна намясто, виждайки от колата да се появява Ал Камал, навъсен като буреносен облак. Саудитският охранител застана до колата и за няколко секунди очите му съсредоточено обходиха фасадата на внушителната сграда. После отвори задната врата точно на четиридесет и пет градуса. Надия излезе отвътре бавно и грациозно — първо стъпи с крак, обут в скъпа обувка, на чакъла, после постави обкичената си с бижута ръка на горния ръб на вратата, а когато се изправи, копринената й коса сякаш съсредоточи в себе си гаснещата светлина на следобеда.
	По причини, които Габриел така и не сподели с останалите, той бе решил да запечата този момент на снимка, която до ден-днешен може да бъде намерена сред архивите на булевард „Цар Саул“. Заснета от Киара през един от прозорците на втория етаж, тя е съхранила момента, в който Надия прави първата си крачка през двора, придружена от Зоуи. Едната й длан е протегната неуверено към Томас Фаулър, а другата държи бутилка „Шато Латур“ за гърлото. Челото й е леко смръщено и в очите й може да се прочете, че вече го е разпознала. Защото преди време тя наистина бе срещнала този човек на остров Сен Бартелеми, в един очарователен малък ресторант със сенчеста веранда, гледаща към соленото мочурище на Салин. Надия си бе поръчала дайкири, а обгорелият от слънцето мъж седеше пред чаша бира на няколко маси от нея. Бе в компанията на оскъдно облечена жена с пясъчноруси коси и заоблени бедра — същата, която в този момент излезе от входа на основната сграда. Облеклото й не отстъпваше по нищо на дрехите на Надия. След минута тя вече стискаше дланта на гостенката и сякаш нямаше намерение да я пусне.
	— Казвам се Джени Фаулър — представи се Римона Щерн. — Много се радвам, че решихте да приемете поканата ни. Моля, заповядайте вътре, преди всички да сме умрели от студ.
	Първият етап от пътуването на Надия бе завършил. Всички заедно се отправиха към входната врата. Телохранителят понечи да тръгне с тях, но Надия дискретно го възпря, след което тихо му каза нещо на арабски. Ако смяташе, че домакините не са разбрали думите й, със сигурност се лъжеше. И двамата Фаулър отлично владееха арабски, владееше го и дребничката тъмнокоса жена, която ги очакваше под полилея в разкошното главно фоайе. Когато я видя, Надия отново леко сключи вежди, сякаш в съзнанието й изплува смътен спомен.
	— Казвам се Ема — представи се Дина Сарид. — Приятелка съм на семейство Фаулър. Приятно ми е да се запознаем.
	Надия пое протегнатата ръка, с което завърши следващия етап от пътуването си, и позволи на Дина да я въведе в сводестата зала. Пред редицата високи френски врати, загледана в красивата терасовидна градина, стоеше жена със светлоруса коса и кожа с цвят на алабастър. При звука на приближаващите стъпки тя бавно се обърна и изгледа продължително Надия с безизразните си сини очи. Не си направи труда да се представи с фалшиво име. Не би било уместно.
	— Здравейте, Надия — най-накрая каза Сара Банкрофт. — Чудесно е, че се срещаме отново.
	Надия отстъпи леко и за първи път на лицето й се изписа уплаха.
	— Боже мой! — възкликна тя след миг колебание. — Нима наистина сте вие? Боях се, че сте…
	— Мъртва?
	Надия не отговори. Очите й се движеха бавно от лице на лице, преди накрая да се спрат на Зоуи.
	— Знаете ли кои са тези хора?
	— Разбира се.
	— За тях ли работите?
	— Работя за Си Ен Би Си в Ню Йорк.
	— Тогава защо сте тук?
	— Те искат да разговарят с вас. Нямаше друг начин.
	Надия сякаш прие обяснението, поне на този етап. Погледът й отново обходи залата. Този път се спря на Сара.
	— Не разбирам.
	— Опитвате да промените ислямския свят, Надия. А ние желаем да ви помогнем.
	— Но кои сте вие?
	— Аз съм Сара Банкрофт. Американката, която продаде на баща ви картина на Ван Гог. След това той ми предложи работа като шеф на художествения му отдел. Придружих ви на ежегодното зимно пътешествие из Карибско море. След това се оттеглих.
	— Таен агент ли сте? — попита Надия, но вместо отговор, Сара протегна ръка. Пътуването на Надия вече беше към края си. Оставаше й само още една спирка. Последното запознанство.


>>	29.
>>	Серенкур, Франция

	С внушителни двойни врати от голямата зала бе отделен по-малък и неофициален салон, по стените с рафтове с книги и мека мебел пред голямата каменна камина. Беше едновременно уютен и потаен — място, където са били открадвани целувки, изповядвани грехове и сключвани тайни съюзи. След като Сара я въведе там, Надия обиколи разсеяно помещението, а после се настани в единия край на дълго канапе. Зоуи седна в другия край сякаш за равновесие, а Сара — срещу тях, с ръце в скута и леко извърната встрани глава. Другите членове на екипа се настаниха удобно на различни места в помещението и сякаш възобновиха празненството, прекъснато от появата на Надия. Единственото изключение беше Габриел, който стоеше прав пред незапалената камина. Бе подпрял брадичката си с ръка и наклонил глава на една страна. В този момент се опитваше да реши как е най-добре да отговори на простия въпрос, който Надия му бе задала при влизането му в стаята. Сякаш изнервена от неговото мълчание, тя повтори въпроса си настоятелно:
	— Кои сте вие?
	Габриел свали ръка от брадичката си и започна с жестове да представя присъстващите.
	— Това са семейство Фаулър, Томас и Джени. Томас печели парите. Джени ги харчи. Меланхоличната млада жена в ъгъла се казва Ема. Двамата с Томас са стари приятели. Всъщност някога са били любовници и до ден-днешен, когато я обземе мрачно настроение, Джени подозира, че все още са такива. — Той направи пауза и постави длан на рамото на Сара. — Тази жена, разбира се, я помните. Това е Сара, нашата звезда. Сара има повече дипломи от всички нас, взети заедно. Въпреки скъпото си образование, платено от гузния й баща, тя работеше в една непретенциозна художествена галерия в Лондон. Именно там преди няколко години вашият баща влязъл, търсейки картина на Ван Гог, единствения художник, който липсвал дотогава в колекцията му. Останал толкова впечатлен от Сара, че скоро уволнил дългогодишния си консултант по изобразително изкуство и предложил длъжността на нея срещу неколкократно по-високо заплащане от това, което получавала в галерията. Освен това я поканил да придружи семейството му на круиз из Карибско море на борда на „Александра“. Доколкото си спомням, първоначално вие сте се отнасяли доста студено към Сара. Но още преди да пристигнете на очарователния остров Сен Бартелеми, двете вече сте били близки приятелки. Бих казал дори — довереници.
	Сара се държеше така, сякаш за първи път чуваше историята. Надия се обърна към нея, за кратко я изгледа изпитателно, а после отново се обърна към Габриел.
	— Не е било случайност, че тези четирима души са се озовали на Сен Бартелеми по едно и също време. Виждате ли, Надия, всички те са служители на разузнавателни служби. Томас, Джени и Ема работят за службата за външно разузнаване на Израел, както и самият аз. Сара работи за ЦРУ. Познанията й в изобразителното изкуство обаче са съвсем реални, което обяснява защо е била избрана за операцията срещу „Ей Ей Би Холдингс“. Подобно на вас, Надия, вашият баща е бил прикрит филантроп. За съжаление, неговата благотворителност е била насочена към войнствената част на ислямския свят. Подкрепял е със средства подбудителите, вербовчиците и самите членове на терористични групировки. Когато баща ви научил истината за Сара, той я предал на терористите, за да я измъчват и убият. Но вие самата знаехте това, нали, Надия? Именно затова бяхте толкова изненадана да видите, че вашата приятелка Сара е все още сред живите.
	— Още не сте ми казали вашето име.
	— За момента моето име е без значение. Самият аз предпочитам да гледам на себе си като на събирач на искрици. — Той направи пауза и добави: — Също като вас, Надия.
	— Не ви разбирам.
	— Някои от нашите стародавни равини са вярвали, че когато Бог създавал Вселената, Той поставил небесната си светлина в специални небесни съдове. Мирозданието обаче започнало да се развива не според Божия план и станало произшествие. Съдовете били счупени и цялата Вселена се изпълнила с искрици божествена светлина и отломки от съдовете. Равините вярвали, че целта на Мирозданието нямало как да бъде осъществена, докато всички тези искрици не бъдат събрани отново на едно място. Ние наричаме това _Тикун Олам_ или „Поправяне на света“. Хората в тази стая дават всичко от себе си, за да възстановяват света, Надия. Убедени сме, че същото се отнася и за вас. Вие се опитвате да съберете парчетата омраза, разпръсквани от уахабистките проповедници. Опитвате се да поправите щетите от подкрепата, която е оказвал вашият баща за тероризма. Ние се възхищаваме на усилията ви. И желаем да ви помогнем.
	— Как сте узнали всичко това за мен?
	— Наблюдаваме ви от дълго време.
	— Защо?
	— От предпазливост — отговори Габриел. — След като баща ви беше убит в Кан, ние започнахме да се опасяваме, че ще се опитате да изпълните заканата си за отмъщение. А последното, от което се нуждае светът в момента, е една богата саудитка да започне да пълни джобовете на терористите. Страховете ни нараснаха значително, когато вие дискретно наехте бившия офицер от разузнаването на Саудитска Арабия Файсал Кахтани да разследва обстоятелствата около смъртта на баща ви. В своя доклад господин Кахтани написа, че баща ви е бил убит от израелските тайни служби с благословията на ЦРУ и американския президент. След това ви разказа най-подробно за отношенията на вашия баща със световното джихадистко движение и подкрепата, която му е оказвал. — Габриел направи пауза. — Аз самият винаги съм се питал какво у баща ви най-силно ви е безпокояло, Надия. Че е бил масов убиец или че ви е лъгал. Човек може да бъде особено травмиран, когато научи, че родителят му съзнателно го е подвеждал цял живот.
	Надия не отвърна нищо. Габриел продължи нататък:
	— Ние знаем какво ви е казал господин Кахтани, понеже той разказа абсолютно същото и пред нас в замяна на сто хиляди американски долара, преведени по посочена от него сметка в швейцарска банка. — Габриел си позволи кратка усмивка. — Господин Кахтани е човек с безупречни източници, но лоялността му е непостоянна. Освен това има особена слабост към красиви дами професионалистки.
	— Информацията отговаря ли на истината?
	— Коя част по-точно ви интересува?
	— Онази, според която израелските тайни служби са ликвидирали баща ми с благословията на ЦРУ и американския президент.
	Габриел хвърли поглед към Зоуи, която удивително умело успяваше да прикрие любопитството си. След като бе изпълнила своята задача, трябваше да й даде дискретен знак да се оттегли. Но Габриел реши да й позволи да остане още. Мотивите му бяха изцяло себични. Той добре съзнаваше връзката, която се бе формирала между двете жени. Осъзнаваше също, че Зоуи можеше да е силен коз за окончателното осъществяване на целта им. Със самото си присъствие Зоуи придаваше легитимност на каузата на Габриел и почтеност на намеренията му.
	— Едва ли думата „ликвидирали“ най-точно отразява онова, което се е случило с баща ви — каза той. — Но ако не възразявате, нека още малко да поговорим за нашия общ познайник, двойствения господин Кахтани. Той не само изготви анализ на обстоятелствата около смъртта на баща ви, но ви предаде съобщение от самия монарх на Саудитска Арабия. От това съобщение ставаше ясно, че определени членове от фамилията Сауд са знаели за дейностите на вашия баща и дори са ги одобрявали. Освен това монархът ви призоваваше при никакви обстоятелства да не предприемате възмездие срещу израелци или американци. По онова време Вашингтон оказваше огромен натиск върху фамилията Сауд да прекрати помощта от страна на кралството за ислямския екстремизъм и тероризма. Кралят не искаше вие да предизвикате допълнителни усложнения в отношенията между Рияд и Вашингтон.
	— И това ли ви е съобщил господин Кахтани?
	— Беше включено в първоначалния пакет информация, без доплащане.
	— Господин Кахтани описа ли моята реакция?
	— Да — отговори Габриел. — Каза, че предупреждението от страна на фамилията Сауд най-вероятно е било излишно, тъй като според него вие изобщо не сте имали намерение да изпълнявате заканата си за възмездие. Онова, което господин Кахтани навярно не осъзнаваше тогава, беше, че в онзи момент вие сте били толкова потресена от онова, което сте научили за баща си, че сте решили самата да станете своего рода екстремист. След като сте затвърдили властта си в „Ей Ей Би Холдингс“, сте решили да използвате състоянието на баща си, за да компенсирате злините, които той е причинил. Така сте започнали да поправяте света. Да събирате искрици.
	Надия се усмихна пренебрежително:
	— Както казах на вашата приятелка Зоуи, докато обядвахме онзи ден, тази история е интересна, но не е истина.
	Габриел усети, че в отрицанието й липсва убеденост. Затова реши да не му обръща внимание.
	— Тук сте сред приятели, Надия — меко каза той. — Дори бих казал, почитатели. Ние не само се възхищаваме от смелостта на вашите дела, но се прекланяме пред умението ви да ги извършвате незабелязано. Нещо повече. На нас самите ни бе необходимо немалко време, за да установим, че използвате хитроумно замислени покупки на произведения на изкуството, за да перете пари и да ги предоставяте в ръцете на хора, на които искате да помогнете. Като професионалисти, ние оценяваме находчивостта ви. Честно казано, едва ли бихме се справили по-добре от вас.
	Надия рязко вдигна глава, но този път не отрече. Габриел продължи:
	— Посредством умело сключваните сделки вие успявате да запазите цялата си дейност в тайна от саудитското разузнаване и кралското семейство. А това е забележително постижение предвид факта, че денонощно сте заобиколена с бивши служители и охранители на баща си. Първоначално бяхме озадачени от вашето решение да ги задържите на служба. Като погледнем назад във времето обаче, причините стават очевидни.
	— Нима?
	— Не сте имали друг избор. Баща ви е бил съобразителен бизнесмен, но повечето от богатството му не е било придобито с честен труд. Компанията на Зизи е била купена от кралската фамилия, което означава, че семейство Ал Сауд биха могли да ви унищожат с едно щракване на кралските си пръсти.
	Габриел погледна Надия, за да види реакцията й. Нейното лице остана непроницаемо.
	— А това означава, че играете доста опасна игра — продължи той. — Използвате парите на монарха, за да разпространявате идеи, които в крайна сметка биха могли да разклатят собствения му престол. Което ви прави подривен елемент. Еретичка. А ние с вас добре знаем какво се случва на подривните еретици, когато застрашат фамилията Сауд. По един или друг начин те биват елиминирани.
	— Съмнявам се, че желанието ви е да ми помогнете. Всъщност струва ми се, че ме шантажирате да се ангажирам с постигането на вашите цели.
	— Единственото ни желание е дейността ви да не престава. Бихме искали обаче да ви дадем един съвет.
	— Какъв съвет?
	— Инвестиционен съвет — отговори Габриел. — Смятаме, че сега моментът е добър да се направят някои промени във вашето портфолио. Промени, които повече ще съответстват на правото ви като единствена наследница на покойния Зизи ал Бакари.
	— Баща ми е финансирал терористи.
	— Не, Надия. Баща ви не просто е финансирал терористи. Той е бил самата финансова основа на тероризма.
	— Простете — каза Надия, — но не разбирам какво искате от мен.
	— Съвсем просто е. Искаме да продължите по стъпките на баща си. Искаме да вдигнете знамето на джихада, което се е изплъзнало от неговата ръка през онази ужасна нощ в Кан. Искаме да си отмъстите за смъртта му.
	— Искате _самата аз_ да стана терорист?
	— Точно така.
	— И как да го направя?
	— Като си купите своя собствена терористична групировка. Но не се безпокойте, Надия. Няма да ви оставим сама. Двамата с Томас ще ви помогнем.


>>	30.
>>	Серенкур, Франция

	Моментът бе подходящ да направят пауза. „Достигнахме оазис“, помисли си Габриел, давайки си сметка, че съзнанието му бе завладяно от образа на пустинята. Целта на пътуването на Надия вече бе успешно постигната. Сега беше време да си поемат дъх за няколко минути и да обмислят изминатия път. Беше време също да се погрижат и за някои по-неприятни неща. Преди да продължат нататък, Габриел трябваше да получи отговор на няколко въпроса, свързани със заплетената политика и стародавните вражди на Близкия изток. Той постави първия от тях, клекнал пред камината с незапалена клечка кибрит в ръка.
	— Какво изпитвате към нас? — попита той и драсна клечката в каменната зидария.
	— Към израелците ли?
	— Към евреите — отвърна Габриел и поднесе клечката към подпалките. — Смятате ли, че сме чада на дявола? Смятате ли, че контролираме световните финанси и медии? Смятате ли, че сами сме си виновни за холокоста? Изобщо вярвате ли, че е имало холокост? Смятате ли, че използваме кръвта на деца от нееврейски произход, за да приготвяме своя безквасен хляб? Смятате ли, че сме маймуни и прасета, както ни обрисуват вашите духовници уахабисти и авторите на учебници в Саудитска Арабия?
	— Аз не съм учила в Саудитска Арабия — отвърна Надия, но без намерението да се защитава.
	— Така е — каза Габриел, — вие сте посещавали най-престижните училища в Европа, също както вашата приятелка Сара. А Сара ясно си спомня един инцидент на крайбрежието в Сен Бартелеми, когато сте изрекли доста неприятни думи по адрес на някакъв човек, когото сте взели за евреин. Освен това си спомня и за други доста пиперливи коментари за евреите, когато баща ви и хора от неговия кръг са обсъждали политически въпроси.
	Надия погледна Сара с тъга в очите, сякаш се чувстваше предадена.
	— Позицията на баща ми по отношение на евреите е всеизвестна — каза тя след малко. — За съжаление, слушах неговите коментари от този род ежедневно, а за известно време дори бях възприела възгледите му. — Направи пауза и отново погледна Алон. — А вие никога ли не сте произнасяли думи, които не можете да върнете? Никога ли не сте вършили нещо, от което ви е срам?
	Габриел раздуха внимателно подпалките, но не каза нищо.
	— Притежавам състояние, възлизащо на милиарди долари — продължи Надия. — Затова за вас сигурно няма да е изненадващо мнението ми, че евреите не контролират световната финансова система. Нито пък медиите. Но знам, че холокостът е действителен, че шест милиона души са били наистина избити. Да отрича истинността на това би могъл само онзи, който желае да всява омраза. Вярвам също, че стародавната кръвна клевета срещу евреите* е действително клевета, а освен това потръпвам от ужас всеки път, когато някой от религиозните водачи в Саудитска Арабия нарече евреите и християните „маймуни“ или „прасета“. — Тя направи пауза, а после добави:
	[* Датиращи още от Античността обвинения към евреите, че убиват нееврейски деца и използват кръвта им с ритуални цели. — Б.р.]
	— Пропуснах ли нещо?
	— Дявола — отговори Габриел.
	— Не вярвам в дявола.
	— А какво мислите за Израел, Надия? Вярвате ли, че имаме право да живеем мирно? Че имаме право да водим децата си на училище или да излизаме на пазар, без да ни е страх, че ще бъдем разкъсани на парчета от някой воин на Аллах?
	— Вярвам, че държавата Израел има право да съществува. Също така вярвам, че тя има право да се защитава срещу онези, които се опитват да я изличат от картата и избиват нейните граждани.
	— А какво смятате, че ще се случи, ако утре се изтеглим от Западния бряг на река Йордан и Ивицата Газа и оставим палестинците да създадат собствена държава? Дали ислямският свят някога ще ни приеме, или сме обречени завинаги да ни възприема като чуждо тяло, като раково образувание, което трябва да бъде отстранено?
	— Опасявам се, че по-скоро второто — каза Надия. — Но аз се опитвам да ви помогна. И би било хубаво, ако от време на време спирате да възпрепятствате работата ми. Не минава и ден, в който да не унижавате палестинците и техните защитници от ислямския свят. А когато се смеси унижение с уахабистка идеология…
	— По улиците на Европа започват да избухват бомби — довърши Габриел. — Но за да придобие тероризмът световен мащаб, е необходимо нещо повече от унижение и идеология. Необходими са и средства. Идеолозите се нуждаят от пари, за да вдъхновяват, вербуват и обучават, за да извършват дейността си. Ако имат пари, могат да организират атентати, когато пожелаят. Без пари са нищо. Баща ви много добре е осъзнавал мощта на парите. Вие също го разбирате. Ето защо положихме толкова усилия, за да се свържем с вас, Надия. Ето за това сте тук.
	Ели Лавон бе влязъл незабелязано в стаята и спокойно слушаше разговора, застанал край един от прозорците. Надия го изгледа съсредоточено, сякаш опитвайки се да му намери място из претъпканите чекмеджета на паметта си.
	— Това ли е шефът ви? — поинтересува се тя.
	— Макс ли? — Габриел бавно поклати глава. — Не, Макс не ни е шеф. Аз съм този, който е проклет с отговорността да издава заповеди. Макс е моята гузна съвест. Макс е тревожната ми душа.
	— Не ми изглежда тревожен.
	— Макс е професионалист. И като всички професионалисти, умее изключително добре да прикрива емоциите си.
	— Като вас.
	— Да, като мен.
	Тя погледна Лавон и запита:
	— Какво го притеснява?
	— Макс смята, че съм пропуснал една стъпка. Опитва се да ме предпази от извършването на грешка, която според него ще е най-голямата в иначе безупречната ми кариера.
	— Каква е тази грешка?
	— Вие — каза Габриел. — Аз съм убеден, че вие сте отговорът на моите молитви, че с вас можем да работим заедно, за да елиминираме сериозната заплаха за сигурността на Запада и на Близкия изток. Ала както можете да се уверите сама, Макс е далеч по-възрастен от мен и ужасно закостенял във възгледите си. За него идеята за сътрудничество с вас е смехотворна и наивна. Смята, че като мюсюлманка от Саудитска Арабия, вие сте закърмена с омраза към евреите. Освен това е убеден, че преди всичко останало вие сте дъщеря на баща си. И подобно на него, също имате две лица. Едно, с което да се представяте на Запад, и друго, което да показвате в родината си.
	Надия се усмихна за първи път.
	— Може би трябва да припомните на Макс, че не ми е позволено да показвам лицето си в родината си, не и на обществени места. Ще е добре също да му припомните, че рискувам живота си ежедневно, за да променя това.
	— Макс е силно подозрителен към вашите филантропски дейности и мотивите зад тях. Според него те са фасада за действителните ви намерения, които съвпадат с тези на баща ви. Макс смята, че сте джихадист. Тоест, накратко, вие сте лъжкиня.
	— А може би лъжецът сте _вие_.
	— Аз съм служител на разузнаването, Надия. Лъжата е част от професията ми.
	— В момента лъжете ли ме?
	— Донякъде — отвърна Габриел с нотка на разкаяние. — Боя се, че тази изтерзана душа там изобщо не се казва Макс.
	— И въпреки това смята, че аз съм лъжкинята тук?
	— Надява се, че не е така. Но има нужда да се увери, че всички сме на една страна, преди този разговор да продължи по-нататък.
	— На чия страна по-точно?
	— Страната на ангелите, разбира се.
	— Ангелите, които хладнокръвно ликвидираха баща ми?
	— Пак употребихте тази дума. Надия, баща ви не беше ликвидиран. Той беше убит от свой враг на бойно поле, което сам бе избрал. Загина мъченически за великия джихад. За съжаление, войнствената идеология, която разпространяваше, не загина заедно с него. Тя продължава да живее в един полумесец, обладан от свещена ярост и простиращ се от племенните райони на Пакистан до улиците на Лондон. Както и в една нова терористична мрежа в планините на Йемен. Тази мрежа има харизматичен лидер, умел стратег и готови на всичко _шахиди_. Липсва й нещо, което вие можете да осигурите.
	— Пари — каза Надия.
	— Пари — потвърди Габриел. — Въпросът е дали вие наистина се опитвате да промените облика на Близкия изток, или в действителност вървите по стъпките на баща си.
	Надия не отговори веднага.
	— Опасявам се, че ще се наложи да откриете отговора на този въпрос без моя помощ — най-сетне каза тя, — тъй като вашият малък разпит официално приключи. Ако искате нещо от мен, предлагам да ми кажете какво е. И, имайте предвид, че няма да ви чакам дълго. Може да се питате каква е моята позиция, но уверявам ви, не бива да изпитвате никакви съмнения относно възгледите на началника на охраната ми. Рафик ал Камал е ревностен уахабист и все още е предан на баща ми. Ако питате мен той вече е започнал да изпитва подозрения за случващото се тук.


>>	31.
>>	Серенкур, Франция

	Всички от екипа излязоха бавно от стаята, с изключение на Ели Лавон, който остана край прозорците, и Габриел, който седна на освободеното от Сара място. Известно време той гледа Надия, почтително смълчан. После със сериозен тон, заимстван от Шамрон, започна да й разказва за харизматичния ислямски духовник на име Рашид ал Хусейни, за обещаващата операция на ЦРУ, която се бе обърнала изцяло наопаки, и за смъртоносната терористична мрежа, която страдаше от недостиг на средства за постигане на висшите си цели. Изложението бе извънредно изчерпателно. Когато Габриел приключи, слабото есенно слънце вече се бе скрило и стаята тънеше в сумрак. Лавон се бе превърнал в тъмен силует, чиято разрошена коса наподобяваше ореол. Надия остана да седи неподвижно в края на дългото канапе. Краката й бяха свити под нея, а ръцете — скръстени под гърдите. Тъмните й очи бяха вгледани в Габриел, без да мигат, сякаш позираше за портрет. Портрет на разбудена жена, помисли си той, маслени бои върху платно, дело на неизвестен автор.
	В съседното помещение се разнесе нечий смях. Когато утихна, се чу музика. Надия притвори очи и се заслуша.
	— Това Майлс Дейвис ли е? — запита тя.
	— „Скъпият стар Стокхолм“* — отвърна Габриел, кимайки бавно.
	[* _Dear Old Stockholm_, джаз версия на шведска фолклорна песен с подобно име. — Б.р.]
	— Винаги съм харесвала Майлс Дейвис, въпреки че като ревностен уахабист, баща ми известно време се опитваше да ме отучи да слушам каквато и да било музика. — Тя направи пауза, заслушана в пиесата. — Освен това обичам и Стокхолм. Да се надяваме, че Рашид няма да реши да го постави в списъка с мишените си.
	— Един много мъдър човек веднъж ми каза, че надеждата не е приемлива стратегия, когато става дума за човешки живот.
	— Сигурно е така — каза Надия. — Но пък в момента надеждата е доста модерна във Вашингтон.
	Габриел се усмихна:
	— Все още не сте отговорили на въпроса ми, Надия.
	— На кой по-точно?
	— Кое беше по-болезнено да научите? Че баща ви е терорист или че ви е лъгал?
	Тя се вгледа в Габриел с напрегнат поглед. После извади пакет „Вирджиния Слимс“ от дамската си чанта, запали цигара и предложи пакета на Алон. Той отказа с рязко движение.
	— Боя се, че въпросът ви издава дълбоко невежество по отношение на саудитската култура — каза накрая тя. — Баща ми беше силно повлиян от Запада, но въпреки това си оставаше преди всичко мъж саудитец. Което означава, че държеше живота ми в ръцете си, съвсем буквално. Дори след смъртта му аз все още изпитвам страх. Дори след смъртта му никога не съм си позволявала да изпитвам разочарование от него.
	— Но вие едва ли сте били типичната саудитска дъщеря.
	— Така е — съгласи се тя. — Баща ми ми предоставяше голяма свобода, когато бяхме на Запад, но не и в Саудитска Арабия и в личните ни отношения. Баща ми беше като крал Ал Сауд. В семейството беше абсолютен монарх. И аз знаех точно какво ще последва, ако прекрача някоя граница.
	— Заплашвал ли ви е?
	— Не, разбира се. Баща ми никога не е отправял към мен и една остра дума. Не беше и нужно. Жените в Саудитска Арабия си знаят мястото. Още в мига на първата им менструация те биват скрити под черно було. И горко им, ако опозорят името на мъжа, който господства над тях.
	Надия бе поизправила гръб, сякаш бе започнала да мисли за стойката си. Смътната светлина на огъня заличаваше от лицето й първите белези на възрастта. В момента тя изглеждаше досущ като дръзката и поразително красива млада жена, която за първи път бяха видели няколко години по-рано да се носи грациозно по паветата на Мейсънс Ярд. Надия тогава беше просто досадна пречка в операцията срещу нейния баща. Габриел бе изумен, че разглезената дъщеря на Зизи ал Бакари се бе превърнала в изтънчената и интелигентна жена, седяща срещу него.
	— Честта и доброто име са много важни за арабския мъж — продължи тя. — Честта е всичко. Този урок научих по доста болезнен начин, когато бях само на осемнайсет. Една от най-добрите ми приятелки се казваше Рена. Произхождаше от добро семейство, далеч не толкова заможно като нашето, но все пак състоятелно. Рена имаше тайна. Беше влюбена в красив млад египтянин, с когото се бяха запознали в един търговски център в Рияд. Срещаха се тайно в неговия апартамент. Предупреждавах я, че играе много опасна игра, но тя отказваше да я прекрати. Накрая двамата с египтянина бяха заловени от Мутава — саудитската религиозна полиция. Бащата на Рена се чувстваше толкова унизен, че предприе единственото уместно за него действие.
	— Убийство на честта?
	Надия бавно кимна.
	— Оковаха Рена с тежки вериги. После пред очите на цялата фамилия я хвърлиха в басейна пред собствения й дом. Майка й и сестрите й бяха заставени да гледат. Те останаха безмълвни. Не сториха нищо. Бяха напълно безсилни.
	Надия замълча умислено. След няколко минути продължи:
	— Когато научих за случилото се, бях смазана. Как можеше един баща да постъпи толкова варварски, толкова примитивно? Как можеше да погуби собственото си дете?! Ала когато зададох тези въпроси на собствения си баща, той ми отговори, че такава е била волята на Аллах. Че Рена е трябвало да бъде наказана за безразсъдното си поведение. Че не е имало друга възможност. — Тя направи пауза. — Никога няма да забравя изражението на баща ми, докато произнасяше тези думи. Същото изражение видях на лицето му няколко години по-късно, когато видя телевизионните репортажи за рухването на Световния търговски център. Каза, че било ужасна трагедия, но такава била волята на Аллах. Това просто трябвало да бъде извършено.
	— Изпитвали ли сте подозрения, че баща ви е замесен в тероризма?
	— Разбира се, че не. Смятах, че тероризмът е занимание за ненормални джихадисти като Бин Ладен и Зауахири, не за хора като баща ми. Зизи ал Бакари беше бизнесмен и колекционер на изобразително изкуство, а не масов убиец. Или поне така смятах тогава.
	Цигарата й бе догоряла. Тя смачка угарката в пепелника и запали друга цигара.
	— Сега, от дистанцията на времето, виждам ясно, че съществува връзка между смъртта на Рена и убийството на три хиляди невинни души при атентатите от 11 септември. И двете събития имат общ корен. Мохамед Абдул Уахаб. Докато неговата идеология на омразата не бъде изкоренена, ще има още терористични актове и ще умират девойки като Рена. Всичко, което правя, е посветено на нея. Рена е моята пътеводна светлина, моят маяк.
	Надия хвърли поглед към ъгъла на стаята, където, обгърнат в мрак, седеше Лавон.
	— Дали Макс все още се съмнява?
	— Не — отговори Габриел. — Ни най-малко.
	— А какво мисли сега?
	— Смята, че ще бъде чест да работи с вас, Надия. И аз съм на същото мнение.
	Тя се вгледа в огъня и в продължение на няколко минути остана мълчалива.
	— Чух вашето предложение — заговори накрая. — И отговорих на възможно най-много от въпросите ви. Сега, на свой ред, искам да ви задам няколко въпроса.
	— Питайте каквото пожелаете.
	Надия се усмихна едва забележимо.
	— Може би е време да отворим виното, което донесох. Винаги съм смятала, че бутилка „Шато Латур“ е способна да смекчи и най-неприятния разговор.


>>	32.
>>	Серенкур, Франция

	Надия внимателно наблюдаваше ръцете на Габриел, докато той отваряше бутилката с вино. Той наля в две чаши, задържа едната за себе си и й подаде другата.
	— А за Макс?
	— Макс не пие.
	— Да не би да е ислямски фундаменталист?
	— Макс е пълен трезвеник.
	Габриел съвсем леко вдигна чашата за наздравица. Надия не му отвърна, а постави внимателно своята чаша на масата.
	— Има много въпроси относно смъртта на баща ми, на които до днес не съм успяла да намеря отговорите — каза тя след дълго мълчание. — Бих искала да чуя отговорите от вас сега.
	— Онова, което мога да ви разкрия, е ограничено.
	— Бих ви посъветвала да преосмислите тази своя позиция. В противен случай…
	— Какво искате да знаете, Надия?
	— От самото начало ли е бил набелязан да бъде убит?
	— Тъкмо обратното.
	— Какво означава това?
	— Означава, че американците пределно ясно показаха, че баща ви е твърде значима фигура, за да бъде третиран като обикновен терорист. Не беше член на кралската фамилия, но за сметка на това беше потомък на стар търговски род от района на Неджд. Неговите предци са твърдели, че имат кръвна връзка не с друг, а със самия Мохамед Абдул Уахаб.
	— И това го е направило недосегаем в очите на американците?
	— Те използваха думата „радиоактивен“.
	— И какво промени нещата?
	— Промени ги Сара.
	— Нараниха ли я?
	— Почти я убиха.
	Надия замълча.
	— Как успяхте да я спасите?
	— Макар да воюваме на тайно бойно поле, ние сме воини и никога не бихме изоставили наш човек в ръцете на неприятеля.
	— Колко благородно!
	— Може и да не приемате нашите цели и методи, Надия, но ние действително се стараем да действаме според определен кодекс. Понякога същото се отнася и за неприятелите ни. Но не беше така при баща ви. Той играеше по свои собствени правила. Правилата на Зизи.
	— И заради това беше убит на оживена улица в Кан.
	— Да не би да предпочитахте това да стане в Лондон? Или в Женева? Или в Рияд?
	— Предпочитах да не ставам свидетелка как хладнокръвно застрелват баща ми.
	— И ние предпочитахме същото. Но за съжаление, нямахме друг избор.
	В салона настана тягостно мълчание. Надия се бе вторачила в лицето на Габриел. В очите й не се четеше гняв, а тъга.
	— Все още не сте ми казали името си — най-сетне продума тя. — А това едва ли може да е основа за доверие и приятелство.
	— Сигурен съм, че вече знаете името ми, Надия.
	— Така е — отвърна тя след нова пауза. — И ако терористите и техните поддръжници във фамилията Сауд научат, че сътруднича на Габриел Алон, убиеца на баща ми, те ще ме обявят за отстъпница. След което при първа възможност ще прережат гръкляна ми. — Помълча и после добави: — Не вашия гръклян, господин Алон. Моя.
	— Напълно осъзнаваме риска, на който ви излагаме, и ще сторим всичко по силите си, за да гарантираме безопасността ви. Всеки етап от мисията ви ще бъде планиран и осъществяван с не по-малко внимание от настоящата среща.
	— Не за това става въпрос, господин Алон. Имам нужда да знам, че _вие самият_ ще ме пазите.
	— Имате думата ми — отвърна той без никакво колебание.
	— Думата на убиеца на моя баща.
	— Опасявам се, че не съм способен да променя миналото.
	— Така е — каза тя. — Но можете да влияете върху бъдещето.
	Тя погледна Ели Лавон, който добре съумяваше да прикрие недоволството си от развитието на разговора, а после насочи поглед през прозореца към терасовидната градина.
	— Имаме още малко време до падането на нощта — каза тя след дълго мълчание. — Нека се поразходим, господин Алон. Има още нещо, което се налага да споделя с вас.

	* * *

	Двамата тръгнаха по чакълената алея, от двете страни на която се полюшваха високи кипариси. Надия вървеше от дясната страна на Габриел. Първоначално тя сякаш внимаваше да не е твърде близо до него, но когато навлязоха по-дълбоко в градината, Лавон забеляза как дискретно го хвана под ръка. Тя се спря веднъж, сякаш принудена от тежестта на думите, които изричаше, а после втори път край неработещия фонтан в средата на градината. После седна на ръба и в продължение на няколко минути прокарваше като дете пръсти по повърхността на водата. Небето бързо потъмняваше. Лавон почти не ги виждаше. Забеляза как Габриел докосна за кратко с ръка бузата на Надия, след което тъмнината ги скри чак докато тръгнаха обратно по алеята към къщата. Надия бе хванала лакътя на Габриел за опора.
	Когато се върнаха в салона, Алон извика останалите от екипа и „партито“ продължи. По настояване на Габриел разговаряха за всичко друго, освен за общото им минало и несигурното им бъдеще. В този момент не се водеше глобална война срещу тероризма, не се крояха планове за разбиването на нова терористична мрежа, нямаше каквато и да било причина за тревога. Имаше добро вино, хубави разговори и група близки приятели, които в действителност въобще не бяха приятели. Надия, подобно на Габриел, остана до голяма степен пасивен наблюдател на престорено сърдечната атмосфера. Като че ли все още позираше за портрет — само очите й преминаваха бавно от лице на лице, сякаш те бяха части от някакъв пъзел, който тя се опитваше да сглоби в съзнанието си. От време на време погледът й се спираше на ръцете на Габриел. Той не се притесняваше от това, вече нямаше какво да крие. За Ели Лавон и останалите от екипа беше станало ясно, че Габриел повече не таи никакви съмнения относно намеренията на Надия. Подобно на влюбени, те бяха осветили връзката си, споделяйки дълбоки тайни.
	Няколко минути след седем часа Габриел даде да се разбере, че е време събирането да приключва. Надия се изправи, изглеждаше леко замаяна. Тя пожела на всички лека нощ, а после двете със Зоуи се отправиха в тъмнината към колата й. Там я очакваше Рафик ал Камал, телохранителят на баща й.
	По време на пътуването обратно към Париж Надия отново говореше, без да спира — този път за новите си приятели Томас и Джени Фаулър. Габриел следеше разговора, предаван от телефона на Зоуи, а на следващата сутрин проследи на екрана мигащия маркер, който се придвижваше от площад „Конкорд“ към летище „Шарл дьо Гол“. Докато чакаше полета си, Зоуи се обади на продуцента си в Ню Йорк, за да му каже, че поне на този етап ексклузивното интервю с Ал Бакари се отлага. След това страстно прошепна на Габриел:
	— Време е да си вземем довиждане, скъпи. Не се колебай да ми се обадиш, ако се нуждаеш от още нещо.
	Габриел изчака, докато Зоуи се качи на самолета, и чак след това деактивира софтуера на нейното „Блекбъри“. Маркерът премигна още три пъти. След това изчезна от екрана.


>>	33.
>>	Серенкур, Франция

	Операцията започна в 10,15 ч. на следващата сутрин, когато Надия ал Бакари, наследница на огромно състояние, активистка и агентка на израелското разузнаване, уведоми висшия ръководен екип, че възнамерява да сключи договор за сътрудничество с дружеството „Томас Фаулър“ — малка, но преуспяваща частна инвестиционна компания със седалище в Лондон. Същия следобед, придружавана единствено от личната си охрана, тя отиде с кола до дома на господин Фаулър — северно от Париж, за първия етап от преговорите. По-късно Надия щеше да характеризира срещата като „плодотворна и напрегната“.
	Тя се върна там на следващия ден, и на по-следващия. По причини, които Габриел не сподели с останалите, той прескочи огромна част от обичайното обучение и вместо това се съсредоточи предимно върху изработването на прикритието на Надия. За нея нямаше да е трудно да свикне с него, тъй като то до голяма степен съответстваше на фактите.
	— Това си е _вашата_ история — каза й Габриел. — Просто някои значими детайли са леко разместени. Това е история за убийство, отмъщение и омраза, древна колкото Близкия изток. Отсега нататък Надия ал Бакари вече не е участник в разрешението на проблема. Надия е дъщеря, достойна за баща си — тоест, част от проблема. Тя е причината арабите никога да не успеят да избягат от историята си.
	Йоси помагаше на Надия с най-общите въпроси по отношение на изпълнението на операцията, но в повечето случаи тя разчиташе на съветите на Сара. Габриел отначало изпитваше известни опасения относно възобновяването на тяхната дружба, но според Лавон то щеше да е от полза за операцията. Сара напомняше на Надия за злото у Зизи. И за разлика от Рена, убитата приятелка на Надия, Сара бе успяла да погледне чудовището право в очите и да го победи. Тя беше Рена, но без веригите. Възкресената Рена.
	Надия възприемаше бързо, но за Габриел това не бе изненадващо. Подготовката й се улесняваше и от факта, че бе живяла двойствен живот в продължение на години — двуличието й беше втора природа. Освен това притежаваше две важни предимства пред всички други, които бяха правили опит да проникнат в сърцето на световното джихадистко движение: нейното име и нейните телохранители. Името щеше да й осигури бърз достъп и правдоподобност на прикритието, докато телохранителите й щяха да я защитават там, където никой друг не би могъл. Единствена наследница на убит саудитски милиардер, Надия ал Бакари беше едно от най-зорко охраняваните частни лица в света. Където и да отидеше, щеше неизменно да бъде обградена от преданата си стража. Щеше да е обградена и с втори пръстен охрана на Службата. Да се достигне до нея вече щеше да е съвсем невъзможно.
	Най-ценното предимство на Надия обаче бяха нейните пари. Габриел беше убеден, че щом се върне в света на джихада и тероризма, „ухажори“ ще се намерят много бързо. Предизвикателството за екипа на Габриел се състоеше в това да съумеят да изпратят парите в правилните ръце. Самата Надия им предостави името на първия потенциален кандидат. Това стана един следобед, докато се разхождаше с Габриел и Сара в градината на замъка.
	— Скоро след смъртта на баща ми той се свърза с мен и помоли за дарение в полза на ислямска благотворителна фондация. Представи се като съдружник на баща ми.
	— А фондацията му?
	— Беше просто параван на Ал Кайда. Самир Абас е човекът, който ви трябва. Дори и да не е част от тази нова мрежа, със сигурност ще познава хора, които са.
	— С какво се занимава?
	— Работи за Трансарабска банка, в нейния клон в Цюрих. Както сигурно сами знаете, седалището на Трансарабска банка е в Дубай. Тя е една от най-големите финансови институции в Близкия изток и е предпочитана от глобалното джихадистко движение, чийто виден представител е Самир Абас. Той управлява авоарите на състоятелни близкоизточни клиенти, което му дава уникалната възможност да издейства от тях дарения за така наречените „благотворителни фондации“.
	— Вие имате ли пари в Трансарабска банка?
	— Понастоящем не.
	— Може би е време да си откриете сметка там. Не е нужно да внасяте кой знае каква сума в нея. Просто колкото да привлечете вниманието на Самир.
	— Колко да вложа?
	— Можете ли да заделите сто милиона?
	— Сто милиона? — Тя поклати глава. — Баща ми никога не би им дал толкова пари.
	— А колко би им дал?
	— Нека са _двеста_ милиона. — Тя се усмихна. — Така Абас ще разбере, че сме сериозни.
	Дванайсет часа след този разговор Габриел бе изпратил екип в Цюрих, а Самир Абас, експертът по управление на авоари за дубайската Трансарабска банка, беше обект на наблюдение със специални разузнавателни средства. Ели Лавон остана в Тревил, за да обмисли и последните детайли по операцията, включително и деликатния въпрос как една установила се да живее в Париж саудитска бизнес дама може да започне да финансира терористична групировка, без да привлече вниманието на властите във Франция и другите европейски държави. Посредством тайното финансиране на арабското реформистко движение Надия вече им бе показала как е възможно да стане това. Сега на Габриел му оставаше да намери отнякъде картина и доброволец съучастник. Което обясняваше защо тъкмо на Бъдни вечер, когато цяла Франция се подготвяше за неколкодневни празнични гуляи, той помоли Ели да го закара до Гар дю Нор. Имаше билет за влака в 15,15 ч. за Лондон и убийствено главоболие поради недостиг на сън. Лавон беше по-напрегнат от обичайното за такъв ранен етап от операцията. Неженен и бездетен, той винаги бе потиснат по време на големите празници.
	— Сигурен ли си, че искаш да го направиш?
	— Да се кача на влака за Лондон на Бъдни вечер ли? Всъщност бих предпочел да се разходя дотам.
	— Говорех за Надия.
	— Знам, Ели.
	Лавон погледна през прозореца на колата тълпата, която се стичаше към входа на гарата. Както обичайно, тя се състоеше от бизнесмени, студенти, туристи, африкански имигранти и джебчии, всичките наблюдавани зорко от тежковъоръжени френски пазители на реда. Цялата държава трепереше в очакване кога ще експлодира следващата бомба. Подобно на останалата част от Европа.
	— Някой ден ще ми разкриеш ли какво ти каза тя онази вечер в градината?
	— Не.
	Ели очакваше този отговор. При все това не успя да прикрие разочарованието си.
	— От колко време работим заедно?
	— От сто и петдесет години — отвърна Габриел. — И абсолютно никога не съм крил от теб каквато и да е важна информация.
	— А защо го правиш сега?
	— Защото тя ме помоли.
	— Казал ли си на жена си?
	— Казвам на жена си всичко, а жена ми не ми казва нищо. Такава е договорката ни.
	— Късметлия си ти — каза Лавон. — Още една причина да не даваш обещания, които не можеш да спазиш.
	— Аз винаги спазвам обещанията си, Ели.
	— От това ме е страх. — Той погледна Габриел. — Сигурен ли си в нея?
	— Колкото и в теб.
	— Тръгвай — подкани го Лавон след малко. — Не искам да изпуснеш влака. И ако случайно се натъкнеш на самоубиец атентатор вътре, моля те, просто кажи на някой полицай. Последното, което ни трябва сега, е да гръмне някоя френска гара.
	Габриел подаде на Лавон своята деветмилиметрова берета, после слезе от колата и се отправи към гишетата за билети. По някакво чудо влакът му замина и към шест часа същия следобед той вече крачеше по тротоарите на квартал Сейнт Джеймс. Ейдриън Картър по-късно щеше да открие символика в завръщането на Габриел в Лондон, тъй като именно оттам бе започнало неговото пътешествие. В действителност обаче мотивите затова завръщане далеч не бяха толкова възвишени. Планът му да разруши мрежата на Рашид отвътре включваше една измама. И какво по-удачно място за извършването на подобен акт имаше от света на изобразителното изкуство?


>>	34.
>>	Сейнт Джеймс, Лондон

	Съучастникът на Габриел все още не знаеше нищо за неговите планове — което едва ли бе изненадващо предвид факта, че той не бе друг, а самият Джулиан Ишърууд, собственик на галерията „Ишърууд Файн Артс“, намираща се на Мейсънс Ярд 7–8 в квартал Сейнт Джеймс. Сред стотиците картини, притежание на галерията на Джулиан, беше и „Мадоната с младенеца и Мария Магдалина“, доскоро приписвана на венецианския майстор Палма ил Векио, а понастоящем не на другиго, а на самия Тициан. В момента платното, покрито с пласт хартия, бе заключено в подземното хранилище на галерията. Самият Ишърууд вече бе започнал да ненавижда това произведение почти толкова, колкото и човека, който го бе обезобразил. Всъщност в тревожното съзнание на Джулиан Ишърууд великолепното платно се бе превърнало в своеобразен символ на неразборията в живота му.
	На Ишърууд му се искаше да забрави последната есен. Беше продал само една незначителна религиозна картина на незначителен колекционер от Хюстън, придобивайки единствено хронична суха кашлица, която можеше да опразни кое да е помещение по-бързо от бомбена заплаха. На Мейсънс Ярд се носеше слух, че той е в разгара на поредната криза на възрастта — седма или осма, в зависимост дали се броеше _Синият период_, когато беше изоставен от девойката, която правеше кафе в „Коста“ на „Пикадили“. Сърдечният директор на отдел „Стари майстори“ в аукционна къща „Бонамс“ — Джеръми Краб, подхвърли, че едно парти изненада вероятно би повдигнало духа на Джулиан. Според Оливър Димбълби, позакръгления конкурент на Ишърууд от Бъри Стрийт, тази идея беше най-глупавото нещо, което бе чувал през изминалата година. „Здравето на Джули в момента е толкова крехко — обоснова се Оливър, — че едно парти изненада би могло и да го убие.“ Той предложи вместо това да изпратят на Ишърууд някоя надарена проститутка, но това бе решение, което Оливър прилагаше за абсолютно всеки проблем, бил той личен или професионален.
	Следобеда, когато Габриел пристигна в Лондон, Джулиан Ишърууд затвори галерията по-рано и тъй като нямаше по-добра идея, се отправи през проливния дъжд към Дюк Стрийт, за да изпие едно питие в „Грийнс“. В компанията на Роди Хъчинсън, който по всеобщо мнение бе най-безскрупулният търговец на картини в целия Сейнт Джеймс, Ишърууд бързо пресуши цяла бутилка бургундско вино, а след това обърна и чаша бренди за свое здраве. Малко след шест той излезе с олюляване на улицата, за да си хване такси, но точно когато видя едно приближаващо, го обхвана толкова тежък пристъп на кашлица, че не успя да вдигне ръка.
	— Гадна работа! — процеди Джулиан, когато таксито го подмина, опръсквайки с вода панталоните му. — Гадна, гадна, _гадна_ работа!
	Гневният му изблик предизвика нов пристъп. Когато кашлицата най-после премина, той забеляза, че на тухления зид на прохода към Мейсънс Ярд се бе опрял някакъв мъж. Носеше шлифер „Барбур“ и ниско нахлупен каскет. Беше скръстил небрежно крака, а очите му шареха нагоре-надолу по улицата. За миг те се спряха върху Ишърууд и го изгледаха с някаква смесица от смайване и съжаление. После, без да продума, той се обърна, мина през прохода и закрачи по паветата на стария вътрешен двор. Противно на здравия разум, Джулиан тръгна след него, кашляйки като пациент с туберкулоза на път към санаториума.

	* * *

	— Нека обобщим — каза Ишърууд. — Най-напред покриваш моя Тициан с туткал от заешка кожа и хартия. После го зарязваш в хранилището ми и изчезваш незнайно къде. А сега се появяваш изневиделица, както обикновено в… неугледен вид, и заявяваш, че имаш нужда от споменатия Тициан за някакъв свой страничен проект. Пропуснах ли нещо?
	— За да се осъществи замисълът ми, Джулиан, ще се наложи ти да заблуждаваш художествените среди и да се държиш по начин, който някои от твоите колеги биха определили като неетичен.
	— Тоест искаш да си я карам постарому, хлапе — сви рамене Ишърууд. — Но какво ще спечеля аз от това?
	— Ако планът ми сработи, повече няма да има атентати като този в Ковънт Гардън.
	— Докато не се появи следващият смахнат джихадист. Тогава пак ще се върнем в изходна позиция, нали? Не съм експерт в тази област, но ми се струва, че играта, наречена „тероризъм“, е много подобна на търговията с картини. И в нея има върхове и спадове, успехи и провали, но винаги успява да просъществува.
	В горната изложбена зала на галерия „Ишърууд Файн Артс“ лампите излъчваха мека светлина, подобно на молитвени свещи. Дъждът трополеше по таванския прозорец, а от прогизналото палто, което Ишърууд още не бе съблякъл, се стичаше вода. Той изгледа неодобрително получилата се на паркета локва, а след това вдигна поглед към обезобразената картина на покрития със зелено сукно статив.
	— Имаш ли представа колко струва това тук?
	— При честен търг, поне десет милиона. Но при аукциона, който аз съм замислил…
	— Палавник! — възкликна Ишърууд. — Ама че си палавник!
	— Споменавал ли си за нея пред някого, Джулиан?
	— За тази картина… — Ишърууд поклати глава. — … нито дума пред никого.
	— Сигурен ли си, че езикът ти не се е развързал дори за миг на бара в „Грийнс“? Или пък докато си бил сред завивките с онази възмутително млада жена от „Тейт“?
	— Името й е Пенелъпи — уточни Ишърууд.
	— Тя знае ли за картината, Джулиан?
	— Разбира се, че не. Знам как да се държа, когато направя голям удар, хлапе. За такива неща човек не бива да се хвали. Трябва да си държи устата затворена, докато настъпи големият миг. Чак тогава може да надуе фанфарите, за да научи целият свят за успеха му. И за тази своя съобразителност човек обикновено бива възнаграден. Според твоя сценарий обаче аз ще понеса загуба. За благото на Божиите чада, разбира се.
	— Загубата ти ще бъде временна.
	— Колко временна?
	— ЦРУ поема всички разноски по операцията.
	— Това е нещо, което не се чува всеки ден в художествена галерия.
	— По един или друг начин, Джулиан, ти ще си получиш възнаграждението.
	— Ама разбира се! — каза Ишърууд с престорена увереност. — Това ми напомня за случая, когато моята Пенелъпи ме уверяваше, че съпругът й щял да се прибере след час. А аз вече съм прекалено стар, за да прескачам градински огради.
	— Още ли се срещате?
	— С Пенелъпи? Не, заряза ме — каза Ишърууд и поклати глава. — Рано или късно всички ме оставят. Освен теб, хлапе. И проклетата кашлица. Вече започвам и нея да приемам като стар приятел.
	— Ходи ли на лекар?
	— Все не успявам да си запиша час. Националната здравна служба работи напоследък толкова зле, че вече се замислям дали да не се присъединя към „Християнска наука“*.
	[* Християнска секта, според чиято доктрина всяка болест може да бъде излекувана по духовен път. — Б.пр.]
	— Мислех, че си хипохондрик.
	— И то от най-отдадените. — Ишърууд разчопли с нокът хартията в горния десен ъгъл на платното.
	— Всяка частица боя, която падне, ще трябва да върна обратно.
	— Съжалявам — каза Джулиан и бързо пъхна ръка в джоба на палтото си. — Всъщност това вече има прецедент. Преди две или три години „Кристис“ продадоха творба, която се приписваше на школата на Тициан, за нищожната сума от осем хиляди лири. Впоследствие се оказа, че картината не е дело на _школата_ на Тициан, а на _самия_ Тициан. Както можеш да си представиш, бившите собственици не бяха твърде щастливи. Обвиниха „Кристис“ в професионална небрежност. Наеха адвокати. В пресата излязоха сума унищожителни материали. Грозна история.
	— Може би трябва да дадем на „Кристис“ възможност да изкупят грешката си.
	— Сигурно ще се зарадват. Има обаче един малък проблем.
	— Само един ли?
	— Вече изпуснахме разпродажбата на стари майстори.
	— Така е — призна Габриел. — Но забравяш за специалния търг за произведения на Венецианската школа, планиран за първата седмица на февруари. Една току-що открита картина на Тициан може да внесе необходимото оживление.
	— Палавник! Ах, какъв си палавник!
	— Признавам се за виновен.
	— Предвид миналите ми взаимоотношения с определени нечисти елементи, участващи в тази операция, сигурно би било добре да не разкриваме връзката между галерията и крайната продажба. Това означава, че ще се наложи да прибегнем до услугите на друг търговец на картини. Предвид обстоятелствата ще ни е необходим някой алчен мошеник от най-висша класа. — Знам кого имаш предвид — каза Габриел. — Но сигурен ли си, че ще се справи?
	— Идеално — увери го Ишърууд. — А сега ни трябва само една картина на Тициан, която изглежда автентична.
	— Мисля, че мога да го уредя.
	— Къде възнамеряваш да работиш?
	Габриел огледа помещението и каза:
	— Мисля, че тук ще е подходящо.
	— Необходимо ли ти е нещо друго?
	Габриел му подаде списък. Ишърууд си сложи очилата за четене и смръщи вежди.
	— Един топ италиански лен; професионална ютия; чифт увеличителни очила; един литър ацетон; литър метилпрокситол; литър минерален спирт; дузина четки със самуров косъм номер 7 на „Уинсър и Нютън“; две халогенни лампи със стативи; диск с операта „Бохеми“ на Джакомо Пучини… — Той изгледа Габриел над очилата. — Имаш ли представа колко ще ми струва всичко това?
	Габриел сякаш не го чу. Той стоеше пред платното и подпрял с една ръка брадичката си и навел глава настрани, замислено го гледаше.

	* * *

	Според Габриел изкуството на реставрацията бе донякъде като правенето на любов. Беше най-добре да се извършва бавно и с внимание към детайла, като от време на време се правеха почивки за възстановяване на силите. В определени случаи обаче, когато майсторът познаваше обекта си както трябва, реставрацията можеше да бъде извършена изключително бързо, а резултатът да е същият.
	От следващите десет дни впоследствие Габриел щеше да помни много малко. За него целият този безсънен период беше хаос от лен, разтворител и бои, озвучен от музиката на Пучини и осветен от ярката бяла светлина на работните халогенни лампи. Първоначалните му опасения за състоянието на платното за щастие се оказаха преувеличени. Нещо повече, щом отстрани пожълтелия лак, той установи, че творбата на Тициан до голяма степен е останала непокътната, с изключение на няколко оголени петна по тялото на Дева Мария и четири протрити ивици на местата, където платното е било притиснато в старата подрамка. Тъй като вече бе реставрирал няколко творби на Тициан в миналото, сега Габриел успя да възстанови картината за почти толкова време, колкото вероятно е било нужно на самия майстор да я нарисува. Неговата палитра беше палитрата на Тициан, мазките му повтаряха мазките на майстора. Единствената разлика бе, че Тициан несъмнено е работел с екип от талантливи чираци и калфи, докато Габриел не разполагаше с друг асистент, освен Джулиан Ишърууд. Което означаваше, че на практика работи напълно сам.
	Той не носеше часовник и затова имаше съвсем смътна представа за изминалото време. А когато решеше да поспи, което се случваше рядко, лягаше на една кушетка в ъгъла на помещението, под сияен пейзаж от Клод Лорен. Изпиваше огромни количества кафе от „Коста“ и се хранеше главно със сладки и чаени бисквити, които Ишърууд носеше от „Фортнъм и Мейсън“. Тъй като не губеше време за бръснене, брадата му бе пораснала. За негово учудване, беше станала по-дълга дори от предния път. Ишърууд каза, че сякаш виждал самия Тициан да работи по платното си. Предвид необикновените умения на Габриел това сравнение бе доста сполучливо.
	През последната вечер в Лондон Габриел се спря пред Темс Хаус — крайречната щабквартира на МИ5, където, спазвайки обещанието си, информира Греъм Сиймор, че операцията е стигнала до Британските острови. Сиймор беше в лошо настроение и мислите му определено бяха заети с друго. Синът на бъдещия крал беше решил да се жени в края на пролетта, а от Сиймор и неговите колеги в столичната полиция се очакваше да не допуснат нещо да провали събитието. Докато слушаше Сиймор да се оплаква, Габриел си припомни думите, които бе изрекла Сара в градината на кафенето в Джорджтаун: _Лондон е лесна мишена. Атентат може да бъде извършен там по всяко време_.
	Сякаш за потвърждение на това твърдение, когато излезе от Темс Хаус, Габриел установи, че линия „Юбилейна“ на лондонското метро е затворена по време на вечерния пиков час заради намерен подозрителен пакет. Той се отправи към Мейсънс Ярд пеш и под погледа на Ишърууд, който надничаше през рамото му, нанесе нов слой лак върху току-що реставрираната творба на Тициан. На следващата сутрин инструктира Надия да депозира двеста милиона долара в Трансарабска банка. После се качи на такси и се отправи към летище Хийтроу.


>>	35.
>>	Цюрих

	Малко са държавите, изиграли по-значима роля в живота и кариерата на Габриел Алон от Конфедерация Швейцария. Той владееше добре три от нейните четири официални езика и познаваше планините и долините й като извивките по тялото на собствената си съпруга. Беше убивал в Швейцария, беше отвличан в Швейцария и бе успял да разкрие някои от най-отблъскващите й тайни. Само година по-рано в едно заведение в подножието на ледника Ле Диаблере той си бе дал дума никога повече да не стъпва в тази държава. Интересно как събитията никога не се развиваха според плановете на човек.
	Седнал зад волана на наетото ауди, той мина покрай строгите банки и витрините на магазините по Банхофщрасе*, а след това зави по натоварения път, следващ контура на западния бряг на Цюрихското езеро. Безопасната къща се намираше на около три километра южно от градския център. Беше модерно здание с много повече прозорци, отколкото се харесваше на Габриел, и разполагаше с малък кей с формата на буквата Т, който бе побелял от наскоро падналия сняг. На влизане Габриел дочу приглушен женски глас да пее на италиански. Усмихна се. Киара винаги си тананикаше, когато бе сама. Той остави чантата си във фоайето и отиде във всекидневната, която беше оборудвана като полеви команден пункт. Киара, вгледана в компютърния монитор, белеше портокал. Габриел я целуна по устните — бяха горещи, сякаш имаше температура. И продължи да я целува.
	[* Централна улица в Цюрих, където се намират много банки и някои от най-скъпите магазини в света. — Б.р.]
	— Аз съм Киара Алон — промълви тя, галейки острата сива брада по бузите му. — А ти кой си?
	— Не съм сигурен вече.
	— Казват, че с напредването на възрастта паметта започва да изневерява — каза тя, без да спира да го целува. — Трябва да пробваш рибено масло. Чух, че помагало.
	— По-скоро бих опитал от този портокал.
	— Ммм, разбира се. Дълго те нямаше.
	— Твърде дълго.
	Тя разчупи плода на парченца и постави едно в устата му.
	— Къде са другите от екипа? — попита той.
	— Отидоха да следят служителя на Трансарабска банка, който има връзки с глобалното джихадистко движение.
	— Значи си сама?
	— Вече не.
	Габриел започна да разкопчава блузата й. При допира му зърната на гърдите й се втвърдиха мигновено. Тя му подаде още едно парче портокал.
	— Може би не е разумно да го правим пред компютъра — прошепна Киара. — Не се знае кой може да наблюдава.
	— С колко време разполагаме?
	— С колкото ти е нужно.
	Тя го хвана за ръка и го поведе нагоре по стълбите.
	— Бавно — промълвиха устните й, докато той я полагаше на леглото. — Бавно.

	* * *

	В стаята бе вече сумрачно, когато Габриел се отпусна изтощен до Киара. Двамата останаха да лежат дълго в мълчание, близо един до друг, но без да се докосват. Навън се чу далечният звук на преминаваща моторна лодка, последван малко по-късно от плисъка на вълни в кея. Киара се повдигна на лакът и прокара пръст по носа на Габриел.
	— Колко време смяташ да оставиш брадата?
	— Не се харесвам така, но нещо ми подсказва, че ще имам нужда от нея при тази операция.
	— Може би трябва да я задържиш и след операцията. Мисля си, че с нея изглеждаш…
	— Не го казвай, Киара.
	— Щях да кажа „авторитетен“.
	— Това е все едно да наречеш една жена „елегантна“.
	— Че какво има в това?
	— Ще разбереш, когато хората започнат да ти казват, че изглеждаш елегантна.
	— Не вярвам да е толкова лошо.
	— Това никога няма да се случи, Киара. Ти си красива и винаги ще останеш красива. А ако аз не обръсна брадата си след края на операцията, хората ще започнат да те вземат за моя дъщеря.
	— Говориш глупости.
	— Биологически е напълно възможно.
	— Кое?
	— Да ми бъдеш дъщеря.
	— Никога не съм си го помисляла.
	— Недей и занапред — каза той.
	Тя се засмя тихо, но не каза нищо повече.
	— За какво си мислиш сега? — попита Габриел.
	— Какво ли щеше да стане, ако не беше забелязал онова момче с бомбата под якето на Уелингтън Стрийт. Сигурно по време на взрива щяхме да обядваме някъде. Трагедията пак щеше да е голяма, разбира се, но после животът ни сигурно щеше да продължи нормално, както при всички други.
	— А може би за нас именно това е нормалното, Киара.
	— Нормалните двойки не правят любов в тайни квартири.
	— Ако трябва да съм откровен, винаги ми е харесвало да се любим в тайни квартири.
	— Аз се влюбих в теб именно в такава.
	— В коя?
	— Онази в Рим — отвърна тя. — Малкият апартамент в една от пресечките на Виа Венето, където те закарах, след като италианските полицаи се опитаха да те убият в онзи ужасен хотел до гарата.
	— „Абруци“ — уточни Габриел с тежка въздишка. — Каква дупка!
	— Но пък безопасният апартамент беше чудесен.
	— Ти почти не ме познаваше.
	— Всъщност вече те познавах доста добре.
	— Приготви ми фетучини с гъби.
	— Фетучини с гъби готвя само за хората, които обичам.
	— Направи ми сега.
	— Ще трябва да си ги заслужиш.
	Киара щракна един ключ на стената до леглото. Малка халогенна лампа за четене блесна като лазер в очите на Габриел.
	— Трябваше ли да правиш това? — попита той, присвил очи.
	— Седни.
	Киара извади една папка от чекмеджето на нощното шкафче и я подаде на Габриел. Той я отвори и за първи път видя лицето на Самир Абас. Беше ъгловато, с очила и набола брада, със замислени кафяви очи и високо чело. На снимката той ходеше по улица в жилищната част на Цюрих. Носеше сив костюм — униформата на швейцарските банкери — и сребриста вратовръзка. Куфарчето му изглеждаше скъпо, както и обувките. Палтото му беше разкопчано и не носеше ръкавици. Говореше по мобилен телефон. Съдейки по начина, по който бе извил устните си, Габриел заключи, че вероятно говори на немски.
	— Ето това е човекът, който ще ти помогне да купиш терористична групировка — каза Киара. — Самир Абас, роден в Аман през хиляда деветстотин шейсет и седма, завършил Лондонското училище по икономика и постъпил на работа в Трансарабска банка през 1998 година.
	— Къде живее?
	— В квартал Хотинген, близо до университета. Ако времето е хубаво, ходи на работа пеш, за да поддържа форма. Ако е лошо, хваща трамвая от „Рьомерхоф“ до финансовия квартал.
	— Кой трамвай?
	— Номер осем, разбира се. Кой друг?
	Киара се усмихна. Подобно на Габриел, тя имаше енциклопедични познания за обществения транспорт в Европа.
	— Къде е апартаментът му?
	— На Карменщрасе номер четири. Това е малко, следвоенно здание с хоросанова мазилка. Има общо шест апартамента.
	— Съпруга?
	— Погледни следващата снимка.
	На нея се виждаше жена, която вървеше по същата улица. Носеше западни дрехи, с изключение на хиджаба, който обграждаше детинското й лице. За лявата й ръка се държеше момченце на около четири години, а за дясната — момиченце, наглед осем-деветгодишно.
	— Казва се Джохара, което на арабски означава „скъпоценен камък“. Работи на половин работен ден като учителка в Ислямския общински център в западната част на града. По-голямото дете ходи на уроци там. А момченцето — на забавачка. И двете деца говорят добре швейцарски немски, но Джохара общува с тях на арабски.
	— Самир ходи ли на джамия?
	— Моли се в апартамента. Децата харесват американски анимационни филмчета, за ужас на баща си. Музиката обаче не им е позволена. Музиката е строго забранена.
	— Тя знае ли за „благотворителните“ начинания на Самир?
	— Използват един и същ компютър. Допускам, че е наясно.
	— Къде е компютърът?
	— В хола. Проникнахме в него веднага щом дойдохме. Сега получаваме стабилен аудио- и видеосигнал. Освен това четем имейлите му и следим какви страници отваря в интернет. Твоят приятел Самир се наслаждава редовно на джихадисткото порно.
	— А мобилният му телефон?
	— Отне ни малко време, но успяхме да обработим и него. — Киара посочи фотографията на Самир. — Носи го в десния джоб на палтото си. Направихме това в трамвая, докато отиваше на работа.
	— Кои бяхте?
	— Яков го блъсна, Одед бръкна в джоба му, а Мордекай свърши техническата част, докато Самир четеше вестника си. Всичко приключи за две минути.
	— Защо никой не ми е казал за това?
	— Не искахме да те притесняваме.
	— Има ли още нещо, което не сте ми съобщили?
	— Само едно — каза Киара.
	— Какво?
	— Някой ни следи.
	— Швейцарците ли?
	— Не. Не са швейцарците.
	— А кой?
	— Имаш три опита. Първите два не се броят.
	Габриел взе кодираното си „Блекбъри“ и започна да набира някакъв номер.


>>	36.
>>	Цюрихско езеро

	На Ейдриън Картър му бяха необходими почти четиридесет и осем часа, за да стигне до Цюрих. Той се срещна с Габриел на ферибота за градчето Раперсвил на източния бряг на езерото. Носеше бежов шлифер и брой на „Нойе Цюрхер Цайтунг“ под мишница. Вестникът бе мокър от снега.
	— Изненадвам се, че не носиш своите ЦРУ акредитиви.
	— Взех някои мерки, преди да дойда.
	— Как пътува?
	— В икономична плюс — недоволно промърмори Картър.
	— Каза ли на швейцарците, че идваш?
	— Шегуваш ли се?
	— Къде си отседнал?
	— Никъде.
	Габриел погледна през рамо Цюрих, който едва се виждаше през снежната пелена. В гледката липсваше какъвто и да било цвят — сив град край сиво езеро — и беше изцяло в унисон с настроението на Габриел.
	— Кога смяташе да ми кажеш, Ейдриън?
	— Какво да ти кажа?
	Габриел подаде на Картър бял пощенски плик. Вътре имаше осем снимки — на осмина полеви агенти на ЦРУ.
	— Колко време ви отне да ги идентифицирате? — поинтересува се Картър, прехвърляйки снимките навъсено.
	— Наистина ли очакваш отговор на този въпрос?
	— Всъщност не. — Картър постави снимките обратно и затвори плика. — Най-добрите ми хора в момента изпълняват друга мисия. Тези ми бяха подръка. Двама са новаци от Фермата.
	Фермата беше центърът за обучение на ЦРУ. Намираше се край Кемп Пиъри, Вирджиния.
	— Изпратил си стажанти да ни наблюдават? Ако не бях така ядосан, сигурно щях да се обидя.
	— Не го приемай лично.
	— Тази твоя малка маневра можеше да провали цялата ни операция. Швейцарците не са никак глупави, Ейдриън. Даже напротив. Наблюдават. Подслушват. И се дразнят изключително много, когато агенти на чужди секретни служби действат на тяхна територия, без преди това да са се разписали в книгата им за гости. Дори и най-опитните агенти са си имали големи неприятности тук. Включително от нашите. А какво прави Лангли? Изпраща осем голобради хлапета, които може и да не са стъпвали в Европа. Знаеш ли, че един от тях преди няколко дни се блъснал в Яков, докато се взирал в карта на града? Това си е истински анекдот, Ейдриън.
	— Разбрах какво имаш предвид.
	— Искам да ги изтеглиш — добави Габриел. — Още тази вечер.
	— Боя се, че не е възможно.
	— Защо?
	— Защото определени висшестоящи личности проявяват интензивен интерес към вашата операция. Именно те решиха, че в нея е необходимо да се включи американски оперативен компонент.
	— Предай на тези висшестоящи личности, че в операцията вече участва американски оперативен компонент. Името му е Сара Банкрофт.
	— Един-единствен анализатор от Контратерористичния център не се брои.
	— Този единствен анализатор превъзхожда многократно всеки от осмината дръвници, които сте пратили да ни следят.
	Картър се загледа в езерото, но не каза нищо.
	— Какво има, Ейдриън?
	Картър върна плика на Габриел.
	— Как бих могъл да те склоня да изгориш проклетите снимки?
	— Започвай да говориш.


>>	37.
>>	Цюрихско езеро

	На горната палуба имаше малко кафене. Картър пи воднисто кафе. Габриел си поръча чай. Двамата си поделиха изсъхнал сандвич с яйца и порция пържени незнайно кога картофи. Картър запази касовата бележка за възстановяване на разходите му.
	— Помолих те да запазиш името й в пълна тайна — каза Габриел.
	— Опитах.
	— Какво се случи?
	— Някой е подшушнал на президентската администрация в Белия дом. Бях повикан в Овалния кабинет. Маккена и президентът ме подложиха на безпощаден кръстосан разпит. Повярвай ми, никой от тях не изпълняваше ролята на доброто ченге. Подложиха ме на изключителен натиск, лишиха ме от сън, от храна и вода, изобщо приложиха всички техники, които ни бе забранено да използваме при разпитите на наши неприятели. Не им беше нужно много време, за да ме пречупят. Достатъчно е да ти кажа, че президентът вече знае името ми. Знае също така и името на мюсюлманката с безупречна репутация пред джихадистите, с която, така да се каже, делите едно легло в операцията.
	— И?
	— Не са особено щастливи.
	— Нима?
	— Изпитват опасения, че американско-саудитските отношения ще пострадат сериозно, ако тази операция се провали с гръм и трясък. Затова не желаят занапред Лангли да е просто пътник.
	— Искат вие да управлявате самолета?
	— Не само — каза Картър. — Искат да поддържаме самолета, да го зареждаме с гориво, да осигуряваме хранителните продукти за кухнята и да товарим багажа в багажното отделение.
	— Тоест да упражнявате цялостен контрол? Това ли ми казваш?
	— Именно.
	— Не съзирам логиката, Ейдриън.
	— В кое?
	— Честно казано, във всичко. Ако ние ръководим шоуто, тогава президентът на САЩ спокойно може да отрече пред саудитците, че има пръст, в случай че нещо се обърка. Но ако Лангли поеме контрола, тогава цялата отговорност пада върху Белия дом. Все едно да свалят гарда и да открият брадичката си за ъперкът.
	— Знаеш ли, Габриел, не съм поглеждал нещата от този ъгъл. — Картър взе последния картоф. — Може ли?
	— Да ти е сладко.
	Американецът пъхна картофа в устата си и дълго бърса солта от пръстите си.
	— Имаш основания да се гневиш — накрая каза той. — На твое място и аз щях да съм ядосан.
	— Защо?
	— Защото се опитах да ти хвърля прах в очите с евтино обяснение. А ти не го заслужаваш. Всъщност президентът и неговият предан празноглав слуга Джеймс Маккена не се опасяват, че операцията _Ал Бакари_ е възможно да се провали. Страх ги е, че може да успее.
	— Ще ми обясниш ли отново, Ейдриън? Последните няколко дни бяха много натоварени за мен.
	— Изглежда, президентът е лудо влюбен.
	— Коя е щастливката?
	— Надия — промърмори Картър, прикривайки уста със смачканата си салфетка. — Направо е полудял по нея. Харесва историята й. Харесва куража й. И по-важното, много му допада операцията, която сте изградили около нея. Благородна мисия. Интелигентна. Прогресивна. И перспективна. На всичко отгоре съответства на надеждите му за бъдещо сътрудничество между ислямския свят и Запада, което ще надделее над екстремизма. Силата на разума срещу примитивната животинска сила. Той иска мрежата на Рашид да бъде разбита и унищожена преди следващите избори. И не желае да поделя заслугите за това с никого.
	— Тоест иска да го постигне сам? Без партньори?
	— Не напълно — каза Картър. — Готов е да включи французите, британците, датчаните и испанците, понеже станаха жертви на атентати.
	— А кой ще бъде прекият ръководител на операцията?
	— В момента работи за частна охранителна компания. И се справя доста прилично, доколкото чувам.
	— Трябва да е компетентен — натърти Габриел. — И това го казвам съвсем сериозно, Ейдриън. Това е свещена истина. Именно тя може да спаси една операция от провал. Само тя може да доведе до благоприятен завършек.
	— Притесненията ти са отчетени.
	— И игнорирани.
	Картър не отвърна нищо.
	— Какво ще стане с мен и екипа ми?
	— Екипът ти ще бъде заменен с хора на Управлението. Ти ще останеш консултант до края на шоуто.
	— А след това?
	— Ще бъдеш освободен от продукцията.
	— Впрочем имам новина за теб, Ейдриън. Шоуто вече започна. Звездата в него ще направи своя дебют именно тук, в Цюрих, утре следобед.
	— Ще се наложи да отложим дебюта й, докато новият ръководен екип започне да изпълнява задълженията си.
	Габриел се вгледа в светлините на Раперсвил по брега.
	— Забравяш нещо — след малко каза той. — Звездата на шоуто е примадона. И то много взискателна. Не би се съгласила да работи за всекиго.
	— Искаш да кажеш, че ще работи за теб, за човека, убил баща й, но не и за нас?
	— Тъкмо това искам да кажа.
	— Бих искал лично да се уверя в това.
	— Заповядай. Ако искаш да разговаряш с Надия, можеш да я намериш в офиса й на булевард „Осман“ в девети арондисман на Париж.
	— Всъщност се надявахме да ни окажеш съдействие при прехвърлянето на операцията.
	— Надеждата не е приемлива стратегия, когато става дума за човешки живот. — Габриел вдигна плика със снимките пред очите на събеседника си. — Освен това, ако трябваше да дам съвет на Надия, бих й препоръчал да стои възможно най-далеч от вашите новоизлюпени полеви агенти.
	— Зрели хора сме. Водили сме не една и две битки заедно. Спасявали сме живота на немалко хора. Извършвали сме мръсната работа, с която никой друг не се е съгласявал да се захване. Но в този момент се чувствам адски засегнат от теб.
	— Радвам се, че не само аз се чувствам така.
	— Да не мислиш, че правя всичко това по _свое желание_! Та той е президентът, Габриел! Мога или да изпълня заповедта му, или да напусна. А аз нямам никакво намерение да напускам.
	— Тогава, ако обичаш, предай на президента, че му желая успех — каза Габриел. — Все пак в един момент ще трябва да му припомниш, че Надия е само първата стъпка в проникването в мрежата на Рашид. В крайна сметка ще разбере, че операцията няма да е нито благородна, нито интелигентна, нито прогресивна. Просто се надявам президентът да не разлюби избраницата си, когато настъпи времето за тежките решения.
	Фериботът потрепери, когато се допря до кея. Габриел се изправи рязко. Картър събра празните чаши и смачканите опаковки и бръсна на пода останалите по покривката трохи с опакото на дланта си.
	— Искам да знам какви са намеренията ти.
	— Мисля да се върна в командния пункт и да уведомя екипа си, че се връщаме у дома.
	— Това окончателното ти решение ли е?
	— Никога не отправям празни заплахи.
	— Тогава направи ми една услуга.
	— Каква?
	— Шофирай внимателно.

	* * *

	Двамата слязоха от ферибота в интервал от няколко секунди и по хлъзгавия пристан се отправиха към неголемия паркинг. Картър се качи в очакващия го мерцедес и отпътува към границата с Германия. Габриел седна зад волана на своето ауди и се отправи по моста Зеедам към противоположния край на езерото. Въпреки молбата на Картър, караше доста бързо.
	Вече паркираше пред безопасната къща, когато Картър му позвъни, за да го запознае с параметрите на новото оперативно споразумение. Бяха прости и безусловни. Габриел и неговият екип щяха да продължат участието си в полевата дейност, докато операцията не навлезеше в територията на Саудитска Арабия. Президентът нямаше да допусне израелските служби да извършат някоя поразия в свещените земи на Мека и Медина. Проникнеше ли операцията на саудитска територия, играта за тях приключваше. Габриел затвори телефона и остана още известно време навън сам в мрака, претегляйки възможностите пред екипа си. Десет минути по-късно той се обади на Картър и неохотно прие условията му. След това влезе в къщата, за да уведоми хората си, че нямат време за губене.


>>	38.
>>	Париж

	В многоетажната сграда на авеню „Фош“ Надия ал Бакари си беше спретнала удобно градско жилище. Там имаше кабинет, всекидневна, огромна спалня и частна картинна галерия, която съдържаше дванайсет от най-ценните й притежания. Навсякъде можеха да се видят фотографии на баща й. На нито една от тях той не бе усмихнат, а демонстрираше _джухайман_ — характерното „гневно лице“ за арабите бедуини. Единственото изключение беше един непринуден кадър, заснет от Надия на борда на „Александра“ в последния ден от живота му. На него изражението му беше леко меланхолично, сякаш бе предусещал участта, която го очаква по-късно същата вечер на старото пристанище в Кан.
	Поставена в сребърна рамка, фотографията стоеше на нощната масичка на Надия. До нея имаше часовник „Томас Томпиън“, закупен на търг за два и половина милиона долара и подарен на Надия за двайсет и петия й рожден ден. Напоследък той избързваше с няколко минути, в което тя съзираше зловеща символика. Сега се взираше в неговия силует, откакто се бе събудила със сепване в три през нощта. Вече усещаше зараждащото се поради необходимостта от кофеин пулсиращо главоболие. Въпреки това остана да лежи неподвижно в огромното си легло. През последния етап от подготовката й Габриел непрекъснато й бе напомнял да избягва всякакви промени в дневната си програма — програма, която няколко десетки членове на прислугата и личната й охрана можеха да рецитират наизуст. Всяка сутрин без изключение тя ставаше точно в седем, нито минута по-рано или по-късно. Подносът със закуската я очакваше на бюфета в кабинета й. Ако не бе поръчала друго, на него имаше неизменно термос с филтрирано кафе, кана с горещо мляко, чаша прясно изстискан портокалов сок, две препечени филийки, масло и конфитюр от ягоди. Вестниците трябваше да бъдат поставени в десния край на бюрото й: „Уолстрийт Джърнъл“ най-отгоре, а под него „Интернешънъл Хералд Трибюн“, „Файненшъл Джърнъл“ и „Монд“. До тях трябваше да е кожената папка с програмата й за деня. На телевизора трябваше да върви Би Би Си с изключен звук, а дистанционното да е някъде наблизо.
	Вече бе шест и половина. Опитвайки се да мисли за всевъзможни други неща, но не и за пулсиращата болка в главата си, тя стисна очи и се опита да поспи още малко. Полудрямката й бе прекъсната трийсет минути по-късно от дискретното похлопване на нейната дългогодишна икономка Есмералда. Както обикновено, Надия остана в леглото чак докато Есмералда не излезе. Тогава си облече пеньоар и под зоркия поглед на баща си от снимката отиде боса до кабинета.
	Посрещна я ароматът на прясно сварено кафе. Тя си наля една чаша, добави мляко и три лъжички захар и седна на бюрото. По телевизията даваха репортаж от Исламабад — хаос, предизвикан от поредната взривена от Ал Кайда кола бомба, отнела живота на над сто души, повечето от които мюсюлмани. Надия остави звука изключен и отвори кожената папка с дневната си програма. Стори й се учудващо приятна. След два часа лично време трябваше да напусне жилището си и да отлети за Цюрих. Там, в една от конферентните зали на грандхотел „Долдер“, заедно с най-близките си съветници, щеше да се срещне с висшите мениджъри на една фирма за оптика от град Цуг, голям дял от която притежаваше „Ей Ей Би Холдингс“. Веднага след това й предстоеше втора среща, този път без съветниците. Тя бе определена като „частна среща“, което означаваше, че неин предмет щяха да са личните финанси на Надия.
	Тя затвори кожената папка и по навик посвети следващия час на вестниците, сутрешното кафе и препечените филийки. Малко след осем включи компютъра си, за да провери състоянието на азиатските пазари, а после в продължение на няколко минути превключваше различните новинарски телевизионни канали. Остави емисията на „Ал Джазира“, където основна новина беше не касапницата в Исламабад, а израелски военен удар в Ивицата Газа, при който бяха убити двама от висшите ръководители на „Хамас“. Определяйки удара като „престъпление срещу човечеството“, турският премиер отправяше призив към Организацията на обединените нации да накаже Израел с икономически санкции. В следващите кадри призивът му бе отхвърлен от висш саудитски духовник.
	„Времето за дипломация приключи — заяви той пред раболепния кореспондент на «Ал Джазира». — Настъпи моментът _всички_ мюсюлмани да се обединят във въоръжена борба срещу ционистките натрапници. И нека Бог накаже онези, които посмеят да сътрудничат на враговете на исляма!“
	Надия изключи телевизора, върна се в спалнята и облече спортен екип. Не харесваше физическите активности, особено откакто премина трийсетте. Но въпреки това всяка сутрин съвестно правеше кардио тренировка, защото това се очакваше от всяка модерна бизнесдама, живееща на Запад. Все още усещайки лека болка в главата, тя съкрати и без това кратката си тренировка. След като потича с немного високо темпо по пътеката, в продължение на няколко минути прави упражнения за разтягане на гумената постелка. След това полежа неподвижно по гръб със събрани глезени и разперени встрани ръце. Както обикновено, тази поза създаде у нея усещане за безтегловност. Днес обаче, освен познатото усещане, я споходи и шокиращо ясна картина на бъдещето. Тя остана така няколко минути, без да променя нищо в позата си, размишлявайки дали си струва да предприеме пътуването до Цюрих. Нужно бе само едно телефонно обаждане, помисли си тя. Едно телефонно обаждане — и целият този товар щеше да падне от плещите й. Но не можеше да си наложи да направи това обаждане. Вярваше, че е изпратена на земята по това време и на това място с определена цел. Вярваше, че същото се отнася и за човека, който бе убил баща й. И не искаше да го разочарова.
	Надия се изправи и след като изчака да премине краткото замайване, се върна в спалнята. Взе си душ и се напарфюмира, после влезе в гардеробната и избра какво да облече. Този път пренебрегна светлите тонове, които предпочиташе, и се спря на по-неутрални нюанси на сивото и черното. На косата си отдели особено внимание. Когато половин час по-късно мина покрай Рафик ал Камал и се настани на задната седалка в лимузината, лицето й бе придобило характерния бедуински _джухайман_. Трансформацията беше почти съвършена. Сега тя бе богата саудитка, която търсеше отмъщение за убийството на баща си.
	Колата мина през портала и излезе на улицата. Докато минаваха покрай Булонския лес, Надия забеляза човека, когото познаваше като Макс — вървеше няколко крачки след жена, приличаща на Сара. Миг по-късно автомобилът й бе изпреварен от мотоциклет, управляван от слаб мъж с каска и черно кожено яке. Нещо у него извика болезнен спомен у Надия. „Това е само въображението ми“, каза си тя, когато моторът изчезна в една странична уличка. Просто нервите й бяха твърде опънати.

	* * *

	По волята на Ал Сауд, Надия бе принудена да задържи не само бившата охрана на баща си. Цялата основна структура на компанията й бе останала същата, както и повечето от висшите кадри. Дауд Хамза, завършил Станфорд ливанец, все още движеше ежедневните операции. Манфред Верли, швейцарски финансист с непоклатимо като гранитна скала самообладание, все още управляваше парите й. А правният екип, познат като _Абдул и Абдул_, все така съумяваше да представя нещата видимо открити. Още двайсетина други съветници, лакеи, момчета за всичко и службогонци се бяха събрали във ВИЛ салона на летище Льо Бурже и очакваха появата на Надия. Когато стана десет часът, те се отправиха към боинга на Ей Ей Би и в 10,15 ч. вече летяха за Цюрих. Едночасовия полет прекараха в обсъждания и сметки около конферентната маса, а след като кацнаха на летище Клотен, се качиха в цял конвой очакващи ги мерцедеси, които с висока скорост ги откараха по гористите склонове на Цюрихберг до впечатляващия вход на грандхотел „Долдер“. Там групата бе посрещната от мениджъри на хотела, които ги съпроводиха до конферентна зала с алпийско наименование и изглед към Цюрихското езеро, който обясняваше безбожния наем. Представителите на швейцарската фирма за оптика вече бяха пристигнали и се бяха струпали около разточителната блок маса. Хората от екипа на Ей Ей Би се настаниха около масата и започнаха да отварят куфарчета и лаптопи. Те никога не консумираха храна по време на бизнес срещи. Това бе едно от правилата на Зизи.
	По програма срещата трябваше да продължи два часа. Тя завърши с трийсет минути по-късно с обещанието на Надия да инвестира още двайсет милиона франка в швейцарската компания, за да подпомогне осъвременяването на нейните фабрики и продуктови линии. След като изказаха своите благопожелания, членовете на швейцарската делегация си тръгнаха. Прекосявайки изисканото лоби на грандхотела, те минаха покрай слаб, леко брадясал арабин, на възраст малко над четирийсетте. Той седеше сам, а до краката му имаше бизнес куфарче. Пет минути по-късно чрез телефонно обаждане той бе повикан в конферентната зала, която швейцарците току-що бяха напуснали. Там го очакваше красива жена.
	— Нека Аллах ви благослови — поздрави го тя на арабски.
	— И вас — отвърна Самир Абас на същия език. — Надявам се, че срещата ви с швейцарците е преминала добре.
	— Незначителни светски въпроси — отвърна Надия и пренебрежително махна с длан.
	— Бог е проявил особена щедрост към вас — каза Абас. — Подготвил съм няколко предложения как да инвестирате парите си.
	— Нямам нужда от инвестиционни съвети, господин Абас. И сама се справям доста добре.
	— Тогава как бих могъл да ви бъда полезен, госпожице Ал Бакари?
	— На първо време, като седнете. А след това, като изключите телефона си. В днешно време човек трябва да бъде предпазлив с електронните устройства. Никога не се знае кой може да подслушва.
	— Разбирам ви много добре.
	Тя се усмихна.
	— Не се и съмнявам.


>>	39.
>>	Цюрих

	Бяха седнали в противоположните краища на конферентната маса. Нямаше никакви освежителни напитки, освен две бутилки швейцарска минерална вода, които никой от двамата не докосна. Между тях бяха оставени двата смартфона с извадени сим карти. Самир Абас бе извърнал очи от незабуленото лице на Надия и внимателно изучаваше полилея над главата си. Там, между крушките и кристалите, имаше миниатюрен предавател с малък обхват, който бе инсталиран по-рано същата сутрин от Мордекай и Одед. Сега двамата следяха сигнала му от една стая на четвъртия етаж, чиято цена бе заплатена изцяло от Националната тайна служба на Централното разузнавателно управление. Габриел слушаше от безопасната къща на другия бряг на езерото по микровълнов приемник. Устните му леко помръдваха, сякаш несъзнателно се опитваше да подсказва репликите на Надия.
	— Бих искала да ви поднеса своите най-искрени извинения — каза тя.
	Абас бе озадачен.
	— Вие току-що депозирахте двеста милиона долара във финансовата институция, за която работя, госпожице Ал Бакари. Не разбирам защо е необходимо да се извинявате.
	— Защото скоро след смъртта на баща ми вие ме помолихте да направя дарение в полза на ислямска благотворителна фондация, с която имате връзка. А аз отклоних молбата ви. И то доста безцеремонно, ако не ме лъже паметта.
	— Беше неуместно да се обръщам към вас в такъв деликатен момент.
	— Знам, че сте го направили с най-добри намерения. _Зекят_* има огромно значение за нашата вяра. Впрочем баща ми искрено вярваше, че даването на милостиня е най-важният от Петте стълба на исляма.
	[* Задължителна милостиня при мюсюлманите. — Б.р.]
	— Баща ви беше безкрайно щедър човек. Винаги можех да разчитам на него в случай на нужда.
	— Той винаги се изразяваше ласкаво за вас, господин Абас.
	— Както и за вас, госпожице Ал Бакари. Вашият баща ви обичаше много. Навярно изпитвате огромна болка от загубата. Но бъдете спокойна, баща ви сега е с Аллах в рая.
	— Иншаллах* — замислено изрече тя. — Опасявам се обаче, че не съм имала и един спокоен ден от убийството насам. А болката ми се подсилва от факта, че убийците му така и не получиха възмездие за злодеянието си.
	[* Ако такава е волята на Аллах (араб.). — Б.р.]
	— Имате право да се гневите. Всички изпитваме същото. Убийството на баща ви беше оскърбление за всички мюсюлмани.
	— Но какво да правя с този гняв?
	— За съвет ли ме питате, госпожице Ал Бакари?
	— За духовен съвет — отговори тя. — Знам, че сте човек със силна вяра.
	— Също като баща ви — каза той.
	— Също като баща ми — меко повтори тя.
	Абас за миг се вгледа в очите й и после отново извърна поглед.
	— Коранът е не само носител на словото на Аллах — започна Абас. — Той е също така законодателен документ, който управлява всеки аспект от живота ни. Там е предписано пределно ясно какво да се предприеме в случай на убийство. Нарича се _ал кисас_. Като най-близък жив роднина, вие имате три възможности. Можете просто да простите на виновника. Можете да приемете кръвнина. Или да сторите на убиеца същото, което той е причинил на жертвата, без обаче да убивате никого другиго.
	— Хората, убили баща ми, са наемници. Други са ги изпратили.
	— В такъв случай онези, които са изпратили убийците, носят най-висшата отговорност за смъртта на баща ви.
	— И ако не мога да намеря в сърцето си сили да им простя?
	— Тогава, според законите на Аллах, вие имате правото да ги убиете. Без обаче да убивате никого другиго — бързо добави той.
	— Трудна задача, не смятате ли, господин Абас?
	Банковият служител погледна Надия право в очите, за първи път без помен от обичайното за мюсюлманите благоприличие.
	— Нещо не е наред ли? — поинтересува се тя.
	— Аз знам кой уби баща ви, госпожице Ал Бакари. Знам защо бе убит.
	— В такъв случай знаете също, че за мен няма да е възможно да ги накажа според законите на исляма. — Направи пауза, след което добави: — Не и без чужда помощ.
	Абас вдигна изключеното „Блекбъри“ на Надия и го заразглежда мълчаливо.
	— Няма защо да се притеснявате — тихо каза тя.
	— Защо да се притеснявам? Управлявам сметките на най-големите клиенти на Трансарабска банка. В свободното си време набирам средства за законни благотворителни фондации, за да помогна за облекчаване на страданията на мюсюлманите по света.
	— Тъкмо затова поисках среща с вас.
	— Желаете да направите дарение ли?
	— И то значително.
	— В полза на кого?
	— На хора, които биха се погрижили да бъда справедливо възмездена заради смъртта на баща ми.
	Абас върна телефона й на масата, но не отвърна нищо. Надия издържа погледа му в продължение на един сякаш безкраен момент.
	— Ние с вас живеем на Запад, ала сме чада на пустинята. Моето семейство е от Неджд, а вашето е от Хиджаз. Можем да си кажем много неща с малко думи.
	— Моят баща ми говореше само с очите си — замислено промълви Абас.
	— Моят също — рече Надия.
	Самир отвъртя капачката на бутилката си с минерална вода и напълни чашата пред себе си бавно, сякаш това бе последната вода на земята.
	— Благотворителните фондации, с които съм свързан, са изцяло легитимни — най-сетне каза той. — С парите, които постъпват в тях, се строят пътища, училища, болници… От време на време част от тях попадат в ръцете на една групировка в племенните територии на Северозападен Пакистан. Убеден съм, че тази групировка ще приеме с радост всяка предложена помощ. Както знаете, те наскоро изгубиха главния си покровител.
	— Не ме интересува групировката в племенните територии на Северозападен Пакистан — каза Надия. — Те вече не са ефективни. Времето им е отминало.
	— Кажете това на гражданите на Париж, Копенхаген, Лондон и Мадрид.
	— Доколкото знам, въпросната групировка няма нищо общо с тези удари.
	Абас рязко вдигна поглед.
	— Кой ви е казал подобно нещо?
	— Човек от моята охрана, който поддържа пряк контакт със саудитските тайни служби.
	Надия сама се изненада колко бързо измисли тази лъжа. Самир завъртя отново капачката на бутилката и известно време сякаш обмисляше отговора си.
	— Носят се слухове за йеменския проповедник — накрая рече той. — Онзи, който има американски паспорт и говори като американец. Чува се, че иска да разгърне още дейността си. Благотворителната си дейност, разбира се — уточни Абас.
	— Знаете ли как може да се осъществи връзка с неговата организация?
	— Ако намеренията ви да ги подкрепите са сериозни, аз бих могъл да ви уредя среща.
	— Колкото по-скоро, толкова по-добре — кимна тя.
	— Това не са хора, които харесват да им се казва какво да правят, госпожице Ал Бакари. Особено пък от жени.
	— Аз не съм случайна жена. Аз съм дъщеря на Абдул Азиз ал Бакари. И чакам този момент от доста дълго време.
	— Те също. От стотици години. Това са хора с огромно търпение. Вие също трябва да бъдете търпелива.

	* * *

	Срещата бе приключена също така прецизно, както бе замислена и проведена до този момент. Абас се върна в офиса си, Надия се качи на самолета си, а Одед и Мордекай се прибраха в безопасната къща на западния бряг на езерото. Габриел не си даде труда да ги посрещне. Беше се привел над компютъра във всекидневната със слушалки на ушите. С изписано на лицето примирение, той спираше записа и го възпроизвеждаше отново и отново.
	— _Това не са хора, които харесват да им се казва какво да правят, госпожице Ал Бакари. Особено пък от жени._
	— _Аз не съм случайна жена. Аз съм дъщеря на Абдул Азиз ал Бакари. И чакам този момент от доста дълго време._
	— _Те също. От стотици години. Това са хора с огромно търпение. Вие също трябва да бъдете търпелива._
	— _Имам една молба, господин Абас. Заради онова, което сполетя баща ми, е от съществена важност да знам с кого ще се срещна и дали ще бъда в безопасност._
	— _Нямате причина за тревога, госпожице Ал Бакари. Човекът, с когото ще ви уредя среща, не представлява абсолютно никаква заплаха за безопасността ви._
	— _Кой е той?_
	— _Казва се Марван бин Тайиб. Декан е на Факултета по ислямско богословие в Университета в Мека. И е изключително праведен човек._
	Габриел натисна бутона за пауза. После върна записа и отново го пусна.
	— _Казва се Марван бин Тайиб. Декан е на Факултета по ислямско богословие в Университета в Мека. И е изключително праведен човек._
	Габриел спря записа. След това с неохота изпрати името на Ейдриън Картър в Лангли. Отговорът пристигна пет минути по-късно. Беше резервация за сутрешния полет за Вашингтон. В икономична класа, разбира се. Това бе отмъщението на Картър.


>>	40.
>>	Лангли, Вирджиния

	— Браво — каза Картър. — Превъзходно изпълнение. Произведение на изкуството. Наистина!
	Той стоеше пред асансьорите на седмия етаж в сградата на Управлението, а усмивката му бе изкуствена като вечно цъфналите цветя в кабинета му. Бе онази утешителна усмивка, която застива на лицето на директора в период на съкращения, отбеляза наум Габриел. В сцената липсваха само златният часовник, пликът със скромното обезщетение и подаръчният ваучер за вечеря за двама в изискания ресторант „Мортънс“.
	— Хайде — каза Картър, потупвайки Габриел по рамото — нещо, което не правеше никога. — Искам да ти покажа нещо.
	След като се спуснаха на едно от подземните нива на сградата, те вървяха дълго по сиви коридори, дълги сякаш по километър. Крайната им цел беше стаичка с прозорец към огромно като пещера помещение, наподобяващо брокерска зала на Уолстрийт. Върху всяка от четирите стени трепкаха монитори с размерите на улични билбордове. Под тях най-малко двеста компютърни екрана осветяваха двеста лица на служители. С какво точно се занимаваха тези хора, Габриел не знаеше. Ако трябваше да е честен, вече не бе напълно сигурен дали все още се намира в Лангли — и дори на територията на щата Вирджиния.
	— Сметнахме, че е време да съберем всички под един покрив — поясни Картър.
	— Всички? — попита Габриел.
	— Това е твоята операция — каза Ейдриън.
	— Всичко това заради _една_ операция?
	— Ние сме американци — рече Картър с нотка на разкаяние. — Обичаме големите мащаби.
	— Това място сигурно има собствен пощенски код.
	— Всъщност това място още няма име. На този етап го наричаме _Рашидистан_ — в твоя чест. Ще те разведа на кратка обиколка.
	— Предвид обстоятелствата, смятам, че заслужавам да разгледам по-обстойно.
	— Пак ли ще се препираме?
	— Само ако се налага.
	Картър поведе Габриел по тясно спираловидно стълбище надолу към оперативния център. Застоялият въздух миришеше на нов мокет и прегряваща електрическа мрежа. Млада жена с остра черна коса ги подмина, без да каже дума, и се настани на едно от многобройните работни места в центъра на залата. Габриел вдигна поглед към един от големите екрани и видя няколко известни политически анализатори от Вашингтон да обсъждат нещо в топлата светлина на студийни прожектори. Звукът беше изключен.
	— Да не замислят антитерористичен удар?
	— Не, доколкото ми е известно.
	— Тогава защо ги гледаме? — попита Габриел и се огледа със смесица от почуда и отчаяние. — И изобщо _кои_ са всички тези хора?
	Дори Ейдриън Картър, формалният ръководител на операцията, се замисли за миг, преди да даде отговор.
	— Повечето са от Управлението — накрая отговори той. — Но също така има хора от Агенцията за национална сигурност, ФБР, Министерството на правосъдието и Министерството на финансите. Както и няколко десетки човека със зелени баджове.
	— Те да не са някакъв застрашен вид?
	— Тъкмо напротив — каза Картър. — Хората със зелени баджове са частни контрактори. Дори на мен не ми е известно колко такива работят в Лангли в момента. Но едно знам със сигурност. Тези хора печелят много повече от мен.
	— Какво точно вършат?
	— Някои от тях са бивши служители в контратерористични звена, които получават три пъти по-високи заплати в различни частни фирми. В много случаи вършат абсолютно същата работа и разполагат със същото ниво на достъп до секретна информация. Но сега са на заплата не към Управлението, а към „АКМЕ Секюрити Сълюшънс“ или някоя друга частна компания.
	— А останалите?
	— Специалисти в извличането на знания от данни — каза Картър. — И благодарение на вчерашната среща в Цюрих, сега са затрупани с данни. — Посочи към една от работните маси. — Онази група например се занимава със Самир Абас, нашия приятел от Трансарабска банка. Анализират всеки негов имейл, всеки негов телефонен разговор, всяка финансова операция, осъществена от него. Успяха да проследят информационна нишка, водеща началото си отпреди атентатите от 11 септември. За нас само информацията, която добихме благодарение на Самир, оправдава средствата, които вложихме в тази операция. Изумително е как е убягвал от полезрението ни толкова години. Този човек е същинска находка. Както и неговият познат от Университета в Мека.
	Девойката с остра черна коса подаде на Картър някаква папка. След това той отведе Габриел в звукоизолирана стая. Един-единствен прозорец в нея гледаше към оперативния център.
	— Ето го твоето момче — каза Картър, подавайки на Алон снимка с голям размер. — Въплъщението на нашата саудитска дилема.
	Габриел разгледа снимката, от която шейх Марван бин Тайиб се взираше мрачно в него. Саудитският духовник имаше дълга и неподдържана салафистка брада и изражението на човек, който не обича да го снимат. Червено-бялата му _гутра_ — арабска кърпа за глава, бе поставена така, че разкриваше бялата шапчица _такия_, поставена отдолу. За разлика от повечето саудитци, той не беше закрепил _гутрата_ с черната връвчица, известна като _агал_. С това показваше на света, че е духовен човек, който не се вълнува особено от външния си вид.
	— Какво знаете за него? — запита Габриел.
	— Произхожда от район, населен с уахабисти, на север от Рияд. В родното си градче притежава кирпичена колиба, в която се разказва, че веднъж е отсядал самият Уахаб. Мъжете в това градче винаги са се считали за хранители на истинската, най-чистата вяра. До ден-днешен чужденците не са добре дошли там. Случи ли се да пристигне външен човек, местните крият лицата си и странят от него.
	— Марван бин Тайиб има ли връзка с Ал Кайда?
	— Твърде слаба — кимна Картър, — но все пак има. Той изиграва ключова роля за разпалването на мюсюлманските страсти в кралството, които през 1979 година довеждат до превземането на джамията „Масджид ал Харам“ от ислямски екстремисти. В докторската си дисертация излага становището, че секуларизацията е скроен от Запада заговор, който цели унищожаването на исляма и Саудитска Арабия. Това негово съчинение се превръща в задължително четиво за радикално настроените членове на фамилия Сауд, сред които е и нашият стар приятел принц Набил, саудитският вътрешен министър, който до ден-днешен отказва да признае, че деветнайсетима от похитителите на самолети на 11 септември са поданици на неговата страна. Набил е толкова впечатлен от дисертацията на Бин Тайиб, че лично пише препоръка авторът да бъде назначен на днешната влиятелна позиция в Университета в Мека.
	Габриел върна снимката на Картър, който я погледна презрително и я пъхна обратно в папката.
	— Това не е първият случай, когато името на Бин Тайиб се свързва с мрежата на Рашид — каза той. — Независимо от миналото си на радикалист, Бин Тайиб е съветник в прехвалената програма на Саудитска Арабия за превъзпитаване на терористи. Най-малко двайсет и петима саудитци са се завърнали на „бойното поле“ след завършване на програмата. Предполага се, че четирима от тях са в Йемен, при Рашид ал Хусейни.
	— Има ли други връзки?
	— Познай кой е последният човек, забелязан в компанията на Рашид вечерта, когато той преминава на страната на тъмните сили.
	— Бин Тайиб?
	Картър кимна утвърдително.
	— Именно Марван бин Тайиб отправя покана към Рашид да изнесе лекция в Университета в Мека. Бин Тайиб го придружава вечерта, когато дезертира.
	— Това обсъдихте ли го с вашите приятели в Рияд?
	— Опитахме се.
	— И какво?
	— Не стигнахме доникъде — призна Картър. — Както знаеш, отношенията между фамилията Сауд и духовенството са, меко казано, сложни. Семейство Сауд не могат да управляват без подкрепата на улемите*. И ако посегнат на влиятелен богослов като Бин Тайиб по наше искане…
	[* Ислямски богослови, тълкуватели на Корана и ислямския закон. — Б.р.]
	— Джихадистите ще го приемат като атака към тях.
	Картър кимна, след което отново отвори папката и извади оттам два листа — транскрипции на записани от Агенцията за национална сигурност разговори.
	— Тази сутрин нашият приятел от Трансарабска банка е провел от кабинета си два интересни телефонни разговора. Един с Рияд и един с Джида. На първия си събеседник е казал, че ще работи с Надия ал Бакари. На втория — че има приятел, който желае да обсъжда духовни въпроси с шейх Бин Тайиб. Поотделно двата разговора звучат напълно невинно. Но ако бъдат събрани заедно…
	— Не оставят никакво съмнение, че жената с безупречни джихадистки акредитиви Надия ал Бакари има желание да поговори насаме с шейха.
	— За да обсъждат духовни въпроси, разбира се. — Картър върна транскрипциите в папката и я затвори. — Въпросът сега е дали да й позволим това.
	— Защо да не й го позволим?
	— Защото това би нарушило съглашенията ни със саудитските власти и техните служби за сигурност. Според един _хадис_*, в Арабия не може да има две религии. А семейство Ал Сауд дадоха ясно да се разбере, че няма да допускат и съществуването на две разузнавателни служби.
	[* Устно предание за нещо направено или изречено от пророка Мохамед. — Б.р.]
	— Кога най-сетне ще осъзнаете, че тези хора са проблемът, а не разрешението му?
	— Когато престанем да се нуждаем от техния петрол за нашите коли и за икономиката ни — каза Картър. — След атентатите от 11 септември арестувахме и дори убихме стотици саудитски граждани, но не на територията на Саудитска Арабия. Тази държава е недостъпна за неверници като нас. Ако Надия отиде там на среща с шейх Марван бин Тайиб, ще се наложи да го стори сама, без подкрепление.
	— А не можем ли да направим така, че планината да отиде при Мохамед?
	— Ако питаш дали Бин Тайиб може да излезе от Саудитска Арабия, за да се срещне с Надия, отговорът е отрицателен. Прекалено много служби го държат под око, за да си позволи това. Нито една европейска държава, чиито управници са с ума си, не би го допуснала на своя територия. Ако Бин Тайиб захапе кукичката, нямаме друг избор, освен да изпратим Надия при планината сама. А ако Ал Сауд разберат, че именно ние сме я изпратили, тогава ще падат глави.
	— Може би трябваше да обмислите този вариант, преди да създадете цяла правителствена агенция за тази операция — отбеляза Габриел и посочи към оперативния център отвъд прозореца. — Но това си е ваш проблем, Ейдриън. Според новите условия на нашата оперативна договорка, именно сега е моментът да ти предам щафетата и без много приказки да се оттегля.
	— Питам се дали все пак не би приел да направим някои изменения в договорката — предпазливо предложи Картър.
	— Слушам те.
	— Преди да стана ръководител на най-голямото контратерористично звено в света, аз се занимавах с вербуване и ръководене на шпиони. И ако има нещо, което шпионинът ненавижда, това е промяната. Вие открихте Надия. Вие я вербувахте. Логично би било вие да ръководите действията й до края.
	— Искаш да служа като неин оперативен офицер?
	— Точно така.
	— Под твоя надзор, разбира се.
	— Белият дом е категоричен, че Управлението трябва да поеме цялостен контрол върху тази операция. Боя се, че ръцете ми са вързани.
	— Не ти подхожда да се оправдаваш с началството, Ейдриън.
	Картър не отвърна нищо. Габриел си даде вид, че сериозно обмисля предложението, но на практика вече бе взел решение. Той кимна към звукоизолиращото стъкло и попита:
	— Ще има ли място там и за мен?
	Картър се усмихна.
	— Вече съм ти направил идентификационен бадж, така че да влизаш с придружител при всяко идване — каза той. — Разбира се, в зелен цвят.
	— Зеленото е цветът на врага ни.
	— Нашият враг не е ислямът, Габриел.
	— О, да, забравих.
	Картър се изправи и съпроводи Алон до неголяма сива кабинка в далечния край на оперативния център. В нея имаше бюро, стол, телефон с вътрешна линия, компютър, сейф за книжа, хартиен плик за документи, предназначени за унищожаване, и чаша за кафе с емблемата на ЦРУ. Девойката с острата черна коса му донесе голям куп папки и безмълвно се върна на работното си място. Отваряйки първата папка, Габриел вдигна поглед и видя Картър да се наслаждава на _Рашидистан_ от своята наблюдателница. Изглеждаше доволен от себе си. И с основание. Сега бе пълновластен ръководител на цялата операция. Габриел се бе превърнал в един от множеството контрактори — служител, затворен в сива кутийка, със зелена табелка на врата.


>>	41.
>>	Рияд, Саудитска Арабия

	Боингът на „Ей Ей Би Холдингс“ навлезе във въздушното пространство на Саудитска Арабия точно в 17,18 часа. Както повеляваше традицията, британският пилот незабавно уведоми пасажерите и екипажа, за да могат всички жени на борда своевременно да сменят западното си облекло с отговарящи на ислямските изисквания дрехи.
	Десет от жените на борда незабавно започнаха да се преобличат. Единадесетата — Надия ал Бакари, остана на своето място, прелиствайки множество документи, чак докато първите светлини на Рияд не се появиха на хоризонта като зрънца кехлибар, пръснати в пустинята. Само век по-рано саудитската столица е била кирпичен преден пост в огромната пустиня, непознат за Западния свят, незначителна точица на географската карта нейде между склоновете на планинската верига Сарават и бреговете на Персийския залив. Петролът бе преобразил Рияд в модерен метрополис с дворци, небостъргачи и търговски центрове. Но в добавка към милиардите, похарчени за модернизиране на летаргичната пустинна империя, Ал Сауд бяха пръснали още толкова за яхти, проститутки и ваканционни имения в Марбея. Но още по-лошо бе, че кралската фамилия не правеше нищо, за да подготви страната за деня, когато и последният кладенец щеше да пресъхне. Десет милиона чуждестранни работници се трудеха по петролните полета и в палатите, а в същото време стотици хиляди млади саудитци не можеха да си намерят работа. Като се изключеше петролът, най-голям дял от износа се падаше на фурмите и Корана. И на брадатите фанатици, мрачно добави Надия наум, докато наблюдаваше как светлинките на Рияд постепенно стават по-ярки. В „производството“ на ислямски екстремисти Саудитска Арабия беше безспорен лидер.
	Тя отмести поглед от илюминатора и огледа вътрешността на самолета. Пътническото отделение в предната част бе подредено като _меджлис_* — с удобни кресла покрай фюзелажа и пищни ориенталски килими по пода. Местата бяха заети от изцяло мъжкия висш ръководен състав на Ей Ей Би — Дауд Хамза, юристите Абдул и Абдул и разбира се, Рафик ал Камал. Той се бе вгледал в Надия с нескрито неодобрение, сякаш без думи се опитваше да й напомни, че е крайно време да смени дрехите си. Предстоеше им да кацнат в земята на невидимите жени, което означаваше, че Рафик щеше да се превърне в нещо много повече от прост бодигард на Надия. Щеше да е неин придружител и според ислямския закон щеше да е длъжен да я съпътства на всяко обществено място. Само след броени минути Надия ал Бакари, една от най-заможните жени в света, щеше да има правата на камила. Дори по-малко, с горчивина си помисли тя, понеже на камилите бе разрешено да показват лицето си на публични места.
	[* Букв. „място за сядане“ (араб.), понятието се използва често в смисъла на съвет за решаване на проблем от законово, религиозно или друго естество. — Б.р.]
	Без да каже и дума, тя се изправи и отиде в задната част на самолета, където беше изисканият й будоар. Там висеше саудитското й облекло: обикновена бяла _тоба_, бродирана черна наметка _абая_ и черно покривало за главата _никаб_. Поне веднъж, помисли си тя, би било добре, ако можеше да се поразходи по улиците на родината си в свободни бели дрехи, а не в този ограничаващ черен пашкул. Но това, разбира се, не беше възможно. Дори и богатството на семейство Ал Бакари не можеше да осигури закрила срещу фанатичната религиозна полиция _Мутава_. Освен това, едва ли тъкмо сега бе времето да предизвиква обществените и религиозните норми на Саудитска Арабия. Надия се бе върнала в родината си, за да се срещне лично с шейх Марван бин Тайиб, декан на Богословския факултет към Университета в Мека. Със сигурност почитаният религиозен учен би се озадачил, ако в навечерието на тяхната среща Надия бъде арестувана от брадатите служители на _Мутава_ заради отказ да носи подобаващо ислямско облекло.
	Тя свали неохотно светлите си панталони „Оскар де ла Рента“ и бавно се преоблече в черно. Когато даденото й от Бога лице бе скрито под _никаба_, застана пред огледалото. Виждаха се единствено очите и малко от глезените й. Всички други видими белези за съществуването й бяха заличени. Щом се върна на мястото си в предното отделение на самолета, почти никой от мъжете не вдигна поглед към нея. Единствено Дауд Хамза, ливанец по рождение, даде признак, че е забелязал присъствието й. Останалите, до един саудитци, съзнателно извръщаха поглед. Болестта се бе завърнала, помисли си тя. Болестта, която всъщност беше самата Саудитска Арабия. За мъжете в самолета нямаше значение, че Надия им е работодател. Щом Аллах я бе създал жена, в земята на Пророка тя трябваше да заеме полагащото й се място.
	Приземяването на международното летище „Крал Халид“ съвпадна с вечерната молитва. Тъй като й бе забранено да се моли заедно с мъжете, Надия нямаше друг избор, освен да изчака търпеливо, докато те не приключат изпълнението на този най-важен стълб на ислямската вяра. След това, обградена от няколко забулени жени, тя заслиза по стълбата, стараейки се всячески да не се препъне в края на своята _абая_. Силен леден вятър духаше на самолетната писта, донасяйки кафяви облаци прах от Неджд. Приведена срещу вятъра, Надия последва своя антураж от мъже към терминала. Там мъжете и жените се разделиха на отделни опашки. Независим от надписите Ей Ей Би върху всяка чанта, целият багаж на пристигналите беше щателно претърсен за порнографски материали, алкохол или друг продукт на западния упадък.
	Когато излезе от другия край на летищната сграда, тя се качи заедно с Рафик ал Камал на задната седалка на очакващия ги мерцедес, за да изминат трийсет и петте километра до Рияд. Пясъчната буря бе ограничила видимостта до броени метри. От време на време фаровете на някоя насрещна кола изскачаха като че от нищото и бързо отминаваха. Но през повечето време не срещаха никого по пътя. Надия отчаяно копнееше да свали _никаба_, но не смееше. Доброволците от _Мутава_ бяха винаги нащрек за незабулени жени — особено за повлияни от западната култура богати жени, завръщащи се от Европа.
	След петнайсетина минути начупеният контур на Рияд започна да се очертава в кафяво-черната мъгла. Те подминаха Ислямския университет „Ибн Сауд“ и преминаха през поредица от кръгови кръстовища към булевард „Крал Фахд“ — основната артерия на града, отвеждаща до Ал Олая — процъфтяващия финансов квартал на Рияд. Право пред тях се издигаше сребърната кула „Кингдъм Сентър“. Приличаше на модерно бизнес куфарче, което някой е забравил насред града и всеки миг може да дойде да си го вземе. В сянката му проблясваше новият мол „Мека“, току-що отворил врати след вечерната молитва и атакуван от орди нетърпеливи клиенти. Членове на _Мутава_ се придвижваха из тълпата с палки в ръка, следейки за неподобаващо поведение. Надия си спомни за Рена и за първи път след срещата в Серенкур я обзе истински страх.
	Той се разсея миг по-късно, когато лимузината зави по улица „Муса бин Нусиар“ и навлезе в Ал Шумайси — квартал с дворци, оградени с високи зидове, където живееха принцове от фамилията Ал Сауд и други представители на саудитския елит. Имението на Ал Бакари беше разположено в западния край на квартала, на една улица, по която непрестанно патрулираше полиция и войска. Пищно съчетание на източни и западни стилове, палатът бе заобиколен от три акра кристалночисти басейни, фонтани, тревни площи и палмови горички. Високите му бели огради бяха предназначени да държат и най-решителните неприятели настрана, но не успяваха да спрат пясъка, който се носеше на талази из вътрешния двор, където спря лимузината.
	Пред портика се бяха наредили всичките десет членове от постоянния персонал, до един азиатци. Когато слезе от мерцедеса, на Надия й се прииска да ги поздрави сърдечно. Но въпреки това продължи да играе ролята на сдържана саудитска наследница, подмина ги безмълвно, влезе в сградата и се заизкачва по витото централно стълбище. Когато стигна до първата площадка, вече бе махнала _никаба_ от лицето си. После, в уединението на своите покои, тя съблече и останалите дрехи, застана гола пред огледалото с човешки ръст и остана вгледана в отражението си чак докато не я обзе внезапно замайване и тя се свлече на колене. Когато замайването премина, изми косата си от пустинния прах и легна на пода със събрани глезени и разтворени ръце, очаквайки да я обземе познатото чувство за безтегловност. Това скоро щеше да приключи, помисли си тя. Още няколко месеца, дори може би седмици, и щеше да го забрави.

	* * *

	В Лангли едва бе преминало единайсет предобед, но в _Рашидистан_ цареше непрестанна вечер. Ейдриън Картър седеше на бюрото си с кодиран телефон в едната ръка и лист хартия в другата. На телефонната линия бе Джеймс Маккена от Белия дом. Листът беше разпечатка на последната информация от офиса на ЦРУ в Рияд. В нея се казваше, че НАБ — неособено сполучливото секретно кодово име на Надия ал Бакари — току-що е пристигнала благополучно у дома и по всичко личеше, че не бе следена от джихадисти, агенти на саудитските служби за сигурност или други. Картър прочете сведението с облекчение и го подаде през бюрото на Габриел, чието лице остана безизразно. Не си казаха нищо. Не беше и необходимо. Изпитанието беше общо. Бяха изпратили свой агент на вражеска територия и никой от двамата нямаше да е способен да отдъхне и за секунда, докато тя не се качеше отново на самолета и не напуснеше въздушното пространство на Саудитска Арабия.
	По обед Картър се върна в кабинета си на седмия етаж, докато Габриел се отправи към къщата на Ен Стрийт, за да поспи. Събуди се в полунощ, в един вече работеше в _Рашидистан_ със зелената табелка на врата си, а Ейдриън Картър напрегнато надничаше над рамото му. Колегите от Рияд ги информираха, че НАБ е излязла от своята резиденция в Ал Шумайси и пътува към клона на компанията си на улица „Ал Олая“. Там тя остана до един часа следобед, след което бе откарана до хотел „Четири сезона“, където обядва със саудитски инвеститори, до един мъже.
	След като тръгна от хотела, колата й зави по булевард „Крал Фахд“. Това бе странно, понеже офисът й се намираше в противоположната посока. За последно бе засечена десет минути по-късно да пътува по магистрала 65. Екипът на ЦРУ не направи опит да я проследи по-нататък. От този момент насетне НАБ трябваше да се справя сама.


>>	42.
>>	Неджд, Саудитска Арабия

	Студеният вятър отслабна по пладне, а към късния следобед в района на платото Неджд отново бе спокойно. Това щеше да е само временно затишие, характерно за местния суров климат, защото далеч на запад тъмни буреносни облаци пълзяха през проходите на планинската верига Сарават като банда разбойници. От първите дъждове бяха изминали две седмици, а в пустинята започваха да се появяват първите колебливи стръкчета трева и диви цветя. Само след няколко седмици това място щеше да е зелено като бъркширска ливада. Сетне жежката пещ щеше да се запали отново и в продължение на месеци нямаше да падне и капка дъжд — чак до идната зима, когато, ако такава бе волята на Аллах, буреносните облаци за пореден път щяха да запълзят по склоновете на Сарават.
	За обитателите на Неджд дъждът бе едно от малкото неща, идващи от запад, които приветстваха. Почти към всичко останало, дори към сънародниците си от областта Хиджаз, те се отнасяха с презрение и присмех. Тяхната вяра ги правеше враждебни към всяко чуждо влияние. Вяра, която им е била дадена три столетия по-рано от аскетичен проповедник реформатор на име Мохамед Абдул Уахаб. През 1744 г. той сключил съюз с едно племе от Неджд, наричащо се Ал Сауд, създавайки по този начин обединение между политическата и религиозната власт, което впоследствие довело до основаването на съвременното Кралство Саудитска Арабия. Това обединение се оказало доста неспокойно и от време на време Ал Сауд правели опити да поставят на място брадатите фанатици от Неджд, понякога даже с подкрепата на неверници.
	През 1930 г. поддръжници на фамилията Ал Сауд бяха използвали британски картечници, за да избиват свещени воини на „Мюсюлмански братя“ в град Сабила. А след атентатите от 11 септември Ал Сауд се бяха съюзили с омразните американци, за да воюват срещу съвременното проявление на _Ихван_, познато като Ал Кайда. И все пак по някакъв начин през всички тези години връзката между последователите на Уахаб и фамилията Сауд бе просъществувала. Те зависеха едни от други, за да оцеляват. В суровите условия на Неджд човек не можеше да желае кой знае колко повече.
	Въпреки крайностите на климата, новата настилка на магистрала 65 беше гладка и черна като реките от суров нефт, които течаха под нея. Следвайки на северозапад маршрута на древен кервански път, тя свързваше Рияд с оазисния град Хаил. Съвсем близо преди Хаил, край град Бурайда, Надия нареди на шофьора си да отбие по малък двулентов път, водещ през пустинята на запад. Рафик ал Камал вече бе видимо неспокоен. Надия не му беше казала нищо за намерението си да пътува към Неджд чак до момента на тръгването им от „Четири сезона“, но дори тогава тя се бе изразила твърде неясно. Беше му казала, че ще вечеря в семейния лагер на шейх Марван бин Тайиб, важен член на съсловието на _улемите_. След тази вечеря — по време на която, разбира се, жените и мъжете щяха да са разделени — тя щеше да се срещне на четири очи с шейха, за да обсъдят някои въпроси, свързани със _зекят_. Нямаше да се налага нейният придружител да присъства на срещата, тъй като духовникът имаше добро име на учен и благочестив мъж. Безопасността й също нямаше да е застрашена. Ал Камал бе приел нарежданията й, но с видимо неудоволствие.
	Вече минаваше пет часът, а безбрежното небе бавно потъмняваше. Те минаваха с висока скорост покрай градини с фурми, лимони и портокали, спирайки само веднъж, за да изчакат възрастен пастир да пресече пътя с козите си. С всеки изминат километър Ал Камал сякаш се успокояваше. Тъй като бе отраснал в този район, той посочваше на другите през прозореца някои от по-забележителните места, докато ги подминаваха. На влизане в Унайза — консервативно религиозно градче, известно с чистотата на исляма, изповядван от жителите му, той помоли Надия да направят малко отклонение, за да види скромната къща, където като дете бе живял с една от четирите жени на баща си.
	— Не знаех, че си от този край — каза Надия.
	— И шейх Бин Тайиб е оттук — отвърна той. — Когато беше малко момче, ходехме в едно училище, молехме се в една джамия. Марван още тогава беше размирник. Веднъж го наказаха, задето бе хвърлил камък в прозореца на една видеотека. Смяташе, че е неислямска.
	— Ами ти?
	— На мен видеотеката не ми пречеше. В Унайза така или иначе нямаше какво друго да се прави, освен да се гледа видео и да се ходи на джамия.
	— Доколкото разбирам, оттогава насам шейхът е възприел по-умерени възгледи.
	— Мюсюлманите в Унайза не знаят значението на думата _умерен_ — отвърна Ал Камал. — Ако Марван се е променил оттогава, сигурно е за пред очите на обществото. Марван е ислямист докрай. И е напълно независим от Ал Сауд, макар че те му плащат доста добре. На твое място бих внимавал с него.
	— Ще го имам предвид.
	— Може би ще е добре да те придружа на срещата.
	— Ще се справя, Рафик.
	Ал Камал се умълча, след като излязоха от Унайза и отново навлязоха в пустинята. Право пред тях, сред море от камънаци, се издигаше стръмен скалист склон, чиито зъбери в продължение на милиони години са били ваяни от вятъра и пясъците. Лагерът на шейха бе разположен на север от този хълм, покрай брега на дълбоки _уади_*. Надия чуваше как големите камъни удрят отдолу по шасито на автомобила, докато напредваха по неравния черен път.
	[* Арабска дума за русло на пресъхнала река. — Б.пр.]
	— Защо не ми каза къде отиваме? — недоволно попита Ал Камал, стиснал здраво дръжката над вратата. — Щяхме да дойдем с някой „Рейндж Роувър“.
	— Не очаквах пътят да е толкова лош.
	— Това е пустинен лагер. Какъв си представяше, че ще бъде?
	Надия се изсмя насила.
	— Дано баща ми не гледа сега.
	— Аз пък се надявам, че гледа. — Ал Камал я изгледа продължително. После продължи: — Никога не съм оставял баща ти, Надия. Дори и когато обсъждаше деликатни и тайни въпроси с хора като шейх Марван бин Тайиб. Той ми бе поверил живота си. За нещастие, не успях да го спася в Кан, макар че с радост бих поел с тялото си куршумите, предназначени за него. Същото бих сторил и за теб. Разбираш ли ме?
	— Струва ми се, че разбирам, Рафик.
	— Добре — каза той. — Ако това е волята на Аллах, тази среща ще даде плодове. Но другия път остави на мен организацията. Така ще е по-добре. Няма да има изненади.
	— По правилата на Зизи? — запита тя.
	— По правилата на Зизи — кимна той. — Правилата на Зизи са като ученията на Пророка. Ако ги следваш неотстъпно, Аллах ще те възнагради с дълъг и щастлив живот. Ако ги пренебрегваш… — Той сви масивните си рамене. — … е, тогава ще се случват лоши неща.
	Видяха множество коли, паркирани безразборно покрай _уади_: роувъри, мерцедеси, тойоти и няколко очукани пикапа. Непосредствено до този импровизиран паркинг бяха разпънати две големи общи палатки, осветени отвътре. Десетина по-малки палатки бяха пръснати около тях, като всяка беше оборудвана с генератор за ток и сателитна чиния. Надия се усмихна под прикритието на своя _никаб_. Саудитците обичаха зимно време да се връщат в пустинята при своите бедуински корени, но връзката им с древните традиции стигаше само дотук.
	— Шейхът добре се е уредил тук.
	— Трябва да видиш вилата му в Мека — каза Ал Камал. — Купена и платена е с държавни пари. От гледна точка на крал Ал Сауд, това са добре инвестирани средства. Кралската фамилия се грижи за _улемите_, а _улемите_ на свой ред се грижат за нея.
	— Защо са избрали точно това място? — запита Надия, озъртайки се.
	— Много преди да бъде основано Кралство Саудитска Арабия, членовете на клана на шейха са водели животните си тук зимно време. Родът Бин Тайиб лагерува тук от векове.
	— Сигурно ще ми кажеш, че и ти си идвал по тези места като момче.
	Ал Камал широко се усмихна:
	— Така е.
	Телохранителят даде знак на шофьора да паркира встрани от другите автомобили. След като помогна на Надия да слезе, той се загледа в една „Тойота Камри“. Ако не беше тънкият слой прах по нея, тя сякаш току-що бе излязла от поточната линия.
	— За такава кола ли мечтаеш? — попита Надия язвително.
	— Този модел го подаряват на всички, които завършат държавната програма за превъзпитание на терористи. Осигуряват им кола, къща с платени начални вноски и хубава девойка за съпруга — всичките капани на нормалния живот, — за да ги примамят да останат в този свят, вместо в света на джихада. Купуват лоялността на _улемите_, купуват и лоялността на джихадистите. Така се прави в пустинята. Така правят Ал Сауд.
	Ал Камал нареди на шофьора да остане при колата, а после поведе Надия към двете големи палатки. Секунди по-късно от едната излезе млад мъж, за да ги посрещне. Носеше _тоба_ до прасците според традицията на салафистите, както и шапчица _такия_ без кърпа. Брадата му беше дълга, но рядка, а очите му гледаха необичайно дружелюбно за саудитец. След като ги поздрави с традиционното обръщение, той се представи като Али и каза, че е _талиб_ — ученик — на шейх Бин Тайиб. Изглеждаше около трийсетгодишен.
	— Вечерята тъкмо започва. Телохранителят ви е добре дошъл да се присъедини, ако желае. Жените са там — добави той и посочи лявата тента. — Тази вечер няколко роднини гостуват на шейха. Сигурен съм, че ще се почувствате сред свои.
	Надия и Ал Камал бързо размениха погледи, след което тя тръгна към лявата тента. Оттам се появиха две забулени жени, поздравиха я на местен диалект и я въведоха през отвора. Вътре имаше още двайсет жени като тях. Бяха насядали на дебели ориенталски килими около подноси, отрупани с агнешко, пилешко, патладжани, ориз и безквасен хляб. Някои носеха _никаб_ подобно на Надия, но повечето бяха изцяло забулени. В затвореното пространство на палатката тяхната жива глъч напомняше звука на множество цикади. Тя утихна за няколко секунди, докато една от двете жени представи Надия. Очевидно всички бяха очаквали появата й, за да започнат да се хранят, защото една от тях извика: _Алхамдулиллах!_ — „Хвала на Бога!“. След това жените се нахвърлиха върху платата, сякаш не бяха яли дни наред и нямаше да видят храна дълго след това.
	Все още права, Надия се огледа за място сред безформените забулени тела, след което се настани между две жени на двайсетина години. Едната се казваше Адара, а другата — Сафия. Адара беше родом от Бурайда и бе племенница на шейха. Брат й бе заминал за Ирак да воюва с американците и бе изчезнал безследно. Сафия се оказа жена на _талиба_ Али.
	— Нарекли са ме с името на мюсюлманката, убила еврейски шпионин по времето на Пророка — гордо поясни тя.
	Рафик ал Камал се оказа прав за тойотата. Тя действително беше подарена на Али след завършването на програмата за превъзпитание на терористи. Сафия също му бе подарък, съпроводен със значителна зестра. Очакваха първото си дете след около четири месеца.
	— _Иншаллах_, ще бъде момче — каза тя.
	— Ако е волята на Бога — повтори Надия със спокойствие, което никак не отговаряше на мислите й.
	Надия сложи в чинията си малка порция пилешко месо и ориз обходи с поглед другите жени. Няколко от тях бяха свалили _никабите_ си, но повечето се опитваха да се хранят с покрити лица. Включително Адара и Сафия. Надия постъпи по същия начин, като през цялото време се опитваше да слуша разговорите около себе си. Темите бяха изключително банални: семейни клюки, новият търговски център в Рияд, постиженията на децата им — на момчетата, разбира се, защото дъщерите бяха свидетелство за репродуктивни неуспехи. Така прекарваха живота си те — в отделни стаи, в отделни палатки, в компанията на своя пол. Не посещаваха театрални постановки, защото в цялата държава нямаше нито една сцена. Не ходеха по дискотеки, тъй като музиката и танците бяха _харам_*. Не четяха други книги, освен Корана — който изучаваха отделно от мъжете, — както и строго цензурирани списания, рекламиращи дрехи, които не можеха да носят на обществени места. От време на време си доставяха една на друга физическо удоволствие — една от мръсните малки тайни на Саудитска Арабия, — но иначе по-голямата част от времето им минаваше в потискаща, убийствена скука. А когато животът им приключеше, щяха да бъдат погребани според уахабистката традиция в необозначен гроб, под нагорещените пясъци на Неджд.
	[* Абсолютно забранени според шериата действия. — Б.р.]
	При все това Надия усещаше странно спокойствие в топлото присъствие на хора от нейната кръв и нейната вяра. Ето това западняците никога нямаше да проумеят. Защото ислямът обхващаше всеки аспект от живота на вярващия. Той те будеше сутрин с призива за молитва и те обгръщаше като _абая_ през останалата част от деня. Той проникваше всяка дума, всяка мисъл и всяко дело на благочестивия мюсюлманин. Той беше и тук, сред тези забулени жени, в сърцето на Неджд.
	Тази мисъл предизвика у Надия внезапен пристъп на вина. Обзе я като неочаквана пясъчна буря. Избирайки да си сътрудничи с израелци и американци, тя всъщност бе отхвърлила своята мюсюлманска вяра. Сега беше еретичка, вероотстъпница. А наказанието за вероотстъпниците бе смърт — смърт, която всички тези забулени и отегчени жени около нея без съмнение щяха да одобрят. Нямаха друг избор. Ако някоя дръзнеше да се изправи в нейна защита, със сигурност щеше да понесе същата участ.
	Вината бързо отмина и бе заменена от страх. За да добие кураж, Надия си спомни за Рена — нейната пътеводна светлина, нейният фар в мрака. Замисли се колко подходящо бе нейната собствена измяна да се случи тъкмо тук, в свещените земи на Неджд, в успокояващата прегръдка на забулените жени. Късно беше за колебания относно пътя, който бе избрала, прекалено късно. Защото през отвора на палатката тя видя как Али, брадатият _талиб_, идваше. Беше време за разговора с шейха. А след това, ако такава бе волята на Аллах, щяха да дойдат дъждовете и всичко да приключи.


>>	43.
>>	Неджд, Саудитска Арабия

	Тя последва _талиба_, който я поведе покрай _уади_ навътре в пустинята. Нямаше открояваща се пътека, а само едва забележима отъпкана ивица, останка от древен камиларски път, прорязал пустинята векове преди някой в Неджд да бе чувал за проповедник на име Уахаб или дори за търговец от Мека на име Мохамед. _Талибът_ не носеше електрически фенер, нямаше нужда. Пътя им осветяваха белите звезди, пръснати по небосклона, и полумесецът, увиснал над далечен скалист връх, сякаш поставен на най-високото минаре на света.
	Надия носеше обувките си с токчета в едната ръка, а с другата бе повдигнала долния край на своята черна _абая_. Въздухът бе станал студен, но земята топлеше краката й. _Талибът_ вървеше няколко крачки пред нея. Неговата _тоба_ сякаш сияеше на лунната светлина. През цялото време той тихо си рецитираше стихове от Корана, но не отправи и дума към Надия.
	Двамата стигнаха до палатка без сателитна чиния и генератор за ток. Двама мъже бяха клекнали пред входа й. Младите им брадати лица осветяваше неголям огън. _Талибът_ ги поздрави, а след това дръпна платнището на палатката и кимна на Надия да влезе. Шейх Марван бин Тайиб, декан на Богословския факултет в Университета в Мека, седеше с кръстосани крака на обикновено ориенталско килимче, зачетен в Корана на светлината на газова лампа. Когато Надия влезе, той затвори книгата и я изгледа продължително, преди да й предложи да седне. Тя седна бавно на килима до Корана, внимавайки да не разкрие нищо от плътта си.
	— Булото ви отива — с възхищение отбеляза Бин Тайиб. — Но можете да го свалите, ако желаете.
	— Предпочитам да остана с него.
	— Не допусках, че сте толкова благочестива. Репутацията ви е по-скоро на освободена жена.
	Това не бе комплимент. Шейхът искаше да я провери, което не бе изненадващо. Надия го очакваше. Габриел също го бе предвидил. _Крийте само нас_ — бе я инструктирал той. — _Когато е възможно, придържайте се към истината. Лъжете само в краен случай._ Такъв бе подходът на Службата. Такъв бе подходът на професионалния шпионин.
	— Освободена от какво? — попита Надия, съзнателно провокирайки го.
	— От _шериата_ — отвърна шейхът. — Чувам, че на Запад никога не забулвате лицето си.
	— Непрактично е.
	— Доколкото знам, все повече и повече наши жени предпочитат да останат забулени, докато пътуват. Дочувам също, че много саудитки покриват лицето си дори когато пият чай в „Хародс“.
	— Те не управляват големи инвестиционни компании. А и повечето от тях пият и друго, освен чай, когато са на Запад.
	— Носят се слухове, че и вие сте сред тях.
	_Когато е възможно, придържайте се към истината…_
	— Признавам, че харесвам вино.
	— Това е _харам_ — каза той с укорителен тон.
	— Винете баща ми. Той ми позволяваше да пия, когато ходехме на Запад.
	— Бил е мек с вас?
	— Не — каза тя, клатейки глава. — Не беше просто мек. Той ме разглези ужасно. Но също така ми предаде и своята силна вяра.
	— Вяра в какво?
	— Вяра в Аллах и в неговия пророк Мохамед, мир нему.
	— Ако паметта не ме лъже, вашият баща се считаше за потомък на самия Уахаб.
	— За разлика от фамилията Ал Ашейх, ние не сме преки потомци. Имаме далечна родствена връзка.
	— Далечна или не, кръвта му тече във вас.
	— Така се говори.
	— Но вие сте избрали да не се омъжите и да нямате деца. Това също ли е въпрос на практичност?
	Надия се поколеба.
	_Лъжете само в краен случай…_
	— Навърших пълнолетие след убийството на баща ми — каза тя. — Скръбта не ми позволява дори да допусна мисълта за брак.
	— А сега вашата скръб ви доведе при нас.
	— Не скръбта — каза Надия. — Гневът.
	— Тук, в Неджд, понякога е трудно да се разграничи едното от другото. — Шейхът я дари с усмивка на съчувствие. — Ала трябва да знаете, че не сте единствената, която изпитва гняв. Има стотици саудитци като вас. Добри мюсюлмани, чиито близки са убити от американците или гният в клетките на Гуантанамо. И мнозина от тях идват при братята в търсене на възмездие.
	— Но никой от тях не е виждал с очите си хладнокръвно да убиват баща му.
	— Смятате, че това ви прави по-специална?
	— Не — каза Надия. — Смятам, че парите ми ме правят по-специална.
	— Доста специална — потвърди шейхът. — Изминаха пет години от мъченическата смърт на баща ви, нали така?
	Надия кимна утвърдително.
	— Това е много време, госпожице Ал Бакари.
	— В Неджд е само миг.
	— Очаквахме ви по-рано. Дори изпратихме нашия брат Самир, за да установим връзка с вас. Но вие отхвърлихте настойчивите му молби.
	— По онова време не беше възможно да ви помогна.
	— Защо?
	— Защото ме наблюдаваха.
	— Кой?
	— Всички — каза тя. — Включително и фамилията Ал Сауд.
	— Предупреждавали ли са ви да не отмъщавате за смъртта му?
	— Само с намеци.
	— Казаха ли ви, че това ще има финансови последици?
	— Не казаха нищо конкретно, освен че последиците ще са тежки.
	— И вие сте им повярвали?
	— А имах ли основание да не го направя?
	— Да, защото са лъжци. — Бин Тайиб помълча след последните си думи. — Как мога да съм сигурен, че не сте таен агент, изпратен тук от фамилия Ал Сауд, за да ми заложи клопка?
	— А аз как да съм сигурна, че _вие_ не сте таен агент, шейх Бин Тайиб? В края на краищата вие сте финансово зависим от фамилията Ал Сауд.
	— Както и вие, госпожице Ал Бакари. Или поне такива са слуховете.
	Надия хвърли към Бин Тайиб смразяващ поглед. Можеше само да си представи какво вижда той от нея — две катраненочерни очи, проблясващи иззад черния _никаб_. Може би в крайна сметка имаше някаква полза от него.
	— Опитайте се да видите нещата от моята гледна точка, госпожице Ал Бакари — продължи Бин Тайиб. — През първите пет години след мъченическата смърт на баща ви вие не казахте и дума за него пред обществото. Отстрани изглежда, сякаш се стремите да прекарвате възможно най-малко време в Саудитска Арабия. Пушите, пиете алкохол, отказвате да се забулвате. Освен в случаите, разбира се, когато се опитвате да ме впечатлите с привидно благочестие. И на всичко отгоре пилеете стотици милиони долари за изкуството на неверниците.
	Очевидно проверката на шейха не бе приключила. Надия си припомни последните думи, които Габриел й бе казал в Тревил: _Вие сте дъщеря на Зизи. Никога не им позволявайте да го забравят._
	— Вероятно сте прав, шейх Бин Тайиб. Вероятно е трябвало да се забуля в бурка и да обявя на всеослушание по телевизията, че ще търся мъст за смъртта на баща ми. Със сигурност това щеше да е по-мъдро решение.
	Шейхът се усмихна помирително.
	— Слушал съм за хапливия ви език — каза той.
	— Имам езика на баща си. А последния път, когато чух гласа му, той умираше от кръвозагуба в ръцете ми.
	— И сега искате възмездие.
	— Искам справедливост. Божията справедливост.
	— А фамилията Ал Сауд?
	— Изглежда, са изгубили интерес към мен.
	— Не се изненадвам — отбеляза Бин Тайиб. — Дори те не са сигурни дали ще оцелеят след целия хаос, обхванал Арабския свят. Сега се нуждаят от приятели, каквито и да са те. Дори да носят къси _тоби_ и дълги бради като салафистите.
	Надия не можеше да повярва на ушите си. Ако шейхът казваше истината, владетелите на Саудитска Арабия отново си бяха продали душите на дявола, подновявайки същата онази спогодба, която преди години бе довела до атентатите от 11 септември и още безчет жертви след това. Очевидно Ал Сауд бяха притиснати в ъгъла, помисли си тя. Бяха като човек, хванал тигър за ушите. Докато стискаше здраво, щеше да живее. Но изпуснеше ли го, щеше да бъде разкъсан за миг.
	— Американците знаят ли за това? — запита тя.
	— Така наречените „специални отношения“ между американците и фамилията Ал Сауд вече са в миналото — каза Бин Тайиб. — Както знаете, госпожице Ал Бакари, Саудитска Арабия сега формира нови съюзи и търси нови клиенти за петрола си. Китайците не се вълнуват особено от неща като човешките права или демокрацията. Те си плащат сметките навреме и не си пъхат носа в неща, които не ги касаят.
	— Като например джихада? — попита тя.
	Бин Тайиб кимна утвърдително.
	— Пророкът Мохамед, мир нему, ни научи кои са Петте стълба на исляма. Ние вярваме, че има и шести. Джихадът не е въпрос на избор. Той е наш дълг. Фамилията Ал Сауд осъзнава това. И за пореден път е готова да затвори очи за някои неща, стига братята да не размътват водите вътре в кралството. В това именно беше голямата грешка на Бин Ладен.
	— Бин Ладен е мъртъв — каза Надия. — Както и неговата групировка. Аз се интересувам от онзи, който взривява бомби в европейски градове.
	— Значи, интересувате се от йеменеца.
	— Познавате ли го?
	— Срещали сме се.
	— Поддържате ли връзка с него?
	— Това е опасен въпрос. Дори и да поддържах връзка с него, със сигурност нямаше да му губя времето, за да му разказвам за някаква богата саудитка, тръгнала да дири възмездие. Нужно е да вярвате в онова, което вършите.
	— Аз съм дъщеря на Абдул Азиз ал Бакари и потомка на Мохамед Абдул Уахаб! Категорично вярвам в онова, което върша. И съм тръгнала да диря нещо далеч повече от възмездие.
	— Какво _всъщност_ търсите?
	Надия се поколеба. Следващите думи, които произнесе, не бяха нейни, а на човека, убил баща й.
	— Искам само да продължа делото на Абдул Азиз ал Бакари — каза мрачно тя. — Ще дам парите в ръцете на йеменеца, за да направи с тях каквото иска. И може би, ако такава е волята на Аллах, един ден бомби ще започнат да избухват и по улиците на Вашингтон и Тел Авив.
	— Мисля, че ще ви бъде признателен — пестеливо рече шейхът. — Но се боя, че няма да може да ви гарантира, че това ще стане.
	— Аз не търся гаранции. Искам само неговата дума, че ще използва парите мъдро и пестеливо.
	— Предлагате еднократно дарение ли?
	— Не, шейх Бин Тайиб. Предлагам дълготрайно сътрудничество. Той ще нанася ударите. А аз ще плащам.
	— Колко пари сте готова да подсигурите?
	— Колкото са му необходими.
	Шейхът се усмихна.
	— _Алхамдулиллах!_

	* * *

	Надия остана в палатката на шейха още час. След това последва _талиба_ покрай _уади_ до нейната кола. Небето щедро изсипваше дъжд по време на цялото им пътуване обратно до Рияд. Валя до късно следващата сутрин, когато Надия ал Бакари и целият й антураж се качиха на самолета за Европа. Щом напуснаха въздушното пространство на Саудитска Арабия, тя свали _никаба_ и _абаята_ и облече светъл костюм „Шанел“. След това позвъни на Томас Фаулър в неговия замък северно от Париж, за да го уведоми, че срещите й в Саудитска Арабия са преминали по-добре от очакваното. Фаулър, на свой ред, побърза да се обади в офиса на неизвестна никому фирма за рисков капитал в Северна Вирджиния — обаждане, което автоматично бе пренасочено към телефона на бюрото на Габриел в _Рашидистан_. През цялата следваща седмица Габриел внимателно следеше финансовите и правните маневри на Самир Абас от клона на Трансарабска банка в Цюрих. После, след като обядва с Картър в един рибен ресторант в Маклейн, той замина за Лондон. Картър му уреди да лети с един от самолетите „Гълфстрийм“, собственост на ЦРУ. Без белезници. Без подкожни инжекции. Без лоши чувства.


>>	44.
>>	Сейнт Джеймс, Лондон

	В деня, когато Габриел се върна в Лондон, уважаваната аукционна къща „Кристис“ обяви изненадваща добавка към предстоящата продажба на картини на стари майстори от Венецианската школа: „Мадоната с младенеца и Мария Магдалина“ — маслени бои върху платно, 110 на 92 сантиметра, първоначално приписвана на ателието на Палма ил Векио, а понастоящем категорично определяна като творба не на друг, а на великия Тициан. По обяд телефоните на „Кристис“ вече загряха, а до края на деня най-малко четиридесет големи музея и частни колекционери се бяха записали за наддаването. Същата вечер атмосферата в бара на ресторант „Грийнс“ беше наелектризирана, въпреки че Джулиан Ишърууд го нямаше сред посетителите. „Видях го да се качва в такси на Дюк Стрийт — обясни, стиснал чашата си с джин, Джеръми Краб. — Изглеждаше ужасяващо, бедният. Каза, че възнамерявал да прекара една тиха вечер насаме с кашлицата си.“
	Много рядко се случва творба на художник като Тициан да излезе на бял свят, без да е съпътствана от някаква любопитна история. Определено такъв бе и случаят с „Мадоната с младенеца и Мария Магдалина“, макар че дали нейната история щеше да се възприеме като трагедия, комедия или поучителна притча, зависеше изцяло от разказвача. От „Кристис“ предложиха съкратена версия заради официалното потвърждение на произхода на произведението, но в Сейнт Джеймс, Западен Лондон, тази версия бе мигновено отхвърлена като измислица. В крайна сметка се разпространи нещо като _неофициален_ вариант на историята, който в общи линии бе следният.
	През последния август неизвестен благородник от Норфък с висока титла, но топящо се състояние, взел трудното решение да се прости с част от своята картинна колекция. Той се свързал с някакъв лондонски търговец на картини и го попитал склонен ли е да се захване с продажбата. По това време лондонският търговец бил зает — събирал тен по плажовете на Коста дел Сол — и чак към края на септември успял да се срещне с благородника. Търговецът преценил, че колекцията не е нищо особено, но все пак склонил да освободи благородника от няколко картини, сред които и изключително замърсена творба, приписвана на чирак от ателието на Палма ил Векио. За колко пари я бе взел, не се уточняваше, но се говореше, че сумата била доста малка.
	По някакви неясни причини търговецът зарязал творбата на Палма ил Векио да вехне в хранилището му, докато най-сетне не решил да поръча бързо почистване. Самоличността на реставратора, извършил това, не се уточняваше, макар че според всички той се бе справил доста прилично, и то за извънредно кратко време. Произведението придобило толкова добър вид, че успяло да хване окото на някой си Оливър Димбълби, търговец на творби на стари майстори от Бъри Стрийт. Оливър придобил платното посредством размяна (другите картини не се разкриваха) и го окачил в собствената си галерия. Ценителите можели да го видят само след предварителна уговорка.
	То обаче не се задържало дълго на това място. Всъщност само четиридесет и осем часа по-късно било закупено от „Оникс Иноватив Кепитъл“ — инвестиционно дружество с ограничена отговорност, регистрирано в Люцерн, Швейцария. Оливър не сключил сделката директно с ОИК, а прибягнал до услугите на услужлив посредник на име Самир Абас от Трансарабска банка. След като уточнили всички детайли на чай в хотел „Дорчестър“ в Лондон, Абас представил на Оливър чек на стойност двайсет и две хиляди британски паунда. Оливър бързо депозирал сумата в своята сметка в банка „Лойдс“, като по този начин окончателно затвърдил сделката. След това се заел с тежката процедура за осигуряване на необходимото разрешително за износ на картината.
	В този момент историята приемаше катастрофален обрат, поне от гледна точка на Оливър Димбълби, защото през един мрачен следобед в края на януари в галерията му се появил някакъв неугледен мъж, облечен в няколко ката дрехи, който само с един-единствен небрежен въпрос преобърнал целия свят на Димбълби. Самият Оливър отказваше да разкрие самоличността на своя гост, казваше само, че бил експерт в сферата на ренесансовото изкуство и в частност — на Венецианската школа. А що се отнасяше до зададения от тази личност въпрос, Оливър го цитираше дословно с най-голяма готовност. Нещо повече, срещу почерпка от една хубава чаша „Сансер“, дори изиграваше целия разговор. Самият Оливър истински обичаше да разказва истории за себе си, особено когато ставаше въпрос за негов гаф, каквито впрочем се случваха доста често.
	— _Я виж ти, Оливър, това да не е картина на славния Тициан?_
	— _Не е на Тициан, друже._
	— _Сигурен ли си?_
	— _Разбира се._
	— _А чия е тогава?_
	— _На Палма._
	— _Нима? Прекалено е добра за Палма. На някого от работилницата или на самия него?_
	— _На някого от работилницата, друже. На някого от работилницата._
	Неугледният мъж се навел към платното, за да го разгледа по-добре. Оливър пресъздаваше въпросното навеждане всяка вечер в „Грийнс“ под бурния смях на слушателите си.
	— _Продадена ли е? — попитал мъжът, подръпвайки ухото си._
	— _Само преди седмица — отвърнал Оливър._
	— _Като картина на Палма ли?_
	— _Като картина на някого от работилницата му, друже._
	— _За колко?_
	— _Ама че въпрос!_
	— _На твое място бих потърсил начин да разваля сделката._
	— _Че защо?_
	— _Погледни рисунъка. Обърни внимание на стила. Оставил си картина на самия Тициан да се изплъзне през пръстите ти. Засрами се, Оливър!_
	Оливър не го направил. Но броени минути след разговора вдигнал телефона и се свързал със свой близък познат от Британския музей, който бил забравил повече информация за Тициан, отколкото повечето историци на изкуството някога ще възприемат. Той възможно най-бързо дошъл в Сейнт Джеймс и когато приключил с огледа на картината, имал вида на единствен оцелял от корабокрушение.
	— _Оливър! Как можа?_
	— _Толкова ли е очевидно, че е на Тициан?_
	— _Бих заложил репутацията си._
	— _Ти поне имаш такава. Моята отива в тоалетната, ако това се разчуе._
	— _Имаш само един изход._
	— _Какъв?_
	— _Обади се на господин Абас и му кажи, че банката е отхвърлила чека му._
	Не си мислете, че тази идея вече не била минавала през ума на Оливър. Следващите две денонощия той прекарал в опити да измисли правна и морално приемлива възможност, за да развали сделката. Като не успял да намери такъв вариант, той се обадил на господин Абас и го уведомил, че „Оникс Иноватив Кепитъл“ вече са горд собственик на картина на Тициан. Димбълби предложил да им бъде посредник при евентуална продажба на творбата, надявайки се най-малкото да получи солидна комисиона. Абас обаче му се обадил на следващия ден, за да му каже, че ОИК възнамеряват да действат по друг начин. „Отърваха се от мен много любезно — покрусено продължаваше разказа си Оливър. — _Драго ни беше да правим бизнес с вас, господин Димбълби. Да обядваме заедно другия път, когато дойдете в Цюрих, господин Димбълби? И между другото, господин Димбълби, момчетата от «Кристис» ще ви навестят до час._“
	Момчетата от „Кристис“ се появили неочаквано — като професионални похитители, и отнесли картината към Кинг Стрийт, където тя била щателно изследвана от плеяда експерти по Тициан, дошли от цял свят. Всички потвърдили онова, което вече било ясно, но никой от тях не нарушил споразумението за конфиденциалност, което от „Кристис“ ги принудили да подпишат в замяна на щедро възнаграждение. Дори обикновено приказливият Оливър бе съумял да си държи устата затворена чак докато от „Кристис“ не оповестили цената. Но пък Оливър разполагаше с добро основание да си мълчи: именно той беше глупакът, изпуснал творба на самия Тициан.
	Даже Димбълби обаче намираше нещо забавно в суматохата, която настъпи след оповестяването на цената. И защо не? До този момент зимата се бе оказала доста ужасна — строгите антикризисни мерки, приети от правителството, студеното време, а и тези атентати. Оливър бе щастлив, че има поне едно нещо, което може да разведри настроението му. Пък дори да му се налагаше да се прави на шут в „Грийнс“. Той си знаеше ролята добре. Беше я играл вече множество пъти. И винаги с голям успех.
	Вечерта на аукциона той изпълни финалното си представление пред пълна зала. Когато приключи, го извикаха три пъти на бис, а след това се присъедини към тълпата, която отиваше към „Кристис“ за голямото шоу. От къщата бяха проявили добротата да му запазят място на втория ред, непосредствено пред трибуната на аукционера. От лявата му страна седна неговият приятел и конкурент Роди Хъчинсън, а отляво на Роди — Джулиан Ишърууд. Мястото отдясно на Оливър бе още незаето. Малко по-късно на него се настани самият Никълъс Лавгроув, съветникът на свръхбогатите. Лавгроув току-що бе пристигнал от Ню Йорк.
	— Защо е тази горестна физиономия, Оли?
	— Защото си мисля какво ли можеше да бъде…
	— Съжалявам за грешката ти с Тициан.
	— Един път печелиш, друг път губиш. Как е бизнесът, Ники?
	— Не се оплаквам.
	— Не знаех, че се занимаваш със стари майстори.
	— Всъщност те ме ужасяват. Погледни това място. Прилича на проклета църква — заобиколени сме от ангели, светии, мъченици и разпятия.
	— Тогава защо си дошъл?
	— Имам клиент, който желае да се пробва на нова територия.
	— Как се казва клиентът?
	— Иска да остане анонимен. _Напълно_ анонимен.
	— Познавам това усещане. Клиентът ти планира да стъпи на нова територия, купувайки Тициан?
	— Скоро ще се убедиш, Оли.
	— Надявам се, че клиентът ти има дебел портфейл.
	— Само с такива работя.
	— Говори се, че ще бъде славно наддаване.
	— Обичайното за всеки търг.
	— Сигурно си прав, Ники. Ти винаги си прав.
	Лавгроув не възрази. Само извади мобилен телефон от джоба на сакото си и започна да преглежда списъка с контактите. С характерното си любопитство Оливър надзърна в екрана тъкмо когато Лавгроув натисна бутона за повикване. _Колко интересно_ — помисли си той. — _Колко интересно наистина!_


>>	45.
>>	Сейт Джеймс, Лондон

	Картината влезе в залата доста след началото — като красавица, която отива на парти със закъснение. До този миг партито беше доста скучно, а красивата девойка разведри атмосферата. Оливър Димбълби изправи гръб на стола си. Джулиан Ишърууд оправи възела на вратовръзката си и смигна на едно от момичетата на телефоните.
	— Артикул двайсет и седем, картина на Тициан! — с меден глас оповести Саймън Менденхол, главният аукционер на „Кристис“. Саймън беше единственият човек в Лондон със слънчев загар. — Да започнем от два милиона?
	Тери О’Конър, последният ирландски магнат, чиито пари не бяха свършили, направи първото предложение. Трийсет секунди по-късно цената вече бе скочила на шест и половина милиона паунда. Оливър Димбълби се наведе към съседа си отдясно и прошепна:
	— Все още ли смяташ, че ще е обичайно наддаване, Ники?
	— Още сме в началото на пистата — тихо отвърна Лавгроув. — А дочувам, че има силен насрещен вятър на финала.
	— На твое място отново бих проверил прогнозата за времето, Ники.
	Наддаването стигна до застой на седем милиона. С леко почесване по носа Оливър вдигна цената на седем и половина.
	— Копеле — изръмжа Лавгроув.
	— Винаги можеш да разчиташ на мен, Ники.
	С включването на Оливър безумството започна отново. Тери О’Конър упорито наддаваше над всяко предложение, но и другите участници не се отказваха. Ирландецът свали своята табелка на дванайсет милиона, но именно в този момент Ишърууд се включи по случайност, тъй като Менденхол погрешно възприе неговото покашляне за предложение за дванайсет и половина милиона паунда. Но това нямаше кой знае какво значение. Секунди по-късно един от телефонните играчи накара залата да ахне, предлагайки петнайсет милиона. Лавгроув извади мобилния си телефон и набра номер.
	— Как е положението? — поинтересува се господин Хамдали.
	Лавгроув му описа разпределението на силите. Още докато говореше, сумата вече бе нараснала на шестнайсет милиона след ново предложение от Тери О’Конър.
	— Господин О’Конър се мисли за силов играч, нали?
	— За първенец на университета по бокс в полусредна категория.
	— Да пласираме един здрав ъперкът в брадичката му тогава?
	— Колко здрав?
	— Колкото да усети, че играем сериозно.
	Лавгроув привлече вниманието на Менденхол и вдигна два пръста.
	— Имаме предложение за двайсет милиона. Идва от залата, от господин Лавгроув. Правилно ли дочух двайсет милиона и петстотин хиляди отнякъде?
	Правилно бе дочул. Предложението бе на Джулиан Ишърууд. Тери О’Конър мигновено реагира и вдигна цената на двайсет и един милиона. Телефонен участник контрира с двайсет и два. Втори се обади с предложение за двайсет и четири, последван от трети, предлагащ двайсет и пет. Менденхол се извиваше като танцьор ту насам, ту натам. Наддаването се превръщаше в борба на живот и смърт, каквато бе и неговата цел. Лавгроув вдигна телефона до ухото си и каза:
	— Нещо тук ми намирисва.
	— Направете ново предложение, господин Лавгроув.
	— Но…
	— Моля, направете ново предложение!
	Никълъс постъпи, както му наредиха.
	— Цената сега е двайсет и шест милиона, предложени от господин Лавгроув. Някой иска ли да предложи двайсет и седем?
	Лиса вдигна ръка от масата с телефоните.
	— Има предложение за двайсет и осем по телефона. Двайсет и девет от дъното на залата. Трийсет. Трийсет и един милиона от господин О’Конър. Трийсет и два. Трийсет и три. Не, няма да приема трийсет и три и половина, очаквам трийсет и четири. И ми се струва, че ще ги предложи господин Ишърууд. Прав ли съм? Да, прав съм. Вече имаме оферта за трийсет и четири милиона от господин Ишърууд в залата.
	— Вдигнете цената отново — каза Хамдали по телефона.
	— Не бих ви посъветвал…
	— Вдигнете цената отново, господин Лавгроув, или моят клиент ще си намери друг съветник, който да го стори.
	Лавгроув даде знак, че предлага трийсет и пет милиона. В рамките само на няколко секунди телефонните участници повишиха цената на четиридесет милиона.
	— Вдигнете цената отново, господин Лавгроув.
	— Но…
	— Вдигнете цената!
	Менденхол прие офертата на Лавгроув за четиридесет и два милиона лири.
	— Вече имаме предложение за четиридесет и три по телефона на Лиса. Четиридесет и четири при Саманта. Четиридесет и пет при Синтия.
	В този миг настъпи затишието, което очакваше Лавгроув. Той погледна Тери О’Конър и разбра, че се е отказал от борбата. След това попита Хамдали:
	— Доколко е сериозен клиентът ви в желанието си да притежава тази картина?
	— Дотолкова, че да предложи четиридесет и шест.
	Лавгроув даде знак на аукционера.
	— Цената сега е четиридесет и шест, повиши я господин Лавгроув в залата — каза Менденхол. — Дали някой ще предложи четиридесет и седем?
	От масата с телефоните Синтия заръкомаха, сякаш сигнализираше на спасителен хеликоптер.
	— Имаме ги от Синтия на телефона. Четиридесет и седем милиона лири.
	Други телефонни обаждания не последваха.
	— Да приключваме ли? — попита Никълъс събеседника си.
	— Да — каза Хамдали.
	— Колко?
	— Клиентът ми харесва кръгли числа.
	Лавгроув вдигна вежда и даде знак с пет пръста.
	— Вече имаме предложение за петдесет милиона лири — обяви Менденхол. — Петдесет милиона от залата за платното на Тициан. Ще предложи ли някой по-висока цена? Последна възможност. Това ли е всичко? Край на наддаването.

	* * *

	След като Менденхол удари с чукчето, тълпата ахна и зашумя възбудено. Лавгроув не можеше вече да чува добре господин Хамдали, понеже Оливър Димбълби крещеше нещо в другото му ухо. Последваха ръкостискания със загубилите, задължителният флирт с пресата, която се опитваше да разбере самоличността на купувача, и дългото изкачване до кабинетите на „Кристис“, където служителите подготвиха официалните документи със сериозността на погребални агенти. Вече наближаваше десет вечерта, когато Лавгроув най-сетне разписа и последния документ. Когато излезе от „Кристис“, срещна Оливър и другите, които се мотаеха по Кинг Стрийт. Те му предложиха да иде с тях в „Нобу“, за да хапнат пикантни рулца с риба тон и да видят най-новия руски талант.
	— Ела с нас, Ники — изрева Оливър въодушевено. — Ела да погуляеш в компанията на своите английски братя. Прекалено много време прекарваш в тази Америка. Вече не умееш да се забавляваш, както преди.
	Лавгроув за миг се изкуши да тръгне с тях, но знаеше, че гуляят най-вероятно ще завърши зле. Затова ги изпрати до такситата и се отправи към хотела си пеша. Минавайки по Дюк Стрийт, забеляза как някакъв мъж излезе от Мейсънс Ярд и се качи в очакваща го кола. Мъжът бе среден на ръст и жилав. Колата беше лъскав ягуар, който отдалеч миришеше на британското правителство. На държавен чиновник приличаше и симпатичният среброкос мъж на задната седалка. Никой в автомобила не обърна внимание на преминаващия Лавгроув, ала въпреки това той остана с неприятното усещане, че вътре се смеят за негова сметка.
	Това усещане го бе споходило и по време на търга, в който той преди малко бе изиграл главната роля. Тази вечер някой бе изигран. В това Лавгроув беше сигурен. И изпитваше опасението, че това е бил неговият клиент. Не че самият Лавгроув щеше да изгуби нещо от това. Той бе спечелил няколко милиона паунда с неколкократно вдигане на ръка. Това бе съвсем нелош начин да си изкарваш хляба, помисли си Никълъс. Може би в крайна сметка трябваше да приеме поканата на Оливър за след аукционен гуляй. Или всъщност не, каза си той, когато сви по „Пикадили“, вероятно бе сторил по-добре, оттегляйки се. Вечерта несъмнено щеше да завърши зле. Особено щом в гуляя участваше Оливър.


>>	46.
>>	Лангли, Вирджиния

	Три дни по-късно уважаваната аукционна къща „Кристис“, намираща се на Кинг Стрийт в лондонския квартал Сейнт Джеймс, депозира в цюрихския клон на Трансарабска банка сумата от петдесет милиона британски паунда — без комисионите, данъците и многобройните банкови такси за трансакция. Точно в 14,18 часа лондонско време в „Кристис“ получиха потвърждение за осъществения банков превод. В същата минута съобщението пристигна и в подземния оперативен център на ЦРУ, известен като _Рашидистан_ и предизвика бурни възгласи, които отекнаха из коридорите на цялата американска разузнавателна общност и дори в Белия дом. Празненството обаче не продължи дълго, понеже имаше още много работа за вършене. След всички изминали седмици, изпълнени с труд и тревога, операцията на Габриел най-сетне бе дала първите плодове. Беше дошло времето за жътва. А след жътвата, ако речеше Бог, щеше да дойде и времето за празнуване.
	Парите останаха един ден в Цюрих, а след това поеха към централата на Трансарабска банка в Дубай. Всъщност не всички. Два милиона паунда бяха прехвърлени по сметката на Самир Абас в малка частна банка на Талщрасе в Цюрих. Абас бе наредил няколко солидни дарения за ислямски групи и благотворителни дружества, сред които Световният ислямски фонд за справедливост, Инициативата за свободна Палестина, Центровете за изследване на исляма, Ислямското общество на Западна Европа, Световната ислямска лига, Институтът за юдео-ислямско помирение. Последният беше фаворит на Габриел. Освен това Абас бе заделил за себе си доста щедър консултантски хонорар, който по някаква причина бе решил да изтегли в брой. Друга част от парите той беше дал на имама в джамията, която посещаваше. Също така немалко пари бе скрил в килера на апартамента си в Цюрих — действие, което бе запечатано от камерата на собствения му компютър и излъчено на гигантските екрани в _Рашидистан_.
	Поради подозираните връзки между Трансарабска банка и глобалното джихадистко движение, служителите в Лангли и Агенцията за национална сигурност вече се бяха запознали със счетоводните книжа на банката. Същото бяха сторили и експертите по финанси на тероризма към Държавната хазна и ФБР. В резултат на това Габриел и екипът на _Рашидистан_ успяваха да следят движението на средствата към редица фалшиви корпорации и фондации — всичките набързо регистрирани в страни с либерална юрисдикция в дните след срещата на Надия с шейх Марван бин Тайиб в Неджд. Бързината, с която парите се придвижваха от сметка в сметка, беше знак, че мрежата на Рашид е далеч по-усъвършенствана, отколкото предполагаха нейните размери и относителната й младост. Освен това, служителите в Лангли с тревога установиха, че мрежата вече се е разраснала далеч отвъд пределите на Близкия изток и Западна Европа.
	Редица бяха доказателствата за световния мащаб на дейността на Рашид. Триста хиляди долара се бяха появили изневиделица в сметката на една транспортна фирма в Сиудад дел Есте, Парагвай. Петстотин хиляди долара бяха изплатени на строителна фирма в Каракас. А осемстотин хиляди долара бяха насочени в сметките на консултантска интернет компания от Монреал, собственост на алжирец, който имаше стари връзки с „Ал Кайда в ислямски Магреб“. Последното банково плащане в размер на два милиона долара беше за „Кю Ти Си Лоджистикс“ — посредническа агенция за превоз на товари и комисионерски услуги със седалище в емирство Шарджа в Персийския залив. Броени часове след трансфера на парите екипът в _Рашидистан_ вече подслушваше телефоните на „Кю Ти Си Лоджистикс“ и анализираше целия им обмен на информация през последните три години. Същото се отнасяше и за интернет фирмата от Монреал, макар че физическото наблюдение на алжиреца бе делегирано на Канадската служба за сигурност и разузнаване. Габриел протестираше срещу въвличането на канадците в разследването, но мнението му бе пренебрегнато от Ейдриън Картър и неговия нов приятел в Белия дом Джеймс Маккена. Това бе просто една от множеството битки, малки и големи, които Габриел щеше да изгуби, докато операцията постепенно се изплъзваше от пръстите му.
	С постъпването на все повече разузнавателна информация в оперативния център, екипът си съставяше все по-ясна и актуална представа за терористичната мрежа, превъзхождаща многократно първоначалната схема, изготвена от Дина и екипа на Габриел след атентатите. На всеки няколко дни Маккена се отбиваше в _Рашидистан_, за да се наслаждава на прогреса, същото правеха и членовете на различни комисии към Конгреса, занимаващи се с разузнаване и вътрешна сигурност. А през един снежен следобед към края на февруари Габриел забеляза и самия президент, застанал на горната платформа заедно с директора на ЦРУ и Ейдриън Картър. Президентът бе видимо доволен от видяното. Делото беше благородно, интелигентно и перспективно. Символ на партньорство между исляма и Запада срещу силите на екстремизма. Триумф на силата на разума над бруталната сила.
	Операцията, дело на Габриел, бе истинско произведение на изкуството, но въпреки това все още не успяваше да доведе, до каквито и да е сигурни данни за местонахождението на стратега или идеолога на новата терористична мрежа. Именно затова Габриел бе толкова изненадан, когато до него започнаха да достигат слухове за предстоящи арести. На следващия ден той зададе директно въпроса на Ейдриън Картър в звукоизолираната стая.
	Картър цяла минута преподреждаше книжата в някаква папка, преди накрая да потвърди, че слуховете са верни. Габриел почука по зелената табелка на врата си и попита:
	— Това нещо дава ли ми право на мнение?
	— Боя се, че ти дава.
	— На път си да допуснеш грешка, Ейдриън.
	— Няма да ми е първата.
	— С екипа ми посветихме много време и усилия, за да подготвим тази операция. А сега вие ще провалите всичко, само и само да заловите няколко дребни риби.
	— Боя се, че ме вземаш за другиго — каза безучастно Картър.
	— За кого?
	— За някого, който има власт да взема големите решения. Аз съм заместник-директор на оперативния отдел на Централното разузнавателно управление. В тази сграда има по-висши хора от мен. В другите държавни агенции имам редица амбициозни конкуренти, заемащи същата длъжност. Над мен са директорът на националното разузнаване, конгресните комисии и разбира се, Джеймс Маккена. А над всички тях е президентът.
	— Ние сме шпиони, Ейдриън. Не се занимаваме с незначителни арести. Спасяваме животи. Трябва да бъдеш търпелив, също като неприятелите ни. Ако продължиш да им даваш пари, ще се движиш с една крачка пред тях в продължение на _години_. Ще ги наблюдаваш. Ще ги подслушваш. Ще ги принуждаваш да губят ценно време и усилия в планиране на атентати, които така и няма да осъществят. И ще правиш арести само в краен случай, само когато е необходимо да се предотврати взривяването на бомба или свалянето на самолет.
	— В Белия дом разсъждават другояче — възрази Картър.
	— Значи, решението е политическо?
	— Предпочитам да не обсъждам причините за него.
	— Ами Малик?
	— Малик е само слух. Малик е догадка на Дина.
	Габриел изгледа Картър скептично.
	— Едва ли го вярваш, Ейдриън. Именно ти беше първият, който изказа мнението, че атентатите в Европа са замислени и осъществени от човек, обучаван в Багдад.
	— И още смятам така. Но целта на настоящата операция не е да се издири този човек. Целта е да разбием самата терористична групировка. Благодарение на вашата помощ ние имаме предостатъчно доказателства, за да приберем поне шейсет членове на групировката в десетина държави. Кога за последно някой е арестувал шейсет от лошите наведнъж? Постижението е удивително. И заслугата за него е _твоя_.
	— Да се надяваме, че ще приберете правилните членове на мрежата. В противен случай ще има следващи атентати. Нещо повече, така може да тласнете Малик и Рашид да ускорят осъществяването на плановете си.
	Картър започна да разгъва един кламер, сигурно последния в Лангли, но не каза нищо.
	— Замислял ли си се как ще се отрази това на сигурността на Надия?
	— Възможно е Рашид да я заподозре заради времето на арестите — призна Ейдриън. — Именно затова възнамеряваме да я предпазим с поредица от режисирани „изтичания“ на секретна информация в пресата.
	— Каква информация?
	— Според която арестите са кулминацията на дългогодишно разследване, започнало още по времето, когато Рашид е бил в Съединените щати. Вярваме, че с това ще събудим вътрешни подозрения в ядрото на групировката и така ще парализираме дейността й.
	— Наистина ли вярвате в това?
	— Поне се надяваме — отвърна Картър без капчица ирония в гласа.
	— Защо никой не се е консултирал с мен, преди да се вземат тези решения? — попита Габриел.
	Картър вдигна кламера, вече напълно изправен.
	— Тъкмо това правим в момента.
	Това бе последният им разговор за следващите няколко дни. Ейдриън се задържаше предимно на седмия етаж, докато Габриел прекарваше по-голямата част от времето си, организирайки изтеглянето на своите хора от полева дейност. Към края на февруари Управлението вече бе поело цялото физическо и електронно наблюдение на Надия ал Бакари и Самир Абас. В операцията за Габриел не бе останало нищо, с изключение на две празни обезопасени къщи — едната в селцето северно от Париж, а другата на брега на Цюрихското езеро. Ари Шамрон реши да задържи Тревил, но нареди къщата в Цюрих да бъде освободена. Киара се зае да оправи цялата документация, след което отлетя за Вашингтон, за да е близо до Габриел. Двамата се настаниха в апартамент на Тънлоу Роуд, собственост на Службата, буквално срещу руското посолство. Картър им изпрати двама наблюдатели, за всеки случай.
	Откакто Киара пристигна във Вашингтон, Габриел значително съкрати часовете, които прекарваше в _Рашидистан_. Появяваше се в Лангли за сутрешното съвещание на висшите служители, след което няколко часа наблюдаваше работата на анализаторите на данни и специалистите по извличане на знания от данни, преди да се прибере при Киара за обяд. След това, ако времето беше хубаво, двамата излизаха по магазините или се шляеха безцелно по спокойните улички, увлечени в разговор за бъдещето. Понякога сякаш просто продължаваха разговора, прекъснат от атентатора в Ковънт Гардън. Веднъж Киара дори повдигна въпроса за предложението на Джулиан Ишърууд Габриел да работи в галерията му.
	— Помисли си — каза тя, когато той възрази. — Само това те моля, скъпи. Просто си помисли.
	На този етап обаче Габриел можеше да мисли единствено за безопасността на Надия. С одобрението на Картър той прегледа плановете на Управлението за дългосрочната защита на Надия и дори участва в изготвянето на информацията, която щеше да „изтече“ в американската преса. Но най-вече водеше неуморна кампания от бюрото си в _Рашидистан_ за предотвратяване на арестите — обясняваше на всички, че поддавайки се на политическия натиск, Управлението е пред прага на катастрофален гаф. Ейдриън престана да посещава събранията, на които присъстваше Габриел. Нямаше смисъл. Белият дом бе издал нареждане Картър да подготви ударите. В момента той поддържаше непрекъснат контакт със свои приятели и познати в десетина държави, координирайки предстоящата най-мащабна в историята акция срещу джихадистки воини след падането на Афганистан.
	В една петъчна вечер към края на март Габриел дръпна Картър настрана и го уведоми, че възнамерява да напусне Вашингтон и да се върне в Европа. Ейдриън му предложи да остане още малко, за да не изпусне голямото представление.
	— Кога започва то? — мрачно попита Габриел.
	Картър погледна часовника си и се усмихна.

	* * *

	Броени часове по-късно плочките домино започнаха да падат една след друга. Това ставаше с такава бързина, че пресата не смогваше да отразява развитието на събитията.
	Първите арести бяха извършени в Съединените щати, където спецчастите на ФБР осъществиха поредица от координирани акции в четири града. Една от тях бе срещу клетката на египтяните в Нюарк, която замисляше да дерайлира влак на „Амтрак“ за Ню Йорк. Другата беше клетката на сомалийците в Минеаполис, която бе планирала химически атентати срещу няколко офис сгради в центъра на града. Ударена бе и клетката на пакистанците в Денвър, която подготвяше изтреблението на стотици невинни жители посредством координирани атаки на посещавани спортни съоръжения. Най-непосредствена опасност обаче създаваше клетката във Фолс Чърч, Вирджиния, където шестимата членове бяха вече готови да ударят центъра за посетители към Капитолия. На един от техните компютри агентите на ФБР откриха снимки на туристи и деца, чакащи на опашка да влязат. Друг заподозрян наскоро беше платил наем за отдалечен склад, в който бе започнал да прави бомби. Парите бяха получени от клетката на алжирците в Монреал, които бяха арестувани по същото време, заедно с още осмина чужди поданици на Канада.
	В Европа акцията бе дори по-мащабна. В Париж терористите бяха замислили да ударят Айфеловата кула и музея „Д’Орсе“. В Лондон мишените бяха Колелото на хилядолетието и Парламентарният площад. А в Берлин се подготвяше масов удар срещу посетителите на Мемориала на холокоста в близост до Бранденбургската врата. В Копенхаген и Мадрид, вече атакувани при първата вълна атентати, бяха създадени нови клетки. Такива бяха създадени и в Стокхолм, Малмьо, Осло и Рим. Навсякъде из Стария континент се замразяваха банкови сметки и се закриваха фирми. И всичко това благодарение на парите на Надия.
	Един по един премиери, президенти и канцлери започнаха да излизат пред медиите, за да оповестят публично предотвратяването на огромни трагедии. Американският президент се изказа последен. С решителна интонация той обяви, че е била елиминирана най-сериозната заплаха след атентатите от 11 септември. Освен това намекна, че предстоят още акции. Когато журналистите го помолиха да поясни как са били идентифицирани клетките, той отклони въпроса към своя старши съветник по въпросите на контратероризма Джеймс Маккена, който отказа да даде отговор. Вместо това категорично подчерта, че пробивът е бил постигнат, без да се прилагат тактически прийоми, използвани от предишната администрация. „Тероризмът се е развил — обяви Маккена. — Ние също.“
	На следващата сутрин „Ню Йорк Таймс“ и „Уошингтън Поуст“ публикуваха пространни материали, според които постигнатият успех бе плод на десетгодишно сътрудничество на разузнавателни и правоохранителни институции. В добавка и в двата вестника имаше редакционни коментари, възхваляващи „модерния подход на президента в борбата срещу глобалния екстремизъм“. По-късно същата вечер по дискусионните студиа на телевизиите представителите на опозиционната политическа партия изглеждаха умърлушени. Президентът не само бе елиминирал опасна терористична мрежа, отбеляза един известен коментатор, но беше си осигурил още четири години начело на държавата. Президентската надпревара за изборите през 2012 г. бе приключила. Беше време да се мисли за следващата — през 2016 г.


>>	47.
>>	Палисейдс, Вашингтон, окръг Колумбия

	Същата вечер директорът на ЦРУ свика висшия състав на общо събрание във футуристичната заседателна зала на Лангли, наричана _Балона_. Елис Койл реши, че няма да присъства. Подобни събрания, знаеше той, бяха предсказуеми като вечерите у дома с Нора. Щяха да бъдат произнасяни обичайните речи за възстановената гордост и за това, че ЦРУ най-сетне е намерило своето място след разпадането на Съветския съюз. Той бе слушал същите излияния от седмина предишни директори, всеки от които бе напускал Управлението, оставяйки го по-отслабено и по-нефункционално от предшествениците си. Без талантливи кадри, омаломощено заради непрекъснатата реорганизация на американската разузнавателна общност, Управлението сякаш беше руина. Дори и самият Койл, двуличник по професия, не бе способен да седи в _Балона_ и да се преструва, че задържането на шейсетима заподозрени терористи е свидетелство за по-добро бъдеще. Особено след като беше наясно как точно е бил постигнат този пробив.
	На Канал Роуд имаше верижна катастрофа от четири коли. Заради забавянето Койл успя да доизслуша до края книгата „Атлас изправи рамене“ на Айн Ранд още преди да стигне до къщи. Когато влезе в Палисейдс, той видя къщата на Роджър Бланкман цялата в светлини, а по тясната уличка — паркирани десетки луксозни автомобили.
	— Пак правят парти — уведоми го Нора, приемайки беглата целувка на Койл. — Набират средства за някаква кауза.
	— Сигурно затова не са ни поканили.
	— Не издребнявай, Елис. Не ти отива.
	Тя добави два пръста мерло в чашата си, а в същото време в стаята влезе Люси с каишката си между зъбите. Койл я закачи за нашийника й и двамата се отправиха към Батъри Кембъл Парк. В основата на дървения знак имаше тебеширена черта точно под четиридесет и пет градусов ъгъл, отляво надясно. Това означаваше, че в скривалище номер три беше оставен пакет за Койл. Той изтри тебешира с подметката на обувката си и влезе в парка.
	Сред дърветата беше доста тъмно, но Елис не се нуждаеше от фенерче. Той познаваше пътеката, както слепец познава улиците около дома си. Тя тръгваше от булевард „Макартър“ и след няколко метра стръмно се издигаше по склона на хълма. В горния край на парка имаше полянка, където някога са били разположени оръдията на старата батарея. Вдясно течеше поточе, над което имаше малък дървен мост. Скривалище номер три беше непосредствено след моста, под дънера на един паднал дъб. Мястото беше сравнително недостъпно, особено за човек на средна възраст с хронични болки в гърба. За Люси обаче достъпът не беше проблем. Тя знаеше към кое скривалище да се насочи още щом стопанинът й произнесеше номера му и можеше да измъкне съдържанието му за броени секунди. Нещо повече, освен ако в Бюрото не откриеха начин да разговарят с кучета, нямаше как да я подложат на разпит. Люси беше идеалният полеви агент, помисли си Койл. Интелигентна, способна, безстрашна и предана.
	Той поспря за миг, за да се ослуша за приближаващи стъпки или гласове. Не се чуваше нищо, затова даде на Люси команда да изпразни скривалище номер три. Тя се шмугна в гъсталака и след малко се чу как цамбурна в поточето. Миг по-късно се върна по нанагорнището с парче дърво между зъбите, което пусна пред краката на Койл.
	Беше дълго трийсетина сантиметра и приблизително пет сантиметра в диаметър. Елис го хвана в двата му края и рязко го усука. То се раздели и отвътре се показа скрит контейнер. В него имаше неголямо листче хартия. Койл го извади, а после отново сглоби пръчката и я подаде на Люси, за да я върне на мястото й. По всяка вероятност човекът на Койл щеше да си го прибере още преди разсъмване. Едва ли той бе най-съобразителният разузнавач, с когото Елис бе работил, но пък поне беше старателен. А и никога не оставяше Койл да чака дълго парите си. Което не бе чак толкова изненадващо. В работата си този служител се изправяше пред немалко предизвикателства, но сред тях не беше недостигът на средства.
	Койл прочете съобщението на светлината на мобилния си телефон, а след това пъхна листчето хартия в найлонов плик с надпис „Сейфуей“. В същия плик пет минути по-късно прибра вечерното изпражнение на Люси. Здраво завързан за горния край, той се люлееше като махало и топло потупваше Койл по китката, докато слизаше по пътечката на път за къщи. Остана още малко, мислеше си той. Още някоя и друга тайна, още някое и друго излизане до парка с Люси. Зачуди се дали нервите му ще издържат докрай. След това се сети за старомодните очила на Нора, за грамадната къща на съседа им и за книгата за Уинстън Чърчил, която бе слушал в трафика. Елис винаги се бе възхищавал на решителността на Чърчил. Един ден той самият щеше да прояви решителност.

	* * *

	От другата страна на реката, партито в Лангли продължи до края на седмицата. Празнуваха заради добре свършената работа. Празнуваха заради превъзходството на техническите си средства. Празнуваха заради факта че най-сетне бяха съумели да надхитрят своя неприятел. Но най-вече празнуваха заради Ейдриън Картър. Служителите на ЦРУ се уверяваха едни други, че тази операция е едно от неговите най-сериозни постижения. Черните точки бяха изтрити, греховете — опростени. Нямаше значение, че Рашид и Малик са все още на свобода. Засега поне те бяха терористи без терористична мрежа. И заслугата за това бе изцяло на Картър.
	_Рашидистан_ продължаваше да оперира, но редиците му бяха оредели вследствие на поредица спешни преназначения. Това, което бе започнало като свръхсекретна операция за събиране на разузнавателна информация, сега беше работа най-вече за полицаи и прокурори. Екипът вече не следеше потока на пари през терористичната мрежа. Вместо това се водеха ожесточени спорове с адвокати от Министерството на правосъдието кои улики са приемливи и кои не бива да виждат бял свят. Никой от тези адвокати не се допита до Габриел Алон — легендарния, но своенравен син на израелското разузнаване, — понеже никой от тях не знаеше, че той е там.
	Колкото повече операцията наближаваше своя завършек, толкова повече и Габриел мислеше за напускане. По искане на булевард „Цар Саул“ той проведе поредица от срещи и договори установяването на трайна система за обмен на разузнавателна информация, макар и с пълното съзнание, че американците няма да спазят договорката.
	Споразумението беше тържествено подписано по време на скромна церемония в кабинета на директора, след което Габриел се отправи към отдел „Личен състав“, за да върне зеления си пропуск. Онова, което можеше да стане за пет минути, му отне повече от час, тъй като го накараха да подписва безчет писмени обещания, нито едно от които той не възнамеряваше да спази. Когато мастилената жажда на чиновниците от „Личен състав“ най-сетне бе утолена, униформен охранител придружи Габриел обратно до фоайето. Той остана там няколко минути, за да погледа как гравират нова звезда в Мемориалната стена на ЦРУ, а след това излезе в първата за тази кратка вашингтонска пролет гръмотевична буря.
	Когато стигна Джорджтаун, дъждът вече бе спрял и слънцето отново грееше ярко. Двамата с Киара излязоха на обяд в старомодно ресторантче близо до Американския университет. След това се разходиха обратно до Тънлоу Роуд, за да си опаковат багажа за тръгване. Пред входа на жилищната сграда завариха брониран черен кадилак „Ескалейд“, чийто ауспух дискретно пушеше. Едното стъкло се смъкна и нечия ръка им направи знак да приближат. Беше Ейдриън Картър.
	— Проблем ли има? — попита го Габриел.
	— Зависи от гледната точка.
	— Не може ли по същество, Ейдриън? Бързаме за полета.
	— Всъщност си позволих волността да анулирам самолетните ви билети.
	— Колко съобразително!
	— Влизайте.


>	Трета част
>	Руб ел Хали

>>	48.
>>	Плейнс, Вирджиния

	Къщата се намираше на най-високото място на хълма сред горичка от дъбове и брястове. Имаше потъмнял меден покрив и две веранди, които гледаха към зелено пасище. Сред съседите се бе разпространил слух, че собственикът е заможен вашингтонски лобист на име Хюит. В действителност вашингтонски лобист на име Хюит не съществуваше — или поне не такъв, който да притежава ферма на площ четиридесет акра, разположена на три километра източно от град Плейнс по шосе 601. Името бе избрано на случаен принцип от компютрите в Централното разузнавателно управление, което притежаваше и управляваше фермата с помощта на фирма фантом. Управлението притежаваше и трактора, „Джон Диър“, пикала „Форд“, косачката „Буш Хог“ и двата дорести коня. Единият от тях се казваше Колби, а другият — Хелмс. Според зевзеци от Управлението, и двата коня, подобно на всички служители, ежегодно бяха подлагани на полиграф, за да бъде проверено дали не са станали изменници.
	През следващия следобед двата коня пасяха свежата трева в далечния край на пасището, когато кадилакът с Габриел и Киара се появи по чакъления път. Охранител от ЦРУ ги въведе в къщата и след като пое връхните им дрехи и мобилните телефони, им даде знак да влязат в една просторна стая. Вътре те завариха Узи Навот, който с копнеж се взираше в бюфета, и Ари Шамрон, който водеше отчаяна битка с един термос за кафе с помпичка. До незапалената камина седеше Греъм Сиймор, облечен като за дълъг уикенд в английската провинция. До него бе седнал Ейдриън Картър и сключил вежди, слушаше Джеймс Маккена, който шепнеше в ухото му.
	Събраните в помещението мъже формираха своего рода тайно братство. След атентатите от 11 септември те си бяха сътрудничили в множество операции, за повечето от които широката общественост нямаше представа. Бяха воювали един за друг, бяха убивали един за друг, а в отделни случаи дори бяха проливали кръвта си един за друг. Независимо от разногласията им, тяхната връзка бе устояла на времето и прищевките на техните политически господари. Те приемаха мисията си като нещо ясно и недвусмислено. В определен смисъл те бяха еквивалент на ислямския съвет _шура_. Те се нагърбваха с неприятните задачи, с които никой друг не желаеше да се захваща, и се тревожеха за последствията по-късно — особено когато ставаше дума за живота на невинни хора. Джеймс Маккена не беше член на този съвет, което по презумпция означаваше, че е част от проблема. Присъствието му се очертаваше като усложняващ фактор, особено ако възнамеряваше през цялото време да шепти в ухото на Картър.
	Тъй като за Маккена бе най-удобно да са около правоъгълна маса, всички приеха предложението му и се преместиха в трапезарията. Беше очевидно защо Картър не го харесва. Маккена беше неговата пълна противоположност. Беше млад. Беше в добра физическа форма. Изглеждаше добре на трибуна. Освен това бе изключително уверен в себе си, независимо дали тази самоувереност бе подплатена. Маккена никога не бе цапал ръцете си с кръв, не носеше тежестта на никакви професионални грехове от миналото. Никога не се бе изправял срещу дулото на неприятеля, нито пък го бе разпитвал. Не владееше нито един от неговите езици. Но пък беше изчел множество книги за него и се бе изказвал неведнъж с особена проницателност на най-различни контратерористични срещи. Основният му принос към литературата по този проблем бе една статия, която навремето бе публикувал в списание „Форин Афеърс“. В материала си той защитаваше тезата, че Съединените щати биха могли да поемат още един терористичен удар и да се съвземат дори по-силни от него. Статията бе привлякла вниманието на един харизматичен сенатор. А когато впоследствие този сенатор се бе издигнал до президент, той бе решил да възложи основната отговорност за сигурността на държавата на този политически драскач, който навремето бе прекарал в Лангли една-единствена седмица, носейки кафе на директора.
	Настъпи неловък момент, когато трябваше да се реши кой да седне на централното място на масата — Картър или Маккена. Според неписаните правила на братството, председателството на събранията им се сменяше според географското местоположение. Не беше уточнено обаче какво да се прави, в случай че на срещата присъства политически натрапник. В крайна сметка Маккена отстъпи мястото на Картър и седна до Греъм Сиймор, който сякаш го плашеше по-малко от четиримата израелци. Картър постави лулата и кесийката си с тютюн на масата и отвори лаптопа си. На харддиска имаше записан от Агенцията за национална сигурност разговор, проведен в 10,36 ч. предишния ден между цюрихския клон на Трансарабска банка и парижкия офис на Ей Ей Би. Събеседниците бяха Самир Абас, банкерът, свързан със съмнителни ислямски благотворителни дружества, и неговият нов клиент Надия ал Бакари. Двамата бяха разговаряли на арабски две минути и дванайсет секунди. Картър раздаде копия от транскрипцията на записа. После пусна аудиофайла.
	Първият глас принадлежеше на асистентката на Надия, която помоли Абас да остане на линия, докато прехвърли обаждането. Точно шест секунди по-късно Надия вдигна слушалката. След задължителния ислямски поздрав с пожелание за мир Абас каза, че току-що е разговарял със „сподвижник на йеменеца“. Изглежда, делата на йеменеца напоследък били възпрепятствани от финансови неудачи и той отчаяно се нуждаел от финансово подпомагане. Сподвижникът желаел да отправи молбата към Надия лично и бил готов да обсъди някои бъдещи планове, сред които и предстоящи сделки в Америка. Сподвижникът, който Абас твърдеше, че е „изключително близък“ на йеменеца, бе предложил за място на срещата Дубай. Очевидно той бе редовен посетител на богатото емирство и дори си беше закупил малък апартамент в район „Джумейра Бийч“. Абас подчертаваше, че сподвижникът на йеменеца бил напълно наясно с необходимостта госпожица Ал Бакари да спазва строги мерки за сигурност и затова бил готов да се срещне с нея на място, където тя ще се чувства удобно и в безопасност.
	— _Къде?_
	— _В „Бурж ал Араб“._
	— _Кога?_
	— _Следващия четвъртък._
	— _По това време съм в Истанбул на бизнес среща._
	— _Програмата на сподвижника е много натоварена. Това ще бъде единственият ви шанс да се срещнете лично с него в обозримо бъдеще._
	— _Кога трябва да дам отговор?_
	— _Боя се, че веднага._
	— _По кое време би искал да е срещата?_
	— _В девет вечерта._
	— _Имайте предвид, че моите охранители няма да допуснат никакви промени._
	— _Сподвижникът уверява, че няма да има промени._
	— _В такъв случай, ако обичате, уведомете го, че ще бъда в „Бурж“ следващия четвъртък в девет вечерта. И му кажете да не закъснява — аз никога не инвестирам пари в хора, които закъсняват за срещи._
	— _Уверявам ви, че няма да закъснее._
	— _Ще има ли други присъстващи?_
	— _Само аз. Освен ако, разбира се, не бихте искали да отидете сама._
	— _Всъщност предпочитам да сте там._
	— _В такъв случай за мен ще е чест да ви придружа. Ще ви очаквам във фоайето. Имате мобилния ми телефон._
	— _Ще се видим идния четвъртък. Иншаллах._
	— _Иншаллах, госпожице Ал Бакари._
	Картър спря записа.
	— Следващият запис е на обаждане до дома на Самир шест часа по-рано. По това време той спеше дълбоко и не бе никак доволен, когато телефонът иззвъня. Но настроението му се промени мигновено, щом чу гласа от другия край. Събеседникът му въобще не си даде труда да се представя. Обаждаше се от Джида в Саудитска Арабия, използваше нов телефон и карта, които вече не са активни. От време на време връзката се влошава, има и силен фонов шум. Слушайте.
	Картър пусна записа.
	— _Кажи й, че ни трябват още пари. Кажи й, че сме готови да обсъждаме бъдещи планове. Дай и да разбере, че й уреждаш среща с важен човек._
	Пауза.
	— И кой по-точно е близкият сподвижник на йеменеца, който желае да се срещне с Надия? — попита с риторичен тон Картър. — Именно това телефонно обаждане предлага отговора. Наложи се доста да поработим по него заради лошото качество, но в АНС успяха да подобрят качеството и да направят гласов анализ. Направиха сравнение с всички налични данни, включително тези от радио- и клетъчните комуникации, събирани в Ирак по време на кулминацията на бунтовете. И преди час успяха да открият отговора. Някой иска ли да се опита да отгатне самоличността на човека, за когото говори Самир Абас?
	— Изкушавам се да предположа, че е Малик ал Зубаир — обади се Габриел, — но това не е възможно. Понеже, Ейдриън, Малик е само слух. Малик е догадка на Дина.
	— Напротив — възрази Картър. — Дина беше права. Малик е реална личност. Преди два дни е бил в Джида. И има вероятност другия четвъртък вечерта да се появи в дубайския хотел „Бурж ал Араб“, за да разговаря с новия си покровител — Надия ал Бакари. Въпросът пред нас сега е какво ще предприемем.
	Картър почука с лулата си по ръба на пепелника. Обсъжданията на _шурата_ бяха започнали.


>>	49.
>>	Плейнс, Вирджиния

	Операцията беше американска, което означаваше, че решението трябваше да бъде взето от американците. Маккена очевидно нямаше намерение да излага становището си пръв, за да не изгуби внезапно почва под краката си, затова ловко прехвърли думата на Картър, който в характерния си стил започна отдалеч. Той заговори за предна оперативна база „Чапман“ — отдалечен пункт на ЦРУ в Източен Афганистан, — където през декември 2009 г. един вербуван от Управлението местен на име Хумам Халил Абу Мулал ал Балауи бе отишъл, за да предаде доклада си на своите вербовчици. До този момент йорданският лекар д-р Ал Балауи имал изградени връзки с джихадисткото движение и редовно предоставял на ЦРУ актуална информация, с чиято помощ Управлението идентифицирало бойци на Ал Кайда в Пакистан. Реалната му мисия обаче била да проникне в ЦРУ и в йорданското разузнаване — мисия, която той съумял да доведе до смъртоносен завършек, детонирайки скрита под връхната си дреха бомба в присъствието на седмина агенти на Управлението. Случаят се беше превърнал в един от най-пагубните атентати в цялата история на ЦРУ и определено бе най-тежкият в дългата кариера на Картър като директор на оперативния отдел.
	Този атентат бе свидетелство, че Ал Кайда е готова да вложи изключително много време и усилия, за да отмъсти на разузнавателните служби. Също така бе доказателство, че пренебрегването на основни професионални правила може да доведе до смъртта на служители.
	— Да не намеквате, че Надия ал Бакари работи с Ал Кайда? — попита Маккена.
	— Нищо подобно не намеквам. Тъкмо обратното. Мисля, че когато тайната история на глобалната война срещу тероризма най-сетне бъде записана, Надия ще бъде посочена там като един от най-ценните кадри, работили някога за Запада. И именно по тази причина не бих искал да я изгубим само защото от алчност сме решили да я запратим, където не трябва.
	— Все пак Малик не я кани в Южен Вазиристан* — възрази Маккена. — Той иска да се срещне с нея в един от най-известните хотели на планетата.
	[* Планински район в северозападната част на Пакистан. — Б.р.]
	— Истината е — отвърна Картър, — че всъщност нямаме представа дали там ще бъде Малик ал Зубаир или Някой ал Никой. Но въпросът не е в това.
	— А в какво _е_ въпросът?
	— Че ще бъдат нарушени правилата на бранша. Нали знаеш за кой бранш говоря, Джим? Правило номер едно гласи, че трябва да контролираме колкото е възможно повече фактори от обстановката. Да изберем времето, мястото. Да подберем мебелировката. Да поръчаме напитките, ако е възможно — дори да ги сервираме. И при абсолютно никакви обстоятелства да не изпращаме човек като Надия ал Бакари да приближи дори на километър човек като Малик.
	— Но когато в ръцете ни попадне коз, трябва да го изиграем — възпротиви се Маккена. — Нали тъкмо в това самият ти уверяваше президента ден след като изгубихме седмината служители на ЦРУ?
	Габриел забеляза искрица гняв в очите на Картър — нещо необичайно за заместник-директора на ЦРУ, — но когато той заговори, гласът му бе спокоен, както винаги:
	— Баща ми беше епископален свещеник, Джим. Аз не играя на карти.
	— Тогава какво предлагаш?
	— Тази операция досега се развива далеч по-добре, отколкото някой от нас си е представял — каза Картър. — Може би не бива да подлагаме на изпитание късмета си с рискован пас в самия край на мача.
	Шамрон видимо се подразни. Той винаги бе смятал за неуместни аналогиите между важна дейност като шпионажа и американските спортове. По негово мнение служителите на разузнаването не подаваха пасове в края на мача, не бележеха тъчдауни и въобще не боравеха с топка. В тяхната професионална сфера имаше успех или провал. А цената на провала в Близкия изток обикновено се плащаше с кръв.
	— Тоест да се откажем, така ли? — попита Шамрон. — Това ли предлагаш, Ейдриън?
	— А защо не? Президентът получи своята победа. Управлението също. А най-хубавото е, че всички оцеляхме и ще можем да продължим войната някой друг ден. — Картър събра длани и добави: — _Халас!_
	Маккена бе озадачен. Габриел му обясни:
	— _Халас_ е арабска дума и означава „свърши“. Ала Ейдриън твърде добре знае, че тази война никога няма да свърши. Тя е вечна. И се опасява, че ще стане още по-кървава, щом оставим опитен стратег като Малик да се изплъзне.
	— Никой не желае главата на Малик повече от мен — съгласи се Картър. — Особено след суматохата, която причини в Ирак. Премахването му от лицето на земята ще осигури безопасност. Атентатори самоубийци се намират лесно. Но идеолозите, стратезите на тероризма се заместват изключително трудно. Ако елиминираме стратега Малик, цялата пасмина самозвани джихадисти няма да знае дори как да прави пероксидните бомби в мазетата си.
	— Тогава защо не оставим Надия да отиде на срещата? — поинтересува се Маккена. — Защо да не изслуша бъдещите планове на Малик?
	— Защото имам странно предчувствие.
	— Но те й вярват. И с основание. Тя е дъщеря на Зизи. Потомка е на самия Уахаб!
	— Съгласен съм, че й се довериха веднъж — възрази Картър, — но е спорен въпрос дали продължават да й вярват сега, след като цялата им мрежа се разпада.
	— Плашиш се от призраци — каза Маккена. — Но това е обяснимо. В края на краищата през последните десет години непрекъснато четеш имейлите на терористите и подслушваш телефонните им разговори, търсейки скрити послания. Но понякога просто няма такива. Понякога „сватба“ означава просто сватба, а срещата в някой хотел не е нищо друго, освен среща в хотел. Освен това, ако не можем безопасно да вкараме и изкараме от „Бурж ал Араб“ строго охранявана бизнесдама като Надия ал Бакари, тогава вероятно сме си сбъркали професията.
	Картър помълча известно време.
	— Има ли някакъв шанс да се придържаш към професионалния разговор, Джим?
	— Смятах, че тъкмо това правя.
	— Тоест да разбирам, че говориш от името на Белия дом?
	— Не — каза Маккена. — Разбирай, че говоря от името на президента.
	— След като си толкова наясно с мнението на президента, защо не ни подскажеш какво всъщност желае той?
	— Желае онова, което искат всички президенти. Втори мандат. В противен случай лудите отново ще превземат лудницата и всичко, което сме постигнали в борбата срещу тероризма, ще бъде затрито.
	— Искаш да кажеш, в борбата срещу екстремизма — поправи го Картър. — Но кажи по-конкретно за срещата в Дубай.
	— И президентът, и самият аз бихме искали тя да отиде на срещата. С уговорката, че добрите ще ги държат под око непрекъснато, разбира се. Чуйте го какво има да казва. Снимайте го. Снемете отпечатъците му. Запишете гласа му. Проверете дали наистина е Малик, или е някой друг висш кадър на групировката.
	— А какво да кажем на приятелите ни от службите за сигурност в Обединените арабски емирства?
	— Нашите приятели в Емирствата се оказаха нелоялни партньори в много сфери — от борбата с тероризма до прането на пари от незаконна търговия с оръжие. Освен това от опит знам, че в Емирствата човек никога не знае с кого всъщност разговаря. Събеседникът му може да е отявлен противник на джихадистите, но и подставена фигура.
	— Значи, няма да им казваме нищо? — попита Картър.
	— Нищо — потвърди Маккена.
	— А ако докажем, че е Малик?
	— В такъв случай президентът би искал той да бъде изваден от обращение.
	— Какво означава това?
	— Използвай въображението си, Ейдриън.
	— Тъкмо така постъпих след атентатите от 11 септември, Джим. И тогава публично ме порица и каза, че заради това трябва да бъда хвърлен в затвора. Затова, ако не възразяваш, бих искал да науча какво _точно_ иска от мен президентът.
	Отговор даде не Маккена, а Шамрон:
	— От _теб_ президентът не иска нищо, Ейдриън. — Погледна Маккена. — Нали така?
	— Предупреждаваха ме да внимавам с теб.
	— И на мен ми препоръчваха същото.
	Размяната на реплики достави видимо удоволствие на Маккена.
	— Президентът не е склонен да подкрепи американска тайна операция в квазиприятелска арабска държава в деликатен момент като този — каза той. — Според него това би смутило режима и би го направило уязвим за силите на промяната, които вилнеят в Близкия изток.
	— Но пък операция, проведена от израелци в Дубай, би била нещо съвсем различно.
	— Би съответствала на фактите.
	— За кои факти става дума?
	— Ръцете на Малик са изцапани с доста израелска кръв. А това означава, че имате основания да искате смъртта му.
	— Добре изиграно, господин Маккена — каза Шамрон. — Но какво ще получим ние в замяна?
	— Признателността на най-значимия и прогресивен американски президент.
	— Тоест справедливост? — запита Шамрон.
	Маккена се усмихна и кимна:
	— Справедливост.


>>	50.
>>	Плейнс, Вирджиния

	В този момент от обсъждането Джеймс А. Маккена, специален съветник на президента по въпросите на вътрешната сигурност и контратероризма, за радост на всички реши да си тръгне. Картър първо предложи на събратята си от тайните служби да се преместят в другата стая, после ги попита дали някой си спомня къде се бе укривал през вечерта на залавянето му Халид Шейх Мохамед — стратегът, чието дело бяха атентатите от 11 септември. Всички си спомняха, разбира се, но отговори Киара:
	— Бил е в къща в Равалпинди, съвсем близо до щаба на пакистанската армия.
	— Представяте ли си! — каза Картър, клатейки глава. — А случайно да си спомняте как точно го заловихме?
	— Изпратили сте информатор, за да провери дали наистина е той. След като се е уверил, информаторът отишъл до тоалетната и ви изпратил съобщение от мобилния си телефон.
	— Само няколко часа по-късно човекът, планирал най-ужасяващия терористичен акт в човешката история, беше с белезници. Приличаше поразително на монтьора, който оправя волвото на жена ми. Онова, на което подложихме Халид Шейх Мохамед, и местата, на които го държахме, ни костваха немалко главоболия. Но онази снимка, на която е с белезници, оправда всичките ни усилия. Беше ни необходим единствено човек с мобилен телефон. Толкова беше просто.
	— Ако решим да осъществим срещата — каза Габриел, — можете да сте сигурни, че Надия няма да тича до тоалетната, за да изпраща текстови съобщения.
	— _Ако_ решите ли? — Картър наведе глава към Шамрон и Навот, които седяха един до друг на канапето. И двамата бяха скръстили ръце, а лицата им бяха непроницаеми. — Изключително добре умеят да прикриват мислите си — отбеляза Ейдриън, — но сега мога да ти кажа точно какво се върти из хитрите им умове. Те искат Малик ужасно много. Повече от американския президент или Джеймс Маккена. И в никакъв случай няма да изпуснат подобен шанс да го пипнат. Затова нека да пропуснем надлъгването тази вечер и директно да преминем към планирането.
	Габриел погледна към ръководителите си. Навот разтъркваше носа си там, където се захващаха неговите модерни очила. Шамрон също не взе отношение. Той гледаше към Киара, сякаш предлагайки й възможност да се намеси. Тя не го направи.
	— За протокола — каза Габриел, — ние не отиваме в Дубай, за да арестуваме някого. Ако на срещата наистина дойде Малик, той няма да си тръгне жив.
	— Сигурен съм, че не чух Маккена да споменава думата „арест“.
	— Исках да сме наясно.
	— Наясно сме — каза Картър. — Приеми, че ще бъдеш нашата бойна ракета, но без косвените щети и невинните жертви.
	— Бойните ракети не се нуждаят от паспорти, хотелски стаи и самолетни билети. Освен това нямат проблем да действат в арабски държави. А ние имаме такъв проблем. — Габриел направи пауза. — Нали _осъзнавате_, че Дубай е арабска държава, Ейдриън?
	— Струва ми се, че съм чел нещо подобно.
	Алон се поколеба. Предстоеше им да навлязат в деликатната тема за възможности и оперативни тенденции. Разузнавателните агенции ревниво пазеха тайните си и ги споделяха със свои съюзници единствено в краен случай. В Службата това бе почти равносилно на ерес. С кратко кимване Габриел възложи тази задача на Узи Навот, който отново си сложи очилата и продължително изгледа Картър, преди да заговори.
	— Живеем в сложен свят, Ейдриън — най-сетне каза той. — Затова понякога е добре нещата да се опростяват. От наша гледна точка има два вида държави. Едните, в които можем да оперираме безнаказано, и другите, където това не е възможно. Първата категория наричаме _базисни_ държави.
	— Като Съединените щати например — вметна Картър с широка усмивка.
	— Или Обединеното кралство — добави Навот, хвърляйки поглед към заместник-директора на МИ5. — Въпреки цялото ви старание, ние влизаме и си излизаме, когато пожелаем. Ако изпаднем в затруднение, прибягваме до мрежа от тайни квартири и убежища, уредени от човека вдясно от мен. Ако се случи някоя катастрофа, не дай боже, нашите агенти могат да потърсят подслон и закрила в някое посолство или да помолят за помощ някой добронамерен полицай от тайните служби като Греъм.
	Шамрон хвърли убийствен поглед към Навот, но той продължи, сякаш не го бе забелязал:
	— Втората категория държави наричаме _мишени_. Те са враждебни. Там няма посолства. Няма тайни квартири. Полицаите не са добронамерени. Тъкмо напротив, ако успеят да ни заловят, ще ни изтезават и разстрелват, ще ни бесят на публични места и пред телевизионни камери или ще ни оставят да гнием в затвора.
	— От какво имате нужда? — попита Картър.
	— От паспорти — отговори Габриел, отнемайки думата от Навот. — От онези паспорти, с които ще можем да влизаме в Дубай без предварителна виза.
	— Какви точно?
	— Американски, британски, канадски, австралийски.
	— Защо канадски и австралийски? — поинтересува се Греъм Сиймор.
	— Защото ще ни е необходим голям екип. Искам да съм ги разпрострял географски.
	— А защо не използвате собствени фалшиви паспорти?
	Този път отговори Шамрон:
	— Защото ще ни костват прекалено много време и усилия. А ние предпочитаме да не ги пилеем за операция, която извършваме в името на американската _справедливост_.
	Картър не успя да сдържи усмивката си при препратката към Джеймс Маккена.
	— Ще ви набавим необходимите паспорти — каза той.
	— И кредитни карти — добави Габриел. — Не дебитни. Искам истински кредитни карти от истински банки.
	Картър и Греъм Сиймор кимнаха заедно.
	— Друго? — попита Ейдриън.
	— Географията на Дубай крие някои трудности — каза Навот. — Има само един вход и един изход.
	— Летището — поясни Картър.
	— Точно така — кимна Габриел. — Но ние не можем да се оставим да бъдем заложници на пътническите линии. Имаме нужда от собствен самолет, и то с американска регистрация.
	— Ще ви дам един _G-5_.
	— „Гълфстрийм“-ът не е достатъчно голям.
	— А какъв искате?
	Габриел му отговори. Картър вдигна поглед към тавана, сякаш изчисляваше как ще се отрази това изискване на оперативния бюджет.
	— Сега сигурно ще ми кажете, че искате и американски екипаж.
	— Да — отвърна Габриел. — Освен това ни трябват и оръжия.
	— Марка и модел?
	Алон уточни. Картър кимна.
	— Ще ги внесем през посолството. С това всичко ли е уредено?
	— Всичко, освен звездата на представлението — каза Габриел.
	— Ако съдим по гласа й на този запис, няма да имате никакви трудности да я убедите.
	— Радвам се, че смятате така, защото тя заслужава да знае, че зад гърба си има американските власти. — Габриел направи пауза и добави: — Ние също.
	— Обещах ви паспорти, пари, оръжия и „Боинг“ с американски екипаж. С какво още да засвидетелстваме своята подкрепа?
	— Бих искал да разговарям с вашия шеф.
	— С директора ли?
	Габриел поклати глава отрицателно. Картър отиде до обезопасения телефон и набра номер.

	* * *

	Към десет часа вечерта кадилакът влезе в двора на Белия дом през портала откъм Петнайсета улица. Униформен служител на тайните служби на САЩ набързо прегледа документите на Габриел, а след това помоли шофьора да отбие встрани, за да може да бъдат подушени от Оскар — всеядната немска овчарка, която се бе опитала да отхапе парче от крака на Габриел при последното му посещение. Звярът не откри нищо подозрително в официалния автомобил на Картър, с изключение на дясната му предна гума, върху която надигна крак да уринира, преди да се върне в колибката си. Щом проверката приключи, автомобилът пое през лабиринта от подсилен бетон и стомана към паркинга, който се намираше в близост до Източната алея на комплекса. Картър и Киара останаха в колата, докато Габриел пое сам по алеята към президентската резиденция. Под навеса на Дипломатическия вход го очакваше висок елегантен мъж в тъмен костюм и бяла риза без вратовръзка. Поздравът му беше любезен, но сдържан — кратко ръкостискане, последвано от жест, с който го прикани да се разходят из най-строго охраняваните осемнайсет акра на земята. Габриел кимна и когато президентът на Съединените американски щати тръгна надясно към една стара магнолия, Габриел пое след него.
	Картър внимателно следеше с поглед двамата мъже, които вървяха по алеята — единият отривист и прецизен в движенията си, а другият — грациозен и с отпуснати крайници. Когато наближиха пътеката, водеща към Овалния кабинет, те внезапно спряха и в унисон се обърнаха с лице един към друг. Въпреки голямото разстояние и сумрака, Ейдриън можеше да познае, че разговорът им не е особено приятен. След малко очевидно стигнаха до съгласие, защото отново поеха покрай ниско окосената поляна и неголямото игрище, построено за децата на президента. После се изгубиха от поглед. Професионалният инстинкт на Картър му подсказа да отбележи часа на своя обезопасен телефон „Моторола“. Същото стори и малко по-късно, когато президентът и Габриел отново се появиха. Този път ръцете на президента бяха в джобовете на панталона му, а той се бе навел леко напред, сякаш насреща му духаше силен вятър. Изглежда, говореше предимно Габриел. Той размахваше пръст във въздуха, като че стараейки се да подчертае някаква особено значима мисъл.
	След като приключиха обиколката си по Южната поляна, двамата се върнаха пред Дипломатическия вход, където размениха последни думи. Габриел изглеждаше особено решителен към края на разговора. Същото можеше да се каже и за президента. Той постави ръка на рамото на Алон и след като кимна за последен път, влезе в Белия дом. Габриел остана отпред още известно време, напълно сам. После се обърна и заслиза по алеята към паркирания „Ескалейд“. Картър не каза нищо, докато се движеха по лабиринта от бетонни препятствия, докато не излязоха на Петнайсета улица.
	— Как беше?
	— Определено знае името ти — отвърна Габриел. — И говори за теб с изключително възхищение.
	— Няма да е зле да каже добра дума за мен и пред царя на контратероризма.
	— Работя по въпроса.
	— Има ли друго, което трябва да знам?
	— Разговорът ни беше поверителен, Ейдриън. Такъв и ще си остане.
	Картър се усмихна.
	— Какъв добър човек.


>>	51.
>>	Сити, Лондон

	Фирмата за рисков капитал „Роджърс и Креси“ заемаше деветия етаж на една стъклено-стоманена архитектурна недомислица, разположена на Кенън Стрийт, недалеч от катедралата „Свети Павел“. В лондонските финансови кръгове „Роджърс и Креси“ се ползваше със заслужената репутация за действаща с потайност и коварство. Ето защо не бе никаква изненада, че придобиването на дружество „Томас Фаулър“ бе извършено с дискретност, която граничеше с държавна тайна. За събитието в пресата бе публикувано кратко съобщение, на което никой не обърна внимание, а на скучната уебстраница на „Роджърс и Креси“ се появи само разфокусирана снимка. Тя беше композирана от човек, вещ във визуалните изкуства, и бе заснета от фотограф, който прекарваше работните си дни в микробуси за наблюдение със затъмнени стъкла.
	Както можеше да се очаква, Томас Фаулър и неговите дванайсетима съдружници трябваше незабавно да продължат дейността си в новите условия. Във вторник сутринта те бяха настанени в няколко от крайните офиси, а към края на същия ден вече приключваха първата си сделка като част от екипа на „Роджърс и Креси“. Сделката беше изключително сложна и рискована, с много променливи и множество противоречащи си интереси. Ала в крайна сметка ставаше въпрос за имоти по бреговата линия на Дубай и саудитски милиардер инвеститор на име Надия ал Бакари. Фаулър и неговият екип добре познаваха госпожица Ал Бакари, тъй като бяха организирали поредица от свръхсекретни срещи в един замък северно от Париж. Те размениха няколко имейла с наследницата на Зизи в сряда, а само ден по-късно, в четвъртък, нейният частен самолет кацна на лондонското летище Станстед. „Роджърс и Креси“ бяха организирали автомобилния транспорт с помощта на МИ5. Наемът за двете бронирани бентлита предизвика недоволството на счетоводителите на Темс Хаус, където бюджетът се следеше не по-малко стриктно, отколкото във всяко друго ведомство на страдащото от недостиг на пари правителство на Нейно Величество. Недоволството обаче се разсея, когато Греъм Сиймор препрати сметката към Лангли. От Лангли промърмориха нещо за споделена отговорност и специални отношения, но все пак изплатиха сумата, изтегляйки пари от една от своите сякаш неизчерпаеми сметки, и въпросът повече не бе повдигнат.
	Не бе необичайно човек да види лимузини „Бентли“ на Кенън Стрийт, но въпреки това, Надия ал Бакари привлече погледите на немалко минувачи, когато излезе от бронирания автомобил, заобиколена от охранители в черни костюми. Те я съпроводиха до фоайето на сградата на „Роджърс и Креси“, където я очакваше млад мъж с лице на енорийски свещеник. Дори да се представи, никой не успя да чуе името му. Той всъщност бе Найджъл Уитком, млад офицер в МИ5, който бе направил първите си стъпки в професията, оказвайки съдействие на Габриел Алон срещу руския търговец на оръжие Иван Харков.
	Уитком поведе Надия и нейните охранители към асансьора и след като се качиха в него, с натискане на един бутон поеха към деветия етаж. Там пред вратата ги очакваше целият ръководен състав на „Роджърс и Креси“. Сред посрещачите бе и най-новото попълнение на екипа — Томас Фаулър, който в определени среди бе известен като Йоси Гавиш. Той носеше сив костюм на бели райета на Антъни Синклер от „Севил Роу“ и имаше широка усмивка, която обещаваше щедри облаги. Двамата с Надия се поздравиха като стари приятели. След това с бавна крачка той я поведе към разкошната конферентна зала на компанията. Уитком покани нейните охранители да се настанят на местата в коридора, което те сториха без никакво възражение. След това той влезе след Йоси и Надия в конферентната зала и затвори вратите.
	Щорите на помещението бяха спуснати, а осветлението — приглушено. В средата имаше лакирана махагонова маса, около която се бяха разположили членовете на екипа на Габриел, безупречно издокарани. Дори и Габриел бе облечен подобаващо. Той беше седнал до прозорците, като от едната му страна се бяха настанили Ейдриън Картър и Греъм Сиймор, а от другата — Ари Шамрон и Узи Навот. Шамрон изгледа Надия съсредоточено, докато тя се настаняваше на стола до Сара, която бе почти неразпознаваема заради тъмната перука и очилата.
	Все още в ролята на Томас Фаулър, Йоси представи един по един всички присъстващи с псевдонимите им. Всичко това бе формалност. Стаята бе звукоизолирана и непроницаема за разузнавателни средства. Затова Габриел без притеснение пусна на всички записан от Агенцията за национална сигурност разговор. Той бе проведен пет дни по-рано, точно в 10,36 ч. централноевропейско време. Първият глас принадлежеше на Самир Абас от Трансарабска банка.
	— _Програмата на сподвижника е много натоварена. Това ще бъде единственият ви шанс да се срещнете лично с него в обозримо бъдеще._
	— _Кога трябва да дам отговор?_
	— _Боя се, че веднага._
	— _По кое време би искал да е срещата?_
	— _В девет вечерта._
	— _Имайте предвид, че моите охранители няма да допуснат никакви промени._
	— _Сподвижникът уверява, че няма да има промени._
	— _В такъв случай, ако обичате, уведомете го, че ще бъда в „Бурж“ следващия четвъртък в девет вечерта. И му кажете да не закъснява — аз никога не инвестирам пари в хора, които закъсняват за срещи._
	Габриел натисна бутона за пауза на дистанционното и погледна Надия.
	— Бих желал в началото на тази среща да ви благодаря. Казвайки „да“ на Самир, вие ни осигурихте така необходимото време, за да обмислим следващия си ход. Всички сме впечатлени, Надия. Държахте се изумително добре за непрофесионалист.
	— От доста време водя два различни живота, господин Алон. Аз не съм непрофесионалист. — Очите й пробягаха по присъстващите около масата и се спряха на Шамрон. — Виждам, че броят ви е нараснал от последната ни среща.
	— Опасявам се, че това е само пътуващата трупа.
	— Нима има и други?
	— И то немалко — отвърна Габриел. — Дори в този момент мнозина от тях си блъскат главите над един-единствен въпрос.
	— Какъв?
	— Дали трябва да заминете за Дубай, или да се обадите на Самир и да му кажете, че сте прекалено ангажирана за това пътуване.
	— Защо да му казвам това?
	— Ще отговоря на този въпрос след малко — каза Габриел. — Нека най-напред чуем още един запис.
	Той взе дистанционното и натисна бутона за възпроизвеждане.


>>	52.
>>	Сити, Лондон

	— Как е името му?
	— Няма да ви кажа.
	— Защо?
	— Защото няма значение. А дори да го узнаете, това само ще ви постави в още по-голяма опасност.
	— Обмисляте всичко до най-малката подробност.
	— Опитваме се, но понякога дори ние допускаме грешки.
	Тя поиска отново да изслуша записа. Габриел натисна бутона за възпроизвеждане.
	— Говори като йорданец — каза Надия съсредоточено.
	— _Наистина_ е йорданец. — Габриел спря записа. — Освен това е един от най-безмилостните терористи, с които някога сме се сблъсквали. Известно време подозирахме, че има нещо общо с мрежата на Рашид. Сега вече сме сигурни.
	— Как разбрахте?
	— Както вие разбрахте, че е йорданец.
	— По говора му ли?
	Габриел кимна утвърдително.
	— За съжаление, слушали сме този говор твърде често. Чувахме го да изпраща _шахиди_, за да взривяват кафенета и автобуси в Тел Авив и Йерусалим. А нашите американски колеги го подслушваха, докато действаше в Сунитския триъгълник*, разпалвайки хаоса в Ирак. Отдавна не го бяхме чували. Толкова отдавна, че някои членове на нашето братство повярваха, че е мъртъв. За съжаление, това обаждане доказва, че е жив.
	[* Район в Ирак, населяван главно от сунити, чиито три „върха“ са градовете Багдад, Ар Рамади и Тикрит. Той е център на съпротивата срещу коалиционните сили през 2003 г. — Б.р.]
	Надия сякаш нямаше повече въпроси за момента. Тя погледна Картър, после Греъм Сиймор и сключи вежди.
	— Виждам, че сте довели и партньорите си.
	— Преценихме, че е време да се запознаете.
	— Кои са те?
	— Достолепният господин с прошарени коси се казва Греъм. Британец е.
	— Това е очевидно. — Погледът й се прехвърли върху Картър. — Ами той?
	— Това е Ейдриън.
	— Американец ли е?
	— Опасявам се, че да.
	Погледът й премина през Габриел и се спря отново на Шамрон.
	— А този къде го намерихте?
	— В най-дълбокия времеви кладенец.
	— Има ли си име?
	— Предпочита да го наричат хер Хелер.
	— С какво се занимава хер Хелер?
	— Предимно краде тайни. Понякога измисля оригинални начини за неутрализиране на терористични групировки. Именно благодарение на хер Хелер вие сте тук сега. Негова беше идеята да ви внедрим в мрежата на Рашид.
	— Той смята ли, че трябва да отида на срещата в Дубай идната седмица?
	— Според него това е възможност, която не бива да се изпуска. Но пък изпитва опасения за истинността на поканата. А в никакъв случай не би допуснал да се озовете в ситуация, в която не би могъл да гарантира безопасността ви.
	— Отсядала съм в „Бурж ал Араб“ много пъти. Никога не ми се е струвал опасно място. Освен ако не е пълен с британци — добави тя, хвърляйки бърз поглед към Греъм Сиймор. — Вашите сънародници си позволяват прекалено много волности, когато идват в Дубай.
	— И аз така съм чувал.
	Тя отново погледна Габриел и каза:
	— Прочетох във вестниците, че терористите са понесли значителни поражения миналата седмица. Американският президент звучеше особено доволен.
	— С основание.
	— Допускам, че моите пари имат нещо общо с това.
	— Вашите пари са в основата на това.
	— Следователно сте нанесли сериозен удар на мрежата на Рашид.
	Габриел кимна бавно.
	— Който обаче не е бил съкрушителен?
	— В тази сфера нищо не е окончателно, Надия.
	— Разполагате ли с достатъчно информация, за да откриете Рашид?
	— В момента не.
	— А за човека, чието име няма да ми кажете?
	Габриел поклати глава отрицателно.
	— Не знаем какво име използва, какъв паспорт притежава, нито как изглежда.
	— Но знаете, че иска да се срещне с мен другия четвъртък в Дубай. — Надия бръкна в дамската си чантичка, извади оттам цигара и я запали. — Струва ми се, че решението е очевидно, господин Алон. След като сте парализирали мрежата, следва да отрежете главата й. В противен случай след някоя и друга година ще се озовете в същата ситуация, опитвайки се да разбиете _нова_ мрежа.
	Габриел се вгледа в Шамрон, без да казва нищо. След малко, с почти незабележимо кимване, Ари го подкани да продължи.
	— Нашата професия е основана на лъжата — каза Габриел, поглеждайки отново Надия, — но въпреки това ние се смятаме за хора, които държат на думата си. В този ред на мисли ние ви дадохме обещание и сме решени да го спазим.
	— Какво обещание?
	— Помолихме ви да ни помогнете, финансирайки терористична групировка. Но не сме споменавали, че ще ви се наложи да идентифицирате масов убиец лице в лице.
	— Обстановката се промени.
	— Но нашият ангажимент към вас остава същият.
	Тя издуха тънка струйка дим към тавана и се усмихна.
	— Притесненията ви относно моята безопасност са похвални, но са напълно безпочвени. Както знаете, аз съм една от най-строго охраняваните личности в света. От самото кацане в Дубай до края ще бъда заобиколена по всяко време от многобройна охрана. Телохранителите ми ще претърсват всяка стая и всеки човек, с когото предстои да се срещна. Аз съм идеалният човек за подобна задача, понеже съм идеално защитена.
	Габриел отново хвърли поглед към Шамрон. За пореден път Ари отвърна с едва забележимо кимване.
	— Не физическата ви безопасност е това, което ни тревожи — каза Габриел. — Трябва да вземем предвид и вашето емоционално и психическо състояние. Има хора, които, без да им мигне окото, биха предали някого от своята собствена общност срещу пари, просто от завист или поради десетки други причини, които бих могъл да изредя. За други обаче това е изключително травмиращо преживяване, чиито последици продължават години след това.
	— Аз не възприемам джихадистите като членове на моята общност, нито на моята вяра. Те също не ме считат за една от своите. Освен това не използвахте ли вече моите пари, за да идентифицирате и арестувате повече от шейсетима заподозрени терористи? — Тя направи пауза, след което добави: — Простете ми, господин Алон, но ми се струва, че не за това трябва да мислите в момента.
	Габриел се приведе към своята агентка. Не искаше да има никакви недоразумения, да остават неясноти.
	— Осъзнавате ли какво ще се случи с този човек, ако се окаже, че е същият, когото търсим?
	— Въпросът ви е безсмислен.
	— Ще можете ли да продължите живота си с подобен спомен?
	— Вече го правя. — Тя се усмихна насила. — Освен това, както сам знаете, господин Алон, нищо не трае вечно.
	Габриел се облегна назад в стола си и известно време остана загледан в ръцете си. Този път не погледна Шамрон за напътствие. Решението зависеше само и единствено от него.
	— Ще ни е необходимо време да ви подготвим.
	Надия извади кожена папка от ръчната си чанта и погледна в програмата си.
	— Утре съм в Москва. Вдругиден съм в Прага, а след това — в Стокхолм.
	— Какво сте планирали за почивните дни?
	— Да отида до Казабланка за слънчеви бани.
	— Ще се наложи да отмените това пътуване.
	— Ще помисля по въпроса — не се отказваше тя. — Свободна съм целият следобед днес.
	Габриел пое папката, която му подаде Узи Навот. В нея беше последната снимка на Малик ал Зубаир, както и няколко компютърно генерирани фотоизображения. Той ги подреди едно до друго на масата.
	— Това е човекът, когото може би ще видите идния четвъртък в хотел „Бурж ал Араб“ в Дубай — каза той, сочейки старата снимка. После ръката му се придвижи към другите изображения. — Тук е с десетина килограма по-пълен. А тук е с брада. Ето го и без брада. С мустаци. С белег от допира с молитвеното килимче. Без такъв белег. С очила. С къса коса. С дълга коса. Със сива коса. Без коса…


>>	53.
>>	Сити, Лондон

	Лондонският вестник „Файненшъл Джърнъл“ бе изгубил голяма част от престижа си, откакто бе закупен от руския олигарх Виктор Орлов, но все пак успя да предизвика вълнение в Сити на следващата сутрин, когато оповести, че търговската къща „Роджърс и Креси“ се готви за значимо събитие в Дубай. Новината придоби допълнителна инерция, когато Зоуи Рийд от Си Ен Би Си съобщи, че начинанието се осъществява с финансовата подкрепа на „Ей Ей Би Холдингс“, саудитската инвестиционна компания на необщителната Надия ал Бакари. Когато бе потърсена за коментар в Париж, говорителката на компанията Ивет Дюбоа, която обикновено нямаше много работа, излезе с опровержение, което като по учебник не отричаше нищо по същество. Същата вечер обаче светлините в офисите на „Роджърс и Креси“ на Кенън Стрийт въобще не угаснаха. Онези, които познаваха фирмата добре, не останаха изненадани. Според тях „Роджърс и Креси“ винаги извършваше най-силните си удари по тъмно.
	Ако някой от тях обаче имаше достъп до звукоизолираните конферентни зали или до защитените телефонни линии на компанията, със сигурност щеше да чуе един съвсем различен език от този, който обикновено се използваше в света на бизнеса. Неговата етимология можеше да се проследи до Мюнхенското клане* на Олимпийските игри през 1972 г. и последвалата свръхсекретна операция. Светът значително се бе променил оттогава, ала принципите, които бяха изковани след тези убийства, останаха неизменни. _Алеф, бет, айн, коф_: четири букви от азбуката на иврит. Четири оперативни правила, които бяха устояли на времето като човека, който ги бе формулирал.
	[* Терористична акция, извършена от палестинската организация „Черният септември“, при която са убити единайсет от членовете на израелския олимпийски отбор. — Б.р.]
	В определени отдели на „Роджърс и Креси“ той бе познат под името хер Хелер. Ала влезеше ли в кабинетите на Габриел и екипа му, ставаше Ари, Стареца или _мемунех_, което на иврит означава „единственият шеф“. Заради един лист хартия с подписа на Узи Навот, Шамрон беше формален командващ операцията. Но по практически съображения той бе прехвърлил цялата отговорност за планирането и изпълнението върху Габриел и неговия заместник Ели Лавон. За Шамрон не беше трудно да вземе това решение. Габриел и Лавон споделяха неговата методология, както и неговите инстинкти и дълбоки страхове. Заговореше ли някой от двамата, все едно се чуваше гласът на _мемунех_. А педантичният им план за отстраняването на чудовището Малик бе достоен за най-добрите времена на Шамрон.
	По различни причини операцията щеше да се окаже най-трудната за Габриел и неговия екип, откакто работеха заедно. Враждебната обстановка бе само едно от утежняващите обстоятелства. Те не знаеха със сигурност дали мишената им изобщо ще иде на срещата, нито пък, ако се появеше, дали щяха да имат възможност да го убият, без да се разкрият. Подобно на Ейдриън Картър, и Габриел не одобряваше играта на сляпо. Ето защо още на първия ден от планирането той начерта една линия в пясъка — граница, която не биваше да се преминава. Трябваше да оставят самоубийствените мисии на своите врагове. Ако беше невъзможно дивечът да се отстреля без риск за ловците, тогава щяха само да го маркират и да се оттеглят в очакване на друга възможност. И при никакви обстоятелства нямаше да дърпат спусъка, докато не са стопроцентово сигурни, че срещу себе си имат именно Малик ал Зубаир.
	Всички работеха денонощно, за да отстранят възможно най-много от променливите величини. Интендантството към Службата, което се занимаваше с настаняването, осигури три апартамента в Дубай. Транспортният отдел разположи половин дузина коли и мотоциклети на различни места из града държава. От булевард „Цар Саул“ дори успяха да измислят добър вариант за изход от ситуацията. Наричаше се _Нептун_ и беше товарен плавателен съд, регистриран в Либерия, който всъщност представляваше плаваща радарна и подслушвателна станция, обслужвана от израелското военно разузнавателно управление АМАН. На борда имаше и екип командоси от специалните части на израелската армия Саярет Маткал, способен на експедитивни действия по вода. Осигуряването на този кораб за операцията бе коствало много на Навот и той на няколко пъти подчерта, че до него ще се прибягва единствено в краен случай. Нито американците, нито британците трябваше някога да разберат за неговото участие, тъй като „Нептун“ по принцип прекарваше по-голямата част от времето, поглъщайки целия трафик на англо-американски съобщения през Персийския залив.
	Главният източник на притеснения за екипа през тези дни на трескава подготовка бе безопасността на техния основен кадър — Надия ал Бакари. За пореден път Габриел представи константите. Времето, което Надия щеше да прекара в Дубай, щеше да е кратко и разпределено до минута. Тя щеше непрекъснато да е обградена от два пръстена охрана: единият бе от нейните собствени охранители, а другият — от хора на Службата. След срещата в „Бурж ал Араб“ тя щеше незабавно да бъде откарана на летището и да се качи на своя самолет. В този момент невидимият за други пръстен от охранители на Службата щеше да се разпръсне, а Надия за пореден път да бъде оставена на грижите на своите хора.
	Времето за нейната подготовка беше ограничено, това се знаеше предварително. След като в крайна сметка отмени пътуването си до Мароко, в събота тя се върна в Лондон, за да присъства на обяд в тесен кръг в жилището на Фаулър в Мейфеър, на който всъщност не бе консумирана каквато и да било храна. В неделя тя отлетя за Милано за важно модно шоу, но успя да се върне на Кенън Стрийт за последното съвещание в понеделник. След него й подариха дамска чанта „Прада“, костюм „Шанел“ и ръчен часовник „Хари Уинстън“. В дамската чанта бе вграден предавател, излъчващ кодиран сигнал с обсег пет километра. Още един резервен бе зашит в хастара на костюма, заедно с два миниатюрни предавателя, които излъчваха сигнал за проследяващата джипиес апаратура. В ръчния часовник бе монтиран трети такъв предавател. Това бе същият часовник, който бащата на Надия бе подарил на Сара пет години по-рано, за да я привлече да работи за него. Бижутер от отдел „Идентичност“ бе изтрил оригиналния надпис и го бе заменил с: _Към бъдещето, Томас._ Очите на Надия проблеснаха, когато го прочете. На излизане тя прегърна Габриел по начин, който накара Шамрон да се почувства неудобно.
	— Има ли нещо, което не ми казваш относно нашето момиче? — попита той Габриел, докато двамата наблюдаваха през прозореца Надия да се качва в колата.
	— Тя е една от най-забележителните жени, които някога съм познавал. И ако й се случи нещо, никога няма да си го простя.
	— А сега ми кажи нещо, което _не знам_ — каза Шамрон.
	— Знае кой е убил баща й. И му прощава.
	Екипът допускаше, че враговете ги наблюдават, а приятелите ги подслушват. Затова се държаха подобаващо. През по-голяма част от времето оставаха затворени в сградата на „Роджърс и Креси“, като всички външни поръчки се изпълняваха от британски персонал, който нямаше пряка връзка с операцията. Шамрон прекарваше времето си най-вече в апартамента на Службата на Бейзуотър Роуд, който бе известен на МИ5. Габриел се отбиваше там веднъж дневно, за да се разходят и поговорят с него по алеите на Кенсингтън Гардънс. През последния им ден в Лондон британците ги следяха. Както и американците.
	— Винаги съм предпочитал да извършвам убийствата сам — каза Шамрон, поглеждайки навъсено агентите, които ги следваха покрай брега на изкуственото езеро Лонг Уотър. — Изненадан съм, че твоят приятел президентът не е настоял да се обърнем към ООН за резолюция.
	— Успях да го разубедя.
	— За какво _всъщност_ си говорихте?
	— За Ейдриън Картър — отговори Габриел. — Казах на президента, че ще се погрижим за Малик само ако тяхното правосъдно министерство прекрати разследването на методите на Ейдриън за водене на борба с тероризма.
	— И се е съгласил?
	— Завоалирано — каза Габриел, — но без съмнение. Освен това прие и второто ми искане.
	— Което беше?
	— Да уволни Джеймс Маккена, за да не погуби всички ни.
	— Винаги сме смятали, че президентът и Маккена са неразделни.
	— Във Вашингтон няма неразделни двойки.
	Шамрон започваше да се уморява. Двамата навлязоха в Италианските градини и седнаха на пейка край един фонтан. Шамрон го изгледа с неприкрито раздразнение. Фонтаните, подобно на всички останали форми на развлечение, го отегчаваха.
	— Трябва да знаеш, че благодарение на усилията ти вече разполагаме със солиден политически капитал в Съединените щати — каза той. — Снощи държавният секретар прие всичките ни условия за подновяване на мирните преговори с палестинците. Освен това тя намекна, че президентът би могъл да помисли за визита в Йерусалим в най-близко бъдеще. Според нас това ще стане _преди_ следващите избори.
	— Не го подценявай.
	— Никога не съм го подценявал — отвърна Шамрон, — но и не му завиждам. Арабската пролет се състоя по време на неговия мандат, а от действията му оттук нататък зависи дали Близкият изток ще последва примера на хора като Надия ал Бакари или като джихадиста Рашид ал Хусейни. — Ари направи пауза. — Признавам, че дори аз нямам представа как ще се развият нещата. Знам само, че отстраняването на хора като Малик би улеснило значително прогреса и разбирателството.
	— Да не би да искаш да кажеш, че цялото бъдеще на Близкия изток зависи от изхода на моята операция?
	— Би било хиперболизирано твърдение — каза Шамрон. — А аз винаги съм избягвал хиперболите.
	— Освен когато отговарят на целите ти.
	Шамрон се подсмихна и запали от своите турски цигари.
	— Мислил ли си кой точно ще изпълни присъдата на Малик?
	— По всяка вероятност това ще определи самият Малик.
	Ари мълчаливо дръпна няколко пъти от цигарата си.
	— Знам, че винаги си бил привърженик на огнестрелното оръжие. В този случай обаче спринцовката е по-удачно решение. Едно шумно убийство само ще затрудни оттеглянето ви. По-скоро използвайте силна доза суксаметониев хлорид. Първо ще почувства леко неразположение. После ще му стане трудно да диша, защото ще започне да се парализира. Ще е мъртъв след няколко минути. А през това време вие вече ще се качвате на самолета.
	— Суксаметоният си прилича по нещо с куршума — каза Габриел. — Остава в тялото на жертвата дълго след смъртта. Впоследствие съдебните лекари в Дубай ще го открият, а полицията ще успее да сглоби пъзела на случилото се.
	— Такъв е рискът при провеждането на операции в съвременни хотели. Ти просто гледай камерите да не запечатат физиономията ти. Ако тя се появи още веднъж във вестниците, завръщането ти към цивилния живот ще е значително по-трудно. — Шамрон се вгледа в Габриел мълчаливо. — Нали _това_ е твоето намерение?
	Габриел не отговори. Шамрон пусна цигарата си на земята и я стъпка с пета.
	— Не можеш да ме виниш, че пробвах — каза Ари.
	— Щях да остана разочарован, ако не бе пробвал.
	— Всъщност аз дори си позволих да се надявам, че този път може да отговориш друго.
	— Защо?
	— Защото позволяваш на жена си да отиде в Дубай.
	— Нямах друг избор. Тя настоя.
	— Успя да убедиш президента на Съединените щати да отстрани един от най-верните си съветници, а капитулираш пред ултиматума на жена си? — Шамрон поклати глава и добави: — Може би трябваше да избера нея за следващ шеф на Службата.
	— Бела Навот щеше да е подходящ неин заместник.
	— Бела? — Шамрон се усмихна. — Арабите ще умрат от ужас.

	* * *

	Двамата се разделиха десет минути по-късно при Ланкастър Гейт. Шамрон се върна в безопасния апартамент на Службата, а Габриел се запъти към летище Хийтроу. Когато пристигна там, вече беше Ролан Девро, родом от Гренобъл, Франция, а понастоящем жител на Квебек, Канада. Имаше паспорт и вид на често пътуващ човек. След като премина през гишето за регистрация на багажа и паспортната проверка, той се отправи към салона за пътници първа класа на „Бритиш Еъруейс“, придружаван дискретно от охраната на МИ5. Там намери тихо място и се загледа в новините по телевизията. Отегчен от некомпетентната дискусия за нивото на терористична заплаха, той отвори тефтерчето си и по памет скицира образа на красива млада жена с гарвановочерни коси. Това е портрет на разбудена жена, помисли си Габриел. Портрет на един шпионин. Той скъса скицата на малки парчета, щом повикаха пасажерите за неговия полет, и ги пусна в три различни кошчета за боклук из чакалнята. Когато след малко зае мястото си в самолета, провери за последен път електронната си поща. Имаше няколко нови писма. Всички бяха фалшиви, освен едно от безименна жена, която пишеше, че го е обичала винаги. Когато изключи своето „Блекбъри“, той усети, че го обзема несвойствен за него пристъп на паника. После затвори очи и за последен път превъртя лентата на цялата операция в съзнанието си.


>>	54.
>>	Дубай

	Листата на Палм Джумейра — най-големият създаден от човека остров на света — лежаха разпрострени върху тихите води на Персийския залив, бавно потъвайки под тежестта на непродадените луксозни вили. В огромния розов хотел в най-отдалечената от брега част на острова лек дъжд капеше по мраморния под на необятното фоайе. Подобно на всичко друго в Дубай, и дъждът беше изкуствен. В този случай обаче той не беше дизайнерски замисъл. Просто таванът бе протекъл. Вместо да извикат специалисти да го поправят, от управата бяха решили да поставят няколко жълти триъгълни знака, които да предупреждават малобройните посетители да внимават откъде минават.
	Малко по-нагоре по бреговата линия, във финансовия квартал, имаше и други следи от злощастието, сполетяло града държава. Грамадните строителни кранове, някога символ на икономическото чудо на Дубай, сега се издигаха неподвижно над недовършени бизнес сгради и кули с апартаменти. Луксозните търговски центрове бяха безлюдни, а се носеха слухове, че из пустинните дюни спят немалко безработни чужденци, дошли да си търсят късмета от Европа. Мнозина бяха предпочели да избягат от емирството, за да не останат в този затвор за длъжници. В един момент около три хиляди изоставени автомобила бяха задръстили паркинга на летището. По прозорците им имаше залепени бележки с набързо надраскани извинения до кредиторите. В Дубай автомобилът втора ръка нямаше почти никаква стойност. Задръстванията, допреди няколко години голям проблем, вече бяха буквално нещо нечувано.
	Емирът продължаваше да се взира в своите владения от безчет билбордове, ала напоследък изражението му бе станало сякаш по-мрачно. Намерението му да превърне едно лениво рибарско пристанище в център на световната търговия, финанси и туризъм, бе задушено под огромна камара от дългове. Дубайската мечта се бе оказала химера. Нещо повече, опитите за осъществяването й бяха предизвикали същинска екологична катастрофа в района. Обитателите на Дубай имаха най-големия въглероден отпечатък* в целия свят. Те консумираха най-много вода, произвеждана в енергоемки заводи за обезсоляване, и изразходваха несметни количества електрическа енергия за охлаждането на своите домове, офиси, плувни басейни и изкуствени ски писти. Единствено чуждите работници се оправяха без климатици. Те се трудеха под безмилостното слънце — в някои случаи до шестнайсет часа дневно — и обитаваха мизерни, гъмжащи от мухи фургони, в които нямаше дори прост вентилатор. Дотолкова окаяно бе тяхното съществуване, че стотици ежегодно избираха самоубийството — факт, категорично отричан от емира и неговите бизнес съдружници.
	[* Общото количество парникови газове, които се отделят при дейностите на индивид, организация или нация. — Б.р.]
	Но за осемдесетте хиляди граждани на Дубай животът едва ли би могъл да бъде по-щастлив. Правителството плащаше за здравеопазването, жилищата и образованието им. Освен това им гарантираше доживотна заетост — при условие, разбира се, че се въздържаха да критикуват емира. Техните родители бяха преживявали с камилско мляко и фурми. А сега цяла армия от чуждестранни наемни работници движеше икономиката им и се грижеше за всяка тяхна прищявка и потребност. Местните мъже се движеха царствено из града в своите искрящо бели _кандури_ и _гутри_. Малцина от чужденците имаха възможността да разговарят с тях. А когато това се случваше, разговорите не бяха никак приятни.
	В общността на чужденците също съществуваше строга йерархия. Британците и другите по-заможни чужденци се бяха изолирали в по-приличните квартали на Сатва и Джумейра, докато черноработниците от развиващите се страни живееха от другата страна на залива Дубай Крийк, в стария квартал, известен като Дейра. Когато човек се разхождаше из неговите улици и площади, сякаш преминаваше през различни страни и култури — ту през индийска провинция или пакистанско село, ту през кътче от Техеран и дори Москва. Всяка от тези общности пришълци бе донесла със себе си по нещо от дома. От Русия бяха дошли гангстерите и проститутките, които обикновено посещаваха „Одеса“ — бар-дискотека, недалеч от Златния сук*. Габриел седеше сам на едно канапе край вратата в дъното на заведението, а до лакътя му имаше чаша водка. На съседната маса червендалест британец галеше недохранена девойка от дълбоката руска провинция. Никое от момичетата не се присламчи към Габриел. Той имаше вид на човек, дошъл само да гледа.
	[* Пазар в Дейра, където се продава предимно бижутерия. — Б.р.]
	Това обаче не се отнасяше за високия русоляв руснак, който влезе в „Одеса“ няколко минути след полунощ. Той бавно приближи бара, пусна ръка на няколко момичета с по-пищни форми, а след това си проправи път към масата на Габриел. Една от девойките незабавно се опита да се присъедини към тях, но върлинестият руснак я отпрати с едно движение на своята продълговата и бледа длан. Когато сервитьорката най-сетне се появи, той поръча водка за себе си и своя приятел.
	— Пий — каза Михаил. — Иначе никой няма да повярва, че си руснак.
	— Не държа да ме вземат за руснак.
	— Нито пък аз. Затова заминах за Израел.
	— Някой проследи ли ме от хотела?
	Михаил поклати глава.
	Габриел изля питието си между възглавниците на канапето и каза:
	— Да се махаме оттук.

	* * *

	Михаил говори само на руски, докато двамата вървяха към апартамента близо до крайбрежния панорамен път. Той се намираше в типична за стила на Персийския залив сграда — четириетажна постройка с няколко гаража на приземното ниво. Стълбището миришеше на леблебия и кимион, както и апартаментът на последния етаж. Там имаше печка с два котлона в кухнята и разтегателен диван във всекидневната. Слой от фин пустинен пясък покриваше всичко.
	— Съседите са от Бангладеш — каза Михаил. — Поне дванайсет души са. Спят на смени. Някой трябва да каже на света как третират тези хора тук.
	— Остави това на някой друг, Михаил.
	— Разбира се. Та аз съм само предприемчив млад човек от Москва, който си дири късмета в града на златото.
	— Изглежда, си дошъл не когато трябва.
	— Нима? — отвърна Михаил. — Само преди няколко години това място бе плувнало в пари. Руската мафия използваше тукашните недвижими имоти, за да си пере парите. Купуваха апартаменти и вили и ги продаваха след седмица. А сега даже и момичетата в „Одеса“ едва свързват двата края.
	— Убеден съм, че ще се оправят някак.
	Михаил извади куфарче от единствения шкаф в помещението и го отвори. Вътре имаше осем пистолета — четири берети и четири глока. За всеки от тях имаше заглушител.
	— Беретите са деветки — каза Михаил. — Глоковете са четиридесет и петици. Сигурни оръжия. Но правят големи дупки и вдигат много шум даже със заглушител. Това оръжие обаче не произвежда абсолютно никакъв шум.
	Той извади една козметична чантичка с цип. Вътре имаше спринцовки с игли и няколко шишенца с надпис „Инсулин“. Габриел взе две спринцовки и две шишенца от лекарството и ги пъхна в джоба на якето си.
	— А пистолет? — запита Михаил.
	— В „Бурж ал Араб“ не гледат с добро око на тях.
	Михаил му подаде една берета заедно с резервен пълнител. Габриел пъхна оръжието в колана на панталона си и попита:
	— Какви коли са ни уредили от транспортния отдел?
	— Няколко беемвета и тойоти „Ланд Крузър“, новите „кораби на пустинята“. Ако преценим, че сподвижникът на йеменеца е Малик ал Зубаир, не би трябвало да имаме затруднения да го проследим, след като излезе от хотела. Това не е нито Кайро, нито Газа. Пътищата тук са прави и широки. Ако се отправи към някое съседно емирство, няма да го изпуснем. Но ако тръгне за Саудитска Арабия, ще се наложи да го ударим още преди да е пресякъл границата. Може да стане грозна картинка.
	— Ще ми се да избегнем престрелка в пустинята, ако е възможно.
	— И на мен. Но кой знае? С мъничко късмет, може и да реши да изкара тази нощ в апартамента си на Джумейра Бийч. Ще му капнем малко сънотворно, за да спи по-добре, а после… — Михаил не довърши. — И как е в „Бурж“?
	— Точно както човек би очаквал да е в единствения седемзвезден хотел в света.
	— Надявам се, че се наслаждаваш на обстановката — завистливо рече Михаил.
	— Ако ме бе послушал, сега щеше да живееш в Америка заедно със Сара.
	— И какво щях да правя там?
	Габриел не отговори на този въпрос.
	— Още не е късно, Михаил — каза той. — По някаква причина тя все още е влюбена в теб. Дори глупак като теб би трябвало да го вижда.
	— Нещата между нас няма да се получат.
	— Защо? — Габриел огледа малкия мръсен апартамент. — Защото държиш да живееш така ли?
	— Ха, кой го казва! — Михаил затвори куфарчето с хлопване и го върна в шкафа. — Тя ли те помоли да ми наговориш всичко това?
	— Ако разбере, ще ме убие.
	— И какво _още_ ти каза?
	— Че си се държал доста зле. — Габриел помълча и добави: — Нещо, което ти се кълнеше, че няма да се случи.
	— Не съм се държал зле, Габриел. Просто…
	— В Швейцария премина през самия ад.
	Михаил не отвърна нищо.
	— Когато приключим тук, искам да направиш нещо за самия себе си — каза Габриел. — Намери повод да отидеш до Щатите. Прекарай с нея известно време. Ако има някой на света, който разбира през какво си преминал, това е Сара Банкрофт. Не я изпускай. Тя е прекрасна жена.
	Михаил се усмихна тъжно, както младите се усмихват на по-възрастните.
	— Връщай се в хотела си — каза той. — Опитай се да поспиш. И скрий някъде тези шишенца, за да не ги намерят чистачките. Тук има огромен черен пазар за крадени лекарства. Никак няма да е добре впоследствие да научим за някой трагичен инцидент.
	— Други заръки?
	— Вземи си такси до „Бурж“. Тук карат по-зле и от руснаците. А по улиците се разхождат само бедняците и самоубийците.

	* * *

	Противно на препоръката на Михаил, Габриел тръгна пеш по гъмжащите от народ улички на Дейра към брега на Дубай Крийк. Недалеч от главния пазар имаше спирка за _абра_ — дубайска разновидност на венецианското _трагето_ — малко корабче, което превозваше пътници от единия бряг на тесния залив до другия. Докато го прекосяваха, Габриел завърза разговор с уморен на вид мъж, дошъл в Дубай от пограничните райони на Пакистан, за да избяга от талибаните и Ал Кайда и да припечели достатъчно, за да доведе жена си и четирите си деца. До този момент обаче той бе сменил няколко зле платени работни места, едва съумявайки да изхрани себе си, да не говорим за още пет гърла.
	На слизане от корабчето Габриел пъхна петстотин дирхама в торбестите панталони на мъжа. После спря пред един денонощен павилион, за да си купи новия брой на „Халедж Таймс“ — единствения англоезичен всекидневник в Дубай. На заглавната страница имаше материал за предстоящата визита на Надия ал Бакари, председател на борда на директорите на „Ей Ей Би Холдингс“. Габриел пъхна вестника под мишница и повървя още малко, а после вдигна ръка и спря преминаващо такси. Михаил бе прав, помисли си той, сядайки на задната седалка. Единствено бедняците и самоубийците ходеха пеш в Дубай.


>>	55.
>>	Международно летище, Дубай

	Негово кралско Височество, министърът на финансите, стоеше край огряната от слънцето самолетна писта, бляскав в своите обшити със злато и кристали одежди. От дясната му страна се бяха наредили десетима идентично облечени заместник-министри, а вдясно от тях скучаеха група репортери. Предстоеше министрите и репортерите да изпълнят познатия във всички сунитски кралства от Персийския залив ритуал — посрещане на важна особа. В Арабския свят — без традиции в независимата журналистика, отразяването на пристигания и заминавания на важни особи се считаше за връх в кариерата на всеки репортер. Да видиш как особата слиза от самолета. Да видиш как отново се качва в него след плодотворни преговори, преминали в атмосфера на взаимно уважение. Истината за тези събития рядко се изричаше, а и осакатената преса никога не дръзваше да я отрази. Днешната церемония щеше да е безпрецедентна, понеже след броени минути дори и принцовете щяха да бъдат измамени.
	Първият самолет се появи малко след пладне като сребърна светкавица над един облак прах от Руб ел Хали. На борда му пътуваше английски магнат на име Томас Фаулър, който всъщност не беше англичанин и далеч не можеше да се нарече богаташ. По стълбата го следваше неговата съпруга, която не му бе съпруга, както и три асистентки, които знаеха повече за ислямския тероризъм, отколкото за бизнеса и финансите. Една от тях беше служител на Централното разузнавателно управление, докато другите две работеха за разузнавателната служба на Израел. Екипът от охранители, които подсигуряваха тази група, също работеше за израелското разузнаване, макар че според паспортите те бяха граждани на Австралия и Нова Зеландия.
	Английският магнат тръгна към министъра с протегната като байонет напред ръка. Дланта на министъра се появи лениво изпод одеждите, последвана от дланите на неговите десетима заместници. След задължителните поздрави англичанинът бе придружен от охраната до представителите на пресата, за да направи кратко изявление. Той говори без помощта на записки, но с авторитет и чувство. Рецесията в Дубай бе приключила, обяви той. Бе настъпил моментът да бъде подновен походът към бъдещето. Арабският свят се изменяше с всяка изминала минута. И единствено Дубай — прогресивният, толерантен и стабилен Дубай — можеше да проправи пътя напред.
	Последните му думи не успяха да предизвикат подобаваща реакция у представителите на пресата, тъй като вниманието им бе привлечено от пристигането на втори самолет. Този път беше „Боинг“ с логото на „Ей Ей Би Холдингс“. Неговите пасажери, които скоро започнаха да излизат, изцяло засенчиха английския магнат и неговата свита. Най-напред се появиха адвокатите Абдул и Абдул. След тях излезе швейцарският финансист хер Манфред Верли. После Дауд Хамза. Сетне неговата дъщеря Рахима, която бе дошла да се позабавлява. След Рахима се появиха двама охранители, следвани от Мансур, отговарящ за натоварения с доста работа транспортен отдел към „Ей Ей Би Холдингс“, и от Хасан, началник на отдела за високи технологии и комуникации.
	Най-накрая, след няколко секунди забавяне, през вратата на самолета прекрачи и Надия ал Бакари, плътно следвана от началника на охраната си — Рафик ал Камал. Тя носеше неукрасена черна _абая_, която се спускаше около тялото й като вечерна рокля, и копринен черен шал, разкриващ цялото й лице и голяма част от красивите й коси. Този път министърът излезе напред. Той смяташе, че поздравът, който отправи към Надия, е личен, което бе далеч от истината. Думите му бяха доловени от предавателите в „Блекбъри“-то и стилната дамска чанта „Прада“ на Надия и незабавно излъчени посредством кодиран сигнал до четиридесет и втория етаж на хотел „Бурж ал Араб“, където Габриел и Ели Лавон седяха напрегнато пред компютрите си.
	Когато приключи церемонията по посрещането, министърът направи жест към репортерите, но пословично саможивата саудитска наследница отклони поканата и се насочи към лимузината си. Министърът й предложи да се качи в неговия автомобил. След кратка консултация с Рафик ал Камал Надия прие и влезе в автомобила на министъра. Това беше заснето от телевизионните камери и видяно от всички зрители на Дубай ТВ в държавата. Габриел изпрати кодиран имейл до Ейдриън Картър в _Рашидистан_, уведомявайки го, че НАБ е достигнала дестинацията си. Този път обаче тя не беше сама. НАБ седеше до самия министър на финансите, а освен това беше основната новина в обедните емисии.

	* * *

	Въпросният имот не беше нищо особено — няколко неприветливи акра солени земи и пясъци, разположени на брега срещу Палм Джумейра. Някаква италианска компания бе започнала да строи непретенциозен курорт тук няколко години по-рано, но впоследствие бе прекъснала работа, тъй като финансите й бяха попити като вода от пустинния пясък. „Ей Ей Би Холдингс“ и неговият британски партньор — хищната инвестиционна компания „Роджърс и Креси“ — имаха желание да възобновят осъществяването на проекта, въпреки че техните планове бяха доста по-специални. Многоетажният хотел щеше да е по-луксозен от „Бурж ал Араб“, неговите фитнес центрове и тенис съоръжения щяха да са сред най-добрите в света, а плувните му басейни щяха да бъдат истинско архитектурно чудо. Най-добрите готвачи щяха да работят в неговите ресторанти, а световно признати стилисти — във фризьорските му салони. Цените на луксозните апартаменти щяха да започват от три милиона долара. В сравнение с търговската му част Молът на Емирствата щеше да изглежда като битпазар.
	Ефектът от този проект върху нестабилната икономика на Дубай най-вероятно щеше да е значителен. Според изчисленията на „Ей Ей Би Холдингс“ обектът щеше ежегодно да влива повече от сто милиона долара в държавната хазна. В съвсем близко бъдеще световната финансова общност щеше да разбере, че емирството отново е готово за сериозен бизнес. Именно по тази причина министърът сякаш попиваше всяка дума на Надия ал Бакари, докато тя обикаляше парцела с чертежи в ръка и каска на главата. Външният й вид бе продукт на внимателен и целенасочен замисъл. Мюсюлманският свят не можеше повече да потиска половината от населението си само заради неговия пол. Едва когато арабите започнеха да третират жените си като равни, щяха да възвърнат някогашната си слава.
	След като напуснаха парцела, делегациите се насочиха към пищно обзаведеното министерство, за да обсъдят сделката. След края на срещата Надия беше откарана в двореца за частна аудиенция при емира, след което започна личната част на посещението й. Тя включваше чай с членовете на Женския бизнес форум на Дубай, посещение на ислямско девическо училище, както и обиколка из лагера за мигриращи работници в Сонапур. Потресена до сълзи от ужасяващите условия там, тя наруши дългото си публично мълчание, призовавайки правителството и бизнеса да въведат минимален праг на заплащането на мигриращите работници и подобряване на отношението към тях. Освен това обеща с двайсет милиона долара от собствените си средства да подпомогне изграждането на нов лагер в Сонапур, състоящ се от бунгала с климатици, течаща вода и съоръжения за спорт и забавления. Нито Дубай ТВ, нито „Халедж Таймс“ дръзнаха да дадат публичност на тези думи. Министърът ги бе предупредил да не го правят.
	Наближаваше шест часът вечерта, когато Надия ал Бакари напусна лагера и се отправи обратно към града. Тъмнината вече се бе спуснала по времето, когато нейната автомобилна колона навлезе в района на Джумейра Бийч. „Корабното платно“ на „Бурж ал Араб“ бе обляно в магента. Главният мениджър и останалите членове на висшия ръководен състав ги очакваха пред входа на хотела, когато Надия излезе от задната врата на колата си. Крайчецът на нейната _абая_ още носеше следа от мръсотията в Сонапур. Изморена от пътуването и срещите, започнали още сутринта в Париж, тя поздрави посрещачите и после се отправи към апартамента си на четиридесет и втория етаж. Двама от охраната й вече бяха пред вратата. Рафик ал Камал направи бърз оглед на стаите, преди да позволи на Надия да влезе.
	— Последната ми среща за деня ще бъде от девет до около десет часа — каза тя, хвърляйки дамската си чанта на една отоманка в салона. — Кажи на Мансур да уреди излитане в единайсет. И, моля те, предай на Рахима да е точна поне веднъж в живота си. В противен случай ще й се наложи да лети сама за Париж с „Ер Франс“.
	— Може би е добре да й кажа да бъде на летището не по-късно от единайсет и трийсет?
	— Примамлива идея — каза Надия с усмивка, — но се съмнявам, че баща й ще я намери за забавна.
	Ал Камал тръгна да излиза, но се спря.
	— Нещо не е наред ли? — попита тя.
	Той се поколеба.
	— В лагера днес…
	— Какво има, Рафик?
	— Никой никога не си помръдва пръста за клетниците. Време беше някой да го направи. Радвам се, че това бяхте вие. — Направи пауза и сетне добави: — И съм горд, че бях до вас.
	Тя се усмихна.
	— Девет часът. Не закъснявай.
	— Правилата на Зизи — каза той.
	Тя кимна.
	— Правилата на Зизи.
	Когато остана сама, Надия свали черната _абая_ и кърпата от главата си и облече костюма „Шанел“. После си сложи шал с подходящ цвят и ръчния часовник „Хари Уинстън“. След това се погледна в огледалото. _Когато е възможно, придържайте се към истината. Лъжете само в краен случай._ Истината я гледаше от огледалото. А лъжата бе в съседната стая. Тя отиде до вратата на съседния апартамент и похлопа два пъти. Вратата незабавно се отвори със замах, а в рамката й се появи жена, която приличаше досущ на Сара Банкрофт. Тя постави пръст на устните си и тихо придърпа Надия вътре.


>>	56.
>>	Хотел „Бурж ал Араб“, Дубай

	Съседният апартамент бе регистриран на името на Томас Фаулър. Това обясняваше огромния букет от хотелската управа, платата с арабски сладки и запотената неотворена бутилка „Дом Периньон“ в кофичката с разтопен лед. Онзи, за когото бяха предназначени тези щедри дарове, сега крачеше из пищната всекидневна, уточнявайки последните детайли по сключването на сделка за закупуване на земя и строеж, които всъщност не смяташе да осъществява. На всеки няколко секунди неговите хора задаваха въпроси или цитираха обещаващи цифри заради микрофоните, инсталирани из апартамента по нареждане на емира. Никой от екипа сякаш не обърна внимание на Надия, нито пък сметна за странно, че Сара я отведе право в банята. Там беше разпъната палатка от непрозрачна сребриста материя. Сара пое телефона на Надия и повдигна края на палатката. Вътре вече бе Габриел. Той даде знак на Надия да седне на празния стол до него.
	— Палатка в банята. Колко бедуинско — отбеляза Надия с усмивка.
	— Не само вие идвате от пустинята.
	Тя огледа вътрешността, видимо заинтригувана.
	— Какво представлява?
	— Наричаме я _хупа_*. Позволява ни да говорим свободно в помещения, които знаем, че се подслушват.
	[* Балдахин, под който застават младоженците по време на сватбената церемония при евреите (ивр.). — Б.пр.]
	— Може ли да я получа, когато свършим?
	Той се усмихна.
	— Боя се, че не.
	Тя докосна материята. На допир беше металическа.
	— _Хупа_ не се ли използваше при еврейските венчавки?
	— Даваме сватбените си обети под _хупа_. За нас тя има огромно значение.
	— Значи, предстои двамата да се венчаем? — попита тя, прокарвайки ръка по материята.
	— Аз вече съм вречен на друга. Освен това ви дадох тържествена клетва в едно имение край Париж.
	Тя постави длан в скута си.
	— Сценарият ви за днешния ден бе произведение на изкуството — каза тя. — Надявам се да даде резултат.
	— Бяхте великолепна, Надия, но направихте доста скъпа добавка към него в Сонапур.
	— Двайсетте милиона долара за нов лагер ли? Беше най-малкото, което можех да сторя за тях.
	— Да се обадя ли на ЦРУ за сметката?
	— Аз черпя — каза тя.
	Габриел огледа нейния костюм „Шанел“.
	— Отива ви.
	— По-добре от костюмите, които ми шият по мярка.
	— Ние сме шивачи по професия, високоспециализирани шивачи. Този костюм може да прави всичко, освен да отиде на среща с чудовище, чиито ръце са изцапани с много кръв. Затова имаме нужда от вас — Той направи пауза. — Последна възможност, Надия.
	— Да се откажа?
	— Не бихме го нарекли така. А и никой от нас няма да спре да ви уважава.
	— Аз не нарушавам обещанията си, господин Алон. Вече не. Освен това и двамата знаем, че времето за колебания свърши. — Тя погледна часовника си. — Впрочем всеки момент очаквам обаждане от моя банкер. Затова, ако имате някакви последни съвети…
	— Просто не забравяйте коя сте, Надия. Вие сте дъщеря на Зизи ал Бакари, потомка на Уахаб. Никой не може да ви нарежда къде да ходите и какво да сторите, никой не може да променя плановете ви. Ако се опитат да го сторят, кажете им, че срещата се отменя. После заповядайте на Мансур да изтегли часа на излитане по-рано. Ясно ли е?
	Тя кимна.
	— Предполагаме, че срещата ще се състои в апартамент, а не на място в хотела, където има и други хора. От решаващо значение е да накарате Самир да произнесе номера на стаята още преди да излезете от фоайето. Настоявайте. И ако той го каже тихо, вие го повторете достатъчно силно, че да ви чуем. Разбрахте ли?
	Тя кимна отново.
	— Ще се постараем в асансьора да има наш човек, но ще се наложи той да слезе на друг етаж. След това ще излезете от нашия обсег и единствената ви защита ще бъде Рафик. При никакви обстоятелства не влизайте в апартамента без него. Това е друго ключово правило, което трябва да запомните. Опитат ли се да ви придумат, тръгнете си незабавно. Ако всичко се развива нормално, влезте и започнете преговорите. Това не е приятелска или политическа среща, а бизнес сделка. Изслушвате какво има да ви каже, а после му казвате каквото иска да чуе. След това тръгвате за летището. Самолетът е вашата спасителна лодка. А разрешителното за излитане за единайсет часа е вашето извинение да придвижвате разговора към края му. В десет часа вече трябва да сте…
	— Вън от апартамента — довърши тя.
	Габриел кимна.
	— Не забравяйте церемонията с „Блекбъри“-то. Предложете да го изключите като знак, че имате добри намерения. После ги помолете да изключат и своите мобилни телефони и да извадят сим картите. Ако откажат, не настоявайте. Това не е от съществено значение.
	— А микрофоните?
	— Какви микрофони?
	— Да не играем игрички, господин Алон.
	Той потупа нейната дамска чанта „Прада“ и кимна към костюма „Шанел“.
	— Възможно е да поискат от вас да оставите чантата в друго помещение. Съгласете се без колебание. Няма начин да открият микрофона в нея.
	— А ако поискат да си сваля дрехите?
	— Това са свещени воини. Няма да посмеят.
	— Ще останете изненадан. — Надия сведе поглед към бюста си.
	— Не се опитвайте да търсите микрофоните. Никога няма да ги откриете. Можехме да скрием и една камера в костюма, но се отказахме заради безопасността ви.
	— Тоест няма да можете да виждате какво става в стаята?
	— Изключите ли своя телефон, ще останем слепи. Това означава, че впоследствие единствено вие ще знаете как изглежда той. Ако е безопасно, _само_ ако е безопасно, ми се обадете след срещата, за да ми кажете нещо за външността му. Просто някои отличителни белези. След това затворете и тръгнете към летището. Ще ви следваме, докъдето можем.
	— А след това?
	— Връщате се в Париж и забравяте, че съществуваме.
	— Струва ми се, че едва ли ще е възможно.
	— По-лесно ще е, отколкото очаквате. — Той хвана ръката й. — Беше истинска чест да работя с вас, Надия! Моля да ме разберете правилно, но се надявам с вас никога повече да не се видим след тази вечер.
	— Аз няма да си пожелая подобно нещо. — Тя погледна часовника си, същия часовник, който баща й беше подарил на Сара, и установи, че са минали три минути след девет часа. — Закъснява — отбеляза тя. — Прословутата арабска болест.
	— Нарочно го настроихме да избързва, за да не се отпускате.
	— А колко е часът всъщност? — попита тя, но преди Габриел да успее да отговори, нейното „Блекбъри“ започна да звъни. Беше точно девет. Надия трябваше да тръгва.


>>	57.
>>	Лангли, Вирджиния

	Една от любопитните особености на дългата и легендарна кариера на Ари Шамрон беше, че той не бе прекарал почти никакво време в Лангли — нещо, което самият той считаше за едно от най-големите си постижения. Ето защо Шамрон бе разбираемо възмутен, когато Узи Навот се бе съгласил да разположи командния си пост в оперативния център на Лангли, наречен _Рашидистан_. Според Шамрон бе проява на слабост да се приеме американската покана — смъртен грях в света на шпионажа. Решението на Навот обаче бе основано на доста по-прагматични съображения. Американците не бяха техен враг — поне не тази вечер, — а освен това разполагаха с технологични възможности, които бяха прекалено полезни, за да ги откаже човек единствено заради професионалната си гордост.
	Като малък жест към Шамрон от _Рашидистан_ бяха отстранени всички ненужни служители и бяха оставени само най-важните и калени в битки оперативни работници. Около 21 часа дубайско време повечето от тях се суетяха притеснено в средата на помещението, където Шамрон, Навот и Ейдриън Картър следяха данните, постъпващи от екипа в „Бурж ал Араб“. В момента Надия ал Бакари отиваше към фоайето, придружавана от предания си телохранител Рафик ал Камал. Тримата дългогодишни шпиони чуха как Надия и Ал Камал закрачиха през високото 180 метра преддверие на хотела. Източникът на аудиосигнала бе „Блекбъри“-то в чантата „Прада“.
	Точно в 21,04 часа местно време микрофоните предадоха кратък разговор между Надия и нейния банкер Самир Абас. Тъй като той се проведе на разговорен арабски, Картър не разбра и думичка. Различно обаче беше положението при Навот и Шамрон.
	— Е? — поинтересува се Картър.
	— Качва се нагоре да се срещне с някого — каза Навот. — Дали е Малик ал Зубаир или Някой ал Никой, тепърва ще се разбере.
	— Успяхте ли да чуете номера на стаята?
	Узи кимна.
	— Да го изпратим ли на Габриел?
	— Няма нужда.
	— И той ли го е чул?
	— Съвсем ясно.

	* * *

	Вратите на асансьора се отвориха беззвучно. Надия позволи на Абас и Ал Камал да излязат първи в коридора, а после ги последва. Странно, но не изпитваше никакъв страх. Само решителност, с каквато бе провела първата си важна бизнес среща, след като бе утвърдила контрола си върху „Ей Ей Би Холдингс“. Немалко от хората в екипа на баща й тайно бяха хранили надеждата, че тя ще се провали — а имаше и такива, които дори бяха съзаклятничили срещу нея, — ала Надия бе изненадала абсолютно всички. В сферата на бизнеса тя се бе доказала като равна на баща си. А сега се налагаше да му бъде достоен заместник и в една друга област от неговия живот, за която никога не бяха се появявали материали на страниците на „Форбс“ или „Уолстрийт Джърнъл“. Всичко ще продължи няколко минути, напомни си тя. Само толкова. Няколко минути в един от най-сигурните хотели в света — и едно чудовище, оцапано с кръвта на хиляди жертви, щеше да си получи заслуженото.
	Абас се спря пред апартамент 1437 и почука така деликатно, както Есмералда всяка сутрин почукваше по вратата на Надия в Париж. Съвсем неочаквано тя се сети за часовника „Томас Томпиън“ на масичката до леглото си и за многобройните фотографии със сребърни рамки на баща си. Докато очакваше да се отвори вратата, взе решение най-сетне да даде този часовник за поправка. Освен това се зарече да се отърве от всичките фотографии. След тази вечер, помисли си тя, щеше най-после да сложи край на преструвките. Времето й на земята бе ограничено, а тя нямаше никакво желание да прекарва остатъка от дните си с навъсения образ на един убиец.
	Когато Абас почука за втори път, вратата се отвори наполовина, разкривайки широкоплещест мъж, облечен в белите _кандура_ и _гутра_, характерни за поданиците на емирството. Носеше тъмни очила със златни рамки, а добре подрязаната му брада леко сивееше в долния край. В средата на плоското му чело ясно личеше молитвен белег _зебиба_. Лицето му никак не приличаше на образите, които Надия бе разглеждала в Лондон.
	Той отвори вратата с още няколко сантиметра и само с движение на очите покани Надия да влезе. Позволи на Рафик ал Камал да я последва, но нареди на Абас да се върне във фоайето. Акцентът на мъжа беше на обитател на Горен Египет*. Зад него стояха още двама мъже в безупречно бели роби и кърпи на главата. Те също носеха слънчеви очила с позлатени рамки и имаха добре оформени посивяващи бради. Когато вратата се затвори, египтянинът вдигна ръка към ухото си и тихо каза:
	[* Тясна и дълга ивица, простираща се по долината на Нил от историческата област Нубия до Долен Египет, която обхваща териториите около делтата на реката. — Б.р.]
	— Мобилния телефон, моля.
	Надия извади своето „Блекбъри“ от чантата си и му го подаде. Египтянинът го предаде на единия от клонингите си, който го разглоби с вещината на човек, добре запознат с технологиите.
	— А сега вашия — каза Надия с ясен глас. Кимна и към другите двама, добавяйки: — Както и техните.


	Широкоплещестият египтянин очевидно не бе свикнал жена да се обръща към него по какъвто и да било друг начин, освен с пълно покорство. Той погледна двамата си колеги и с кимване им нареди да изключат мобилните си телефони. Те го сториха без възражения.
	— Приключихме ли? — запита Надия.
	— Телефона на вашия охранител — каза той. — И чантата ви.
	— Какво за чантата ми?
	— Ще се чувстваме по-спокойни, ако я оставите до вратата. Уверявам ви, че нищо няма да се случи с ценностите ви.
	Надия остави дамската си чанта да се смъкне от рамото й по начин, който ясно показваше, че търпението й започва да се изчерпва.
	— Не разполагаме с цяла вечер, братя. Ако искате да преговаряте с мен за ново дарение, предлагам да започваме.
	— Простете ни, госпожице Ал Бакари, но нашите врагове разполагат с огромни технически възможности. Със сигурност жена с вашето положение знае какво може да се случи, ако човек прояви небрежност.
	Надия погледна Ал Камал, който изключи и своя телефон.
	— Доколкото знам, предпочитате вашият охранител да присъства на срещата — каза египтянинът.
	— Не предпочитам — отвърна Надия. — _Настоявам_ да присъства.
	— Доверявате ли му се? — запита той, поглеждайки Рафик ал Камал.
	— Поверила съм живота си в неговите ръце.
	— Много добре — отговори той. — Насам, ако обичате.
	Тя последва тримата мъже в роби към салона на апартамента, където в сумрака ги очакваха още двама мъже в характерните за емирството одежди. Единият седеше на кушетка и гледаше новинарската емисия по „Ал Джазира“ за последните атентати в Пакистан. Другият се наслаждаваше на гледката с небостъргачите покрай булевард „Шейх Зайед Роуд“. Той се извърна бавно и изгледа Надия през тъмните си очила със златни рамки. Не каза нищо. Надия също. В този момент тя не бе сигурна, че въобще е способна да говори.
	— Какво има, госпожице Ал Бакари? — попита я той на йордански арабски.
	— Просто ми заприличахте на един човек, който работеше за баща ми — отвърна тя без колебание.
	Известно време той остана мълчалив. Накрая погледна телевизионния екран и каза:
	— Току-що изпуснахте репортажа за себе си във вечерната емисия. Днес сте имали доста натоварен ден. Моите комплименти, госпожице Ал Бакари. Баща ви щеше да го изиграе по същия начин. Доколкото съм чувал, той е умеел добре да съчетава законния бизнес със _зекят_.
	— Научил ме е добре.
	— Наистина ли смятате да го изградите?
	— Комплекса ли? — Тя сви рамене неопределено. — Последното, от което се нуждае Дубай в момента, е още един хотел.
	— Особено такъв, в който се поднася алкохол и се позволява на пияни чужденци да се разхождат по плажа полуголи.
	Надия не отвърна, само изгледа другите мъже в стаята.
	— Просто мерки за сигурност, госпожице Ал Бакари. Стените имат не само уши, а и очи.
	— Мерките ви имат ефект — каза тя, взирайки се право в очите му. — Все още не сте ми казали името си.
	— Можете да ме наричате господин Дарвиш.
	— Времето ми е ограничено, господин Дарвиш.
	— Един час, предадоха ми моите хора.
	— Вече петдесет минути — рече Надия, поглеждайки часовника си.
	— Нашето начинание понесе сериозни поражения.
	— И аз така чух.
	— Нуждаем се от допълнително финансиране, за да си стъпим на краката.
	— Дадох ви няколко милиона лири.
	— Опасявам се, че почти всички от тях бяха замразени или конфискувани. Ако искаме да възстановим организацията си, особено на Запад, ще се нуждаем от още средства.
	— А защо трябва да възнаграждавам вашата некомпетентност?
	— Уверявам ви, госпожице Ал Бакари, че се поучихме от грешките си.
	— Какви промени сте замислили?
	— Подсилена вътрешна сигурност, съчетана с агресивен план за обединяване на силите с нашите съперници.
	— Разрастване? — попита тя.
	— Ако не се разрастваш, госпожице Ал Бакари, загиваш.
	— Слушам ви, господин Дарвиш.

	* * *

	След като телефонът на Надия бе изключен, а чантата й бе оставена на пода до входната врата, аудио предаването от срещата в апартамент 1437 на „Бурж ал Араб“ буквално се осигуряваше от дрехите на гърба й. Макар че вплетеният в плата предавател имаше съвсем близък обхват, сигналът му стигаше до четиридесет и втория етаж на хотела. Там, зад вратата, заключена с две ключалки и барикадирана с мебели, Габриел и Ели Лавон очакваха компютрите им да установят истинското име на човека, който се бе представил като господин Дарвиш. За софтуера за гласова идентификация първите няколко секунди от срещата бяха недостатъчни. После обаче господин Дарвиш започна да говори за пари и програмата започна бързо да сравнява неговия глас със записите в базата данни. Габриел имаше доверие на компютрите, не изпитваше никакви съмнения. Убиецът вече бе разкрил името си — ако не с гласа си, то поне с четирите цифри на номера на стаята, в която се провеждаше срещата. Нямаше нужда Габриел да ги събира, изважда, умножава или пренарежда по какъвто и да било начин. Трябваше единствено да ги раздели на две групи — 14,37 — точният час, в който Фарид Хан бе взривил своята бомба в Ковънт Гардън Маркет.
	Пет минути след като Надия влезе в апартамента, компютърът беше готов с резултата. Габриел вдигна кодираната радиостанция до устните си и инструктира членовете на своя екип да се подготвят за изпълнение на присъдата. Човекът на срещата наистина беше Малик, каза им той, и дано Господ бъде милостив към всички.


>>	58.
>>	Хотел „Бурж ал Араб“, Дубай

	Високият руснак се появи на рецепцията трийсет секунди по-късно. Имаше правилни черти, бледа кожа и очи с цвят на глетчер. Според американския си паспорт се казваше Антъни Колвин. Същото пишеше и на кредитната му карта „Америкън Експрес“. Той барабанеше с пръсти по плота, докато чакаше красивата филипинка да открие резервацията му. Притискаше мобилния телефон до ухото си, сякаш животът му зависеше от това.
	— Готово — каза с напевен глас филипинката. — Открих резервацията ви. Ще ви настаним в луксозна стая на двайсет и деветия етаж, за три нощувки. Нали така, господин Колвин?
	— Ако не възразявате — каза той, сваляйки мобилния телефон от ухото си, — бих желал апартамент на четиринайсетия етаж.
	— Двайсет и деветият е по-предпочитан.
	— Със съпругата ми прекарахме медения си месец на четиринайсетия. Сега бихме искали да отседнем пак там. По сантиментални причини — добави той. — Убеден съм, че ме разбирате.
	Но филипинката не го разбираше. Тя работеше на дванайсетчасови смени и делеше едностайна квартира в Дейра с още осем момичета. Любовният й живот се състоеше в отблъскване на пияни опипвачи и изнасилвачи, които погрешно смятаха, че е дошла в Дубай, за да проституира. Тя натисна няколко клавиша на компютъра и го погледна с изкуствена усмивка.
	— Всъщност — каза тя, — оказва се, че имаме няколко свободни стаи на четиринайсетия етаж. Спомняте ли си номера на стаята, в която сте прекарали медения месец с вашата съпруга?
	— Струва ми се, че беше 1437 — отговори той.
	Лицето на рецепционистката посърна.
	— За жалост, тази стая в момента е заета, господин Колвин. Но апартаментът до нея е свободен, както и този срещу нея.
	— Ще взема този срещу нея.
	— Той е малко по-скъп.
	— Няма проблем — каза руснакът.
	— Ще ми трябва паспортът на съпругата ви.
	— Тя ще пристигне утре.
	— Моля, предайте й да мине оттук, когато пристигне.
	— Непременно — увери я той.
	— Желаете ли помощ за багажа?
	— Ще се оправя сам, благодаря.
	Тя му даде две карти за вратата и го насочи към подходящия асансьор. Действително апартаментът беше точно срещу 1437. Той влезе, веднага включи светещата табела „Моля, не безпокойте“ и заключи вратата два пъти. След това отвори куфара си. Вътре имаше дрехи, които миришеха на леблебия и кимион, деветмилиметрова „Берета“ и „Глок“ 45-и калибър, две спринцовки, две шишенца със суксаметониев хлорид, малък лаптоп и камера с висока резолюция и гъвкав удължител. Той пъхна камерата под вратата и я свърза с компютъра. След като я настрои, напълни двете спринцовки със суксаметониев хлорид, а пълнителите на пистолетите зареди с патрони. После се настани пред лаптопа и зачака.
	През следващите четиридесет и пет минути пред погледа му се заредиха картини от живота в „Бурж ал Араб“, каквито не можеха да бъдат видени в нито една от гланцираните брошури на хотела. Изнервени сервитьори, разнасящи рум сървиз. Изтощени камериерки. Етиопска детегледачка, водеща за ръка истерично дете. Австралийски бизнесмен, прегърнал украинска проститутка. Най-накрая, точно в десет часа, видя една изключително красива жена от арабски произход да излиза от апартамент 1437, придружавана от бдителен телохранител. Когато жената и телохранителят отминаха по коридора, от вратата се подаде широкоплещест мъж и се огледа в двете посоки. Беше облечен в бяла _кандура_, а на главата си имаше бяла _гутра_. Носеше тъмни очила със златни рамки. Брадата му бе добре оформена и прошарена в долния край. Руснакът вдигна глока и възможно най-тихо зареди патрон в цевта.


>>	59.
>>	Хотел „Бурж ал Араб“, Дубай

	Подробностите около заминаването на Надия ал Бакари от хотел „Бурж ал Араб“ бяха уредени не от екипа на Габриел, а от Мансур, който отговаряше за транспорта в „Ей Ей Би Холдингс“. Тя нямаше какво да взема от стаята си, понеже Мансур вече се бе погрижил за багажа й. Нямаше и сметки за плащане, тъй като всичките вече бяха изпратени до централата на „Ей Ей Би Холдингс“ в Париж. Надия трябваше единствено да се придвижи до кръговата алея пред главния вход на „Бурж ал Араб“, където я чакаше автомобилът й. Когато се настани на задната седалка, тя помоли шофьора и Рафик ал Камал да я оставят за момент насаме. Щом остана сама, Надия набра номер, запаметен в нейното „Блекбъри“. От другата страна на линията отговори Габриел на арабски:
	— Опишете ми как изглежда.
	— Бяла _кандура_. Бяла _гутра_. Тъмни очила със златни рамки. Подстригана брада, прошарена на върха.
	— Чудесно се справихте, Надия. Тръгвайте към летището. Прибирайте се у дома.
	— Изчакайте! — прекъсна го тя. — Трябва да ви кажа и още нещо.

	* * *

	Макар Надия да не знаеше, Габриел седеше във фоайето с вид на човек, който е дошъл в Дубай по-скоро по работа, отколкото за удоволствие. Което си беше истина. На масата пред него имаше лаптоп, а в ухото му — безжична слушалка за мобилен телефон, която в действителност беше предавател. По него той съобщи на многобройния си екип, че операцията току-що е ударила на камък.

	* * *

	Надия почука по прозореца с „Блекбъри“-то и даде знак, че е готова за тръгване. Няколко секунди по-късно, докато преминаваха по моста, който свързваше „Бурж ал Араб“ със сушата, Рафик ал Камал я попита:
	— Има ли нещо, което трябва да знам?
	— Тази среща не се е състояла.
	— Коя среща? — попита охранителят.
	Надия се усмихна уморено.
	— Предай на Мансур, че пътуваме към летището. Да изтегли колкото може по-рано часа на излитане. Искам да се прибера в Париж колкото е възможно по-скоро.
	Рафик ал Камал извади мобилния си телефон и набра номера на Мансур.

	* * *

	— Може би Аллах наистина е на негова страна — каза Ейдриън Картър.
	Той не можеше да повярва на последната информация на Габриел от Дубай. Според нея Малик ал Зубаир, повелителят на тероризма, всеки момент щеше да излезе от „Бурж ал Араб“, заобиколен от четирима свои напълно идентични двойници.
	— Боя се, че Аллах няма пръст в това — рече Навот. — Малик мери сили с най-добрите разузнавателни служби в света вече няколко години. Знае много добре как се играе тази игра.
	Навот погледна към Шамрон, който нервно въртеше старата си запалка „Зипо“ между пръстите.
	— Имаме четири автомобила пред хотела — каза Навот. — Според нашите оперативни правила, с тях можем да проследим една кола. Най-много две. Ако петима идентични на външен вид мъже се качат в пет еднакви коли… — Той не довърши мисълта си. — Може би е време да помислим как да изтеглим хората си, шефе.
	— Употребихме изключително много усилия, за да разположим екип в Дубай тази вечер, Узи. Може би е най-добре да ги оставим поне още малко там, в случай че на някого се удаде да зърне лицето на Малик. — Ари погледна редицата часовници по стените на _Рашидистан_ и попита: — Какво е положението със самолета на Надия?
	— Зареден е и е готов за отлитане. Хората й вече се качват на борда.
	— А къде е самата звезда на представлението в момента?
	— Пътува на североизток по Шейх Зайед Роуд със седемдесет и четири километра в час.
	— Може ли да я видя?
	Картър грабна един телефон. Няколко секунди по-късно на екраните на стената се появи мигаща червена светлинка, която се придвижваше на североизток по инфраструктурата на град Дубай. Шамрон продължи тревожно да върти запалката си, загледан в равномерното движение на светлинката.
	Две завъртания надясно, две завъртания наляво…

	* * *

	Първият „Рейндж Роувър“ спря на алеята пред „Бурж ал Араб“ две минути след заминаването на Надия. Веднага след него дойде и втори, последван от един „Мерцедес GL“ и два джипа „Денали“. Габриел посегна към радиостанцията си, но тъкмо в този момент чу гласа на Михаил:
	— Излизат.
	Габриел не попита колко са. И сам знаеше отговора. Отпред чакаха пет автомобила за петима мъже. Алон трябваше да разпознае Малик още преди петимата да са излезли от хотела. Имаше само един начин това да стане. Той издаде заповедта.
	— Те са петима, а аз съм сам — отвърна Михаил.
	— Колкото повече говориш, толкова повече нараства вероятността да го изпуснем.
	Михаил не каза нищо повече. Габриел хвърли поглед към лаптопа си, за да провери местоположението на Надия.
	Беше преполовила разстоянието до летището.

	* * *

	Михаил бързо прибра нещата си и излезе в коридора. Глокът беше със завинтен заглушител и втъкнат в колана на кръста му. Във външния джоб на якето му имаше пълна спринцовка. Той погледна надясно и видя петимата мъже в бели дрехи да свиват зад ъгъла към площадката пред асансьора. Тръгна след тях с нормална крачка, но забърза, когато чу приближаващата кабинка. Когато излезе на площадката, петимата мъже вече бяха влезли в асансьора, а лъскавите му врати започваха да се затварят. Той успя да се промъкне между тях и след като смотолеви някакво извинение, застана непосредствено пред вратите, които се затвориха за втори път. В отразяващата им повърхност виждаше зад себе си петима идентично изглеждащи мъже. Пет еднакви леко прошарени бради. Пет чифта еднакви очила със златни рамки. Пет белега от допира с молитвеното килимче. Имаше обаче една разлика. Четирима се взираха право в Михаил. Петият гледаше в обувките си.
	_Малик…_

	* * *

	Двайсет и два етажа по-нагоре Самир Абас, човекът, който набираше средства за глобалното джихадистко движение, наваксваше с някои от задачите си за Трансарабска банка, когато на вратата му се почука. Той очакваше това почукване. Египтянинът го бе предупредил, че ще изпрати някого след края на срещата с Надия. Оказа се, че е изпратил не един, а двама души. Бяха облечени като поданици на емирството, но акцентът им ги издаваше, че са йорданци. Абас ги покани вътре без колебание.
	— Добре ли мина срещата? — запита той.
	— Много добре — каза по-възрастният от двамата мъже. — Госпожица Ал Бакари се съгласи да направи дарение за нашата кауза. Има няколко подробности, които се налага да обсъдим с вас.
	Абас се обърна, за да ги покани да се настанят. Едва когато усети гаротата да се врязва в шията му, той осъзна своята грешка. Неспособен да си поеме дъх или да издаде какъвто и да било звук, Самир отчаяно заопитва да хване с пръсти тънката метална жица, която вече бе дълбоко в плътта му. Недостигът на кислород бързо изсмукваше силите му и той не съумя да окаже почти никаква съпротива, докато мъжете го притискаха с лице към пода. В този момент Абас усети как още нещо се врязва в шията му и осъзна, че двамата възнамеряват да отрежат главата му. Такова беше наказанието за неверниците, изменниците и враговете на джихада. Самир Абас всъщност не беше нито едно от трите. Беше истински вярващ, таен воин в армията на Аллах. Само след броени секунди обаче, поради неясни за него причини, той щеше да стане _шахид_.
	За свое облекчение Абас започна да губи съзнание. Помисли си за парите, които беше скрил в килера на своя апартамент в Цюрих, и изпита тайна надежда, че Джохара или децата му някой ден ще ги открият. После се насили да стои неподвижен и да се предаде на волята на Аллах.
	Ножът направи още няколко мощни движения. Пред очите на Самир сякаш избухна ярка бяла светлина и той си помисли, че вижда рая. После светлината угасна и не последва нищо.


>>	60.
>>	Хотел „Бурж ал Араб“, Дубай

	Асансьорът спря още два пъти, преди най-сетне да стигне до фоайето. Една изгоряла от слънцето британка се качи на единайсетия етаж, а на седмия влезе китайски бизнесмен. Михаил бе принуден да отстъпи. Сега той стоеше толкова близо до Малик, че долавяше мириса на кафе в дъха му. Усещаше на кръста си и насърчителния допир на глока, но мислите му бяха заети най-вече със спринцовката. Изкушаваше се да я забие в бедрото на Малик. Но се въздържаше и вместо това гледаше ту в тавана, ту часовника си или дисплея със сменящите се цифри на етажите — тоест всичко друго, освен лицето на убиеца. Когато вратите най-после се отвориха за последен път, британката и китаецът се отправиха към бара и той ги последва.
	— Вторият отляво надясно е — каза той на скрития микрофон.
	— Сигурен ли си?
	— Дотолкова, че да го гръмна още тук, ако кажеш.
	— Не тук.
	— Не го оставяй да се изплъзне. Да го направим сега, докато имаме шанс.
	Габриел изключи микрофона си. Михаил влезе в бара, преброи бавно до десет и пак излезе.

	* * *

	Габриел беше прибрал лаптопа си и се преструваше, че води телефонен разговор на френски език, когато Малик и четиримата му придружители в бели роби пресякоха фоайето. Навън те се спряха и започнаха да се ръкостискат и целуват, а сетне се отправиха поединично към очакващите ги автомобили. Независимо от този последен подвеждащ ход, Габриел безпроблемно успя да проследи Малик, който се качи в един от двата огромни джипа „Денали“. Когато петте коли потеглиха, на тяхно място спряха две тойоти „Ланд Крузър“. Михаил си придаде отегчен вид, подмина хотелския служител и се качи отпред в първата. Габриел седна във втората тойота.
	— Сложи си колана — каза Киара и натисна педала. — Тук карат като луди.

	* * *

	Новината, че Малик вече е под наблюдението на Службата, стигна до _Рашидистан_ в 22,12 часа дубайско време. Тя предизвика кратък изблик на радост сред оперативните работници, но не и у тримата дългогодишни шпиони, събрани в центъра на помещението. Шамрон изглеждаше дълбоко умислен, докато наблюдаваше мигащата червена светлинка по Шейх Зайед Роуд.
	— Току-що ми хрумна, че от известно време насам не сме получавали вест от нашия приятел Самир Абас — каза той, без да отделя очи от големия монитор. — Възможно ли е да му позвъним от познат за него номер?
	— Например? — попита Картър.
	— Нека е този на жена му — отговори Шамрон. — Самир винаги ми правеше впечатление на човек, който обича семейството си.
	— Говориш за него в минало време.
	— Така ли? — разсеяно отвърна Ари.
	Картър погледна един от техниците и нареди:
	— Действай.

	* * *

	Жителите на Дубай са не само сред най-заможните хора на света, но също така и измежду най-лошите шофьори. Транспортно произшествие в емирството се случваше на всеки две минути, а смъртните случаи бяха три на ден. Шофьорите правеха безразсъдни престроявания в тежкия трафик или караха на дистанция един метър от бронята на предния автомобил със сто и шейсет километра в час, докато през това време разговаряха по телефона. Ето защо малцина обърнаха внимание на високоскоростното преследване малко след десет вечерта на пътя към пристанищния град Джебел Али. За тях това беше просто поредната среднощна гонка.
	Булевардът имаше четири платна във всяка посока, тревна ивица в средата и редица светофари, които повечето местни хора игнорираха. Габриел стискаше здраво дръжката на вратата, докато Киара умело маневрираше с грамадния „Ланд Крузър“ сред множеството подобни автомобили. Тъй като беше четвъртък вечер — началото на седмичните почивни дни в ислямския свят, — трафикът бе по-натоварен от обичайното. Огромните автомобили бяха най-многобройни. Повечето от тях бяха управлявани от брадати мъже с _кандури_ и _гутри_.
	Петте джипа на Малик се впуснаха в своеобразна игра. Те се задминаваха един друг, завиваха внезапно, присвяткаха с фарове, за да им дадат път, но всичко това бе съвсем обичайно за анархията по дубайските пътища. Киара и другите трима шофьори от преследващия екип правеха всичко по силите си, за да не изостават. Беше опасна задача. Независимо от беззаконието по пътищата, органите на реда в емирството бяха особено зле настроени към чужденците, предизвикали произшествия. Малик, разбира се, добре знаеше това. Габриел се питаше какво още знае Малик. Вече започваше да изпитва опасения, че сериозните мерки за сигурност, които бе взел, бяха нещо повече от проява на предпазливост. Дали, както и в други случаи, Малик не беше отново с една крачка пред своите неприятели?
	Вече наближаваха пристанището на Джебел Али. Автомобилите профучаха покрай бляскавия тематичен парк с търговски център „Ибн Батута“, а след това покрай завод за обезсоляване на морска вода. Габриел почти не обърна внимание на тези най-характерни за Дубай забележителности. Той съсредоточено следеше сложната хореография на черните джипове пред тях. Четири от тях сега се бяха наредили един до друг в четирите платна на булеварда. Бяха намалили скоростта си и блокираха идващия зад тях трафик. Петата кола, в която се возеше Малик, бързо се отдалечаваше напред.
	— Измъква се, Киара. Трябва да ги изпреварим.
	— Как?
	— Намери начин.
	Киара зави рязко наляво. След това надясно. И при двата опита пътя й препречваше някой от черните автомобили.
	— Натисни газта и мини между тях!
	— Габриел!
	— Давай!
	Тя опита. Не беше възможно.
	Вече наближаваха края на безмитната зона на Джебел Али. Зад нея се простираше пустинната територия, деляща Дубай и емирство Абу Даби. Габриел вече не виждаше автомобила на Малик. Беше се превърнал в далечна звездичка от цялата галактика автомобилни задни светлини. Отпред един светофар превключи от зелено на жълто. Четирите джипа забавиха ход и спряха — нещо несвойствено за Дубай. Шофьорите отзад започнаха да натискат клаксоните си нервно, а един от клонингите на Малик излезе от автомобила си, изгледа продължително Габриел и прокара пръст през гръкляна си, сякаш бе нож. Габриел бързо изреди по микрофона имената на хората от екипа си и установи, че всички са живи и здрави. После извади телефона си и набра номера на Надия. Никакъв отговор.


>>	61.
>>	Дубай

	Боингът, притежаван и поддържан от „Ей Ей Би Холдингс“, излетя от международно летище Дубай в 22,40 часа същата вечер. Според всички сведения управителят на компанията — Надия ал Бакари, не беше на борда му.
	Нейното „Блекбъри“ престана да излъчва сигнал точно в 22,14 часа, когато колата й пресичаше Дубай Крийк. Секунди преди прекъсването тя бе разговаряла оживено с Рафик ал Камал. Последният звук, уловен от микрофона, беше приглушено тупване, което можеше да бъде всичко — от борба на живот и смърт до потупване по екрана на телефона с пръст, както тя имаше навик да прави. Скритите в нейния костюм и дамска чанта предаватели в момента бяха далеч извън обсега на приемниците в хотел „Бурж ал Араб“.
	Продължаваха да функционират единствено джипиес предавателите. В един момент те спряха на някакъв празен паркинг край Дубай-Хата Роуд, недалеч от местен поло клуб. Габриел откри костюма „Шанел“ в 22,53 часа, а часовника — няколко минути по-късно. Той ги отнесе в тойотата си и ги огледа на светлината на таблото. Тъканта на костюма беше разкъсана на няколко места, а по ревера се виждаха петна кръв. Стъклото на часовника й беше счупено, но надписът на гърба все още се четеше ясно: _Към бъдещето, Томас_.
	Той каза на Киара да кара обратно към хотела, а после изпрати от телефона си текстово съобщение до Лангли. Отговорът пристигна след две минути. След като го прочете, Габриел тихо изруга.
	— Какво казват?
	— Веднага да отидем на летището.
	— Ами Надия?
	— Няма Надия — отвърна той и пъхна телефона в джоба си. — Не и от гледна точка на Лангли и Шамрон. Няма я вече.
	— И просто ще я зарежем? — гневно попита Киара, вперила очи в пътя. — Това ли искаха от нас? Да се възползваме от парите и името й, а после да я хвърлим на вълците? Знаеш ли какво ще й причинят?
	— Ще я убият — каза Габриел. — И смъртта й няма да е никак достойна.
	— Може вече да е мъртва — каза Киара. — Може би това искаше да ти каже със своя жест другарят на Малик.
	— Възможно е — съгласи се Габриел, — но все пак се съмнявам. Нямаше да си правят труда да събличат дрехите и бижутата й, ако смятаха да я убият бързо. По-скоро са искали да разговарят с нея насаме, което е разбираемо. В края на краищата именно заради нея изгубиха цялата си мрежа.
	Телефонът на Габриел получи ново съобщение. Отново от Лангли. Настояваха да потвърди, че е приел заповедта за изтегляне. Той го пренебрегна и мрачно се загледа през прозореца в светлините на финансовия квартал.
	— Има ли нещо, което можем да сторим за нея? — попита го Киара.
	— Това зависи изцяло от Малик.
	— Малик е чудовище. И със сигурност е наясно, че си тук, в Дубай.
	— Дори и с чудовищата може да се преговаря.
	— Не и с джихадистите. Те не притежават здрав разум. — Тя продължи да шофира, като с едната ръка държеше волана, а с другата — кървавия костюм на Надия. — Знам, че си й дал дума — каза след известно време тя, — но и на мен си дал обещание.
	— Да я оставя да умре ли, Киара?
	— За бога, не!
	— Тогава какво искаш да направя?
	— Защо искаш от мен да взема това решение?
	— Защото само ти можеш да го вземеш.
	Киара продължаваше да стиска костюма на Надия, а по бузите й се стичаха сълзи. Габриел я попита дали иска той да кара колата. Тя сякаш не го чу.

	* * *

	Съобщението на Габриел се появи на стенните екрани в _Рашидистан_ трийсет секунди по-късно. Шамрон съсредоточено го прочете. После запали цигара, нарушавайки строгата забрана в Лангли, и каза:
	— Ето сега моментът е удачен да се изпратят самолети и пехотинци.
	Картър и Навот реагираха едновременно, посягайки към телефоните си. Няколко минути по-късно от тайната база на ЦРУ в Бахрейн вече излитаха безпилотни самолети, а отряди от спецчасти се придвижваха безшумно по черните води на Персийския залив към брега на Джебел Али.

	* * *

	Когато Габриел и Киара се завърнаха в хотела, останалите от екипа им вече бързо и методично се евакуираха. Това ставаше със заповедта на Шамрон и под ръководството на Томас Фаулър, отскоро партньор на фирмата за рисков капитал „Роджърс и Креси“. На управата на хотела обясниха, че внезапното им напускане се дължало на ненадеен здравословен проблем на един от служителите на господин Фаулър. Същото обяснение бе представено и на дежурния наземен оператор на международно летище Дубай. Личният самолет на господин Фаулър трябваше спешно да бъде подготвен за излитане в два часа през нощта. Екипажът вече бе получил инструкции.
	Независимо от притискащите обстоятелства, екипът съумяваше да поддържа строга оперативна дисциплина в хотела. В стаите, които вероятно се подслушваха, те се обръщаха един към друг само с фалшивите си имена и разговаряха предимно за бизнес и финанси. Единствено покрусените им изражения разкриваха болката, която изпитваха, а истината се произнасяше само под защитното покривало на тяхната _хупа_. Там, скрит от подслушвателните устройства на емира, Габриел проведе напрегнат разговор с Шамрон и Навот в _Рашидистан_ и се срещна лице в лице с всички членове на екипа си. Разговорите с повечето от тях бяха съвсем делови, но имаше и моменти на конфронтация. Последна при него влезе Киара. Насаме тя му припомни за следобеда, когато бяха правили любов в къщата край Цюрихското езеро и тялото й бе горяло сякаш в треска. После целуна устните му за последно, събра багажа си и се отправи към фоайето.
	Шамрон винаги бе смятал, че кариерата на един професионалист се определя не толкова от успехите, които е пожънал, колкото от провалите, след които е оцелял. „Всеки глупак може да триумфира след победата — веднъж бе казал той по време на своя лекция в Академията, — но само наистина великият шпионин е способен да запази присъствие на духа и да поддържа прикритието си, когато провалът вътрешно го разяжда.“ В случай че беше прав, тази вечер Шамрон щеше да види самото въплъщение на величието в лицето на легендарния екип на Габриел, членовете на който в момента напускаха хотел „Бурж ал Араб“, за да се отправят към летището. Видимо разстроена беше само Киара — отчасти защото сърцето й се късаше, но и защото бе изявила желание да изиграе ролята на внезапно заболелия служител на господин Фаулър. Управата й пожела скорошно оздравяване и й предостави една от черните лимузини на хотела. Господин Фаулър даде щедър бакшиш на пиколата и седна до нея.
	Минаха по същия маршрут, по който по-рано същата вечер бе минала и Надия. Само че успяха да стигнат до летището без инциденти. След паспортната проверка те предпочетоха да се качат на самолета, вместо да чакат в луксозната чакалня. Поради отменен полет техният самолет излетя по-рано от предвиденото и около един и трийсет часа вече набираха височина над безбрежната чернота на Руб ел Хали.
	Двама от членовете на екипа не бяха на борда. Михаил се бе отправил към едно уединено място на брега западно от Джебел Али, а Габриел — към стария квартал на Дубай, познат като Дейра. След като остави тойотата си до крайбрежния път, отиде пеш до неугледния жилищен блок близо до Златния сук и се качи по стълбището, което миришеше на леблебия и кимион. В апартамента той седна до олющената кухненска маса и се взря в екрана на своето „Блекбъри“. За да минава по-бързо времето, още веднъж превъртя лентата на цялата операция през главата си. Някъде по веригата имаше изтичане на информация или предателство. Той беше решен да открие предателя. И после да го убие.

	* * *

	Изминаха още двайсетина минути и тогава Михаил чу глас в слушалката си. Изрече само една или две думи, но въпреки това го разпозна. Беше го чувал многократно преди — в пъкъла на Газа, по склоновете на Южен Ливан, из уличките на Йерихон, Наблус и Хеброн. Той присветна два пъти с фаровете, осветявайки за миг тебеширенобелия плаж, а после забарабани с пръсти по волана. След малко тъмна надуваема лодка „Зодиак“ докосна брега. От нея слязоха четирима мъже, всеки натоварен с найлонови чанти за оборудване. Приличаха на араби. Движеха се като араби. Но не бяха араби. Бяха членове на елитните специални части Саярет Маткал. А един от тях — Йоав Савир, беше бивш командващ офицер на Михаил.
	— Отдавна не сме се срещали — каза Йоав, сядайки на пасажерската седалка. — Какво се е случило?
	— Изгубихме важен човек.
	— Как е името му?
	— Името _й_ — поправи го Михаил. — Надия.
	— Кой я държи?
	— Малик.
	— Кой Малик?
	— Единственият, който е от значение за нас.
	— По дяволите!

	* * *

	Светлините на гигантското нефтодобивно съоръжение в Шайба пламтяха като зелени неонови въглени на стенните монитори в _Рашидистан_. Образът се предаваше на живо от безпилотен самолет „Предътър“, управляван чак от Лангли. По нареждане на Картър летателният апарат се насочи на изток — над поредицата оазиси по границата между Саудитска Арабия и Обединените арабски емирства, а след това продължи над главната магистрала към град Дубай. Неговите инфрачервени и термовизионни камери търсеха из пустинните земи каквито и да било признаци на живот там, където не би трябвало да има такива.
	Когато безпилотният самолет наближи пристанището на Джебел Али, камерите му за кратко се спряха на малка надуваема лодка, която плаваше към открити води с една-единствена фигура на кърмата. Никой в _Рашидистан_ не обърна внимание на този образ, понеже всички слушаха съсредоточено разговора на Габриел по телефона. Компютрите проследиха номера на входящото повикване. Разпознаха гласа на обаждащия се. Беше Малик ал Зубаир.


>>	62.
>>	Дейра, Дубай

	— Изненадвам се, че отговори. Може би е вярно онова, което разправят за теб.
	— Какво разправят за мен, Малик?
	— Че си смелчага. Че си човек, който държи на думата си. Лично аз се съмнявам в това. Просто никога не съм срещал евреин, който да не е страхливец и лъжец.
	— Не знаех, че в Зарка има толкова голяма еврейска общност.
	— За щастие в Зарка няма евреи. Има само жертви на евреите.
	— Къде е тя, Малик?
	— Коя?
	— Надия — отговори Габриел. — Какво сте сторили с нея?
	— Защо смяташ, че тя е при нас?
	— Защото само от нейния телефон би могъл да вземеш този номер.
	— Умен евреин.
	— Пусни я.
	— В момента въобще не си в позиция да даваш нареждания.
	— Не ти нареждам — спокойно отвърна Габриел. — Моля те да я пуснеш.
	— Призоваваш ме да проявя човечност?
	— Както искаш го наричай. Просто постъпи почтено.
	— Ти уби баща й пред собствените й очи, а молиш _мен_ да постъпя почтено?
	— Какво искаш, Малик?
	— Да пуснете всички братя, които бяха арестувани от американците и техните съюзници след вашата малка измама. Освен това настояваме да освободите всички братя, които са незаконно задържани в Гуантанамо Бей.
	— Без палестинските затворници? Разочароваш ме.
	— Не искам да се меся в протичащите преговори между вас и братята от „Хамас“.
	— Поискай нещо смислено, Малик. Нещо, което действително бих могъл да направя.
	— Ние не преговаряме с терористи. Пуснете нашите братя и тогава ние ще освободим вашия шпионин, без да страда повече.
	— Какво сте й причинили?
	— Мога да те уверя, че то не е нищо в сравнение с болката, която понасят ежедневно нашите братя в килиите за изтезания в Кайро, Аман и Рияд.
	— Не четеш ли вестници, Малик? Арабският свят се променя. _Фараонът_ си замина. Тронът на Сауд се клати. Малкият хашемитски крал на Йордания се страхува за живота си. Почтените хора в Арабския свят само за няколко месеца съумяха да постигнат онова, което Ал Кайда и нейната пасмина не успяха да осъществят с многогодишни безсмислени кланета. Твоето време отминава, Малик. Арабският свят не иска вече такива като теб. Пусни я.
	— Страхувам се, че не мога, Алон. — Той направи кратка пауза, сякаш преценявайки как да се измъкне от задънената улица, в която бе попаднал. — Има обаче и една друга възможност.
	Габриел изслуша Малик. Същото направиха и Шамрон, Навот и Ейдриън Картър.
	— Какво ще последва, ако не приемем?
	— Тя ще понесе традиционното наказание за отстъпничество. Но не се тревожи. Ще имаш възможност да видиш смъртта й на живо в интернет. Йеменецът планира да я използва като средство за вербуване на нови членове, които да заемат местата на онези, които загубихме по нейна вина.
	— Трябва ми доказателство, че е жива.
	— Боя се, че просто ще трябва да ми се довериш — каза Малик. После телефонната връзка прекъсна.

	* * *

	Секунди по-късно телефонът на Габриел иззвъня отново. Беше Ейдриън Картър.
	— Определено се намира в емирството.
	— Къде?
	— От Агенцията за национална сигурност не успяха да установят местонахождението му, но смятат, че е възможно да е някъде в западната част на пустинята, близо до оазиса Лиуа. Наш самолет вече кръжи над района, а сега натам летят още два.
	Габриел извади мъничко устройство от вътрешния джоб на чантата си. Беше с размерите на обикновено хапче. От едната страна имаше миниатюрен метален превключвател. Той го щракна и попита:
	— Виждате ли сигнала?
	— Да — отвърна Картър.
	Габриел глътна устройството.
	— Още ли го виждате?
	— Да.
	— На Рибния пазар след десет минути.
	— Ясно.

	* * *

	Габриел още носеше костюма. За момент той се замисли дали да не облече нещо по-подходящо за нощта, която щеше да прекара в пустинята, но в крайна сметка реши, че не е необходимо. Със сигурност тези, който щяха да го пленят, щяха да се погрижат за това. Той остави ръчния си часовник в чантата заедно с телефона, портфейла, паспорта, оръжието и съдържанието на джобовете си. Вече не носеше спринцовки със суксаметониев хлорид, а само ибупрофен и медикамент против диария. Изпи достатъчно ибупрофен, за да притъпи временно болката от раните, които вероятно щеше да получи през следващите няколко часа, както и достатъчно хапчета срещу разстройство, за да се превърнат червата му в бетон за около месец. След това заключи чантата в килера и заслиза по стълбите към улицата.
	Шест минути му оставаха, за да извърви краткото разстояние до Рибния пазар. Той се намираше надолу по крайбрежния път, близо до началото на Дубай Крийк. Въпреки късния час групи млади мъже се разхождаха покрай брега — пакистанци, бангладешци, филипинци. Сред тях имаше и четирима араби, които всъщност не бяха араби.
	Габриел застана до една улична лампа, за да се вижда добре, и само няколко секунди по-късно огромен джип „Денали“ спря пред него. Зад волана беше един от клонингите на Малик. Друг седеше на задната седалка, а до него бе Рафик ал Камал, началникът на охраната на Надия ал Бакари.
	Именно Ал Камал даде знак на Габриел да влезе вътре. Именно той трийсет секунди по-късно нанесе първия удар с лакът в гърдите на Габриел, с който едва не спря сърцето му. После го повалиха на пода между седалките и го удряха с юмруци, докато не се изтощиха. Жътвата беше към края си, помисли си Габриел, губейки съзнание. Идваше време за празненството.


>>	63.
>>	Руб ел Хали, Саудитска Арабия

	Страховитото арабско наименование Руб ел Хали по географските карти означава буквално _Карето на празнотата_. Бедуините обаче са дали друго име на тази пустиня. Те я наричат Пясъците. С площ колкото Франция, Белгия и Нидерландия, взети заедно, тя заема огромни територии от Оман, Обединените арабски емирства, Саудитска Арабия и Йемен. Дюни с размерите на малки планини блуждаят из пустинята, тласкани от страховити ветрове. Някои се издигат сами. Други се свързват във вериги, виещи се в протежение на стотици километри. През лятото температурите редовно надвишават шейсет градуса през деня и падат до четиридесет градуса през нощта. Дъжд почти не вали, растителност и животни рядко се срещат, а единствените хора, бродещи там, са бедуините, пустинните банди и терористите от Ал Кайда, които безпрепятствено преминават границите. Времето няма особено значение в Пясъците. Дори и днес то се измерва с разстоянието до следващия кладенец.
	Подобно на повечето саудитци, Надия ал Бакари никога не бе стъпвала в Руб ел Хали. Това се промени само три часа след отвличането й, макар че самата тя не си даваше сметка. С инжектиран в кръвта й кетамин, Надия се скиташе някъде из своето детство. За кратко й се яви баща й. Носеше традиционните бедуински одежди и имаше гневното изражение _джухайман_. Тялото му беше надупчено от куршуми. Той я накара да докосне раните му, а сетне я укори, че съзаклятничи със същите хора, които са му ги причинили. Каза й, че се налага сега тя да бъде наказана подобно на Рена, която бе обезчестила семейството си. Такава беше волята на Аллах. Нямаше друга възможност.
	Тъкмо когато баща й произнасяше смъртната й присъда, Надия усети, че започва да се издига нагоре през пластовете на съзнанието си — бавно, както водолазите изплуваха от дълбините. Когато най-сетне стигна до повърхността, тя се насили да отвори очи и си пое дълбоко въздух. После огледа обстановката около себе си. Лежеше на една страна върху килим, миришещ на мъжка пот и камили. Китките й бяха завързани и бе облечена в тънка дреха от бял памук. Одеждата й бе осветена от луната, както и салафистката _тоба_ на мъжа, който я пазеше. Той носеше малка шапчица _такия_ без кърпа за главата и автомат с извит като банан пълнител. Очите му имаха необичайно благо изражение за арабин. Надия осъзна, че вече познаваше тези очи. Те бяха на Али — _талибът_ на шейх Марван бин Тайиб.
	— Къде съм? — промълви тя.
	Той й каза истината. Това не бе добър знак.
	— Как е Сафия?
	— Добре е — отвърна _талибът_, усмихвайки се въпреки ситуацията.
	— Кога очаквате бебето?
	— След три месеца — каза той.
	— _Иншаллах_, ще бъде момче.
	— Всъщност според лекарите ще е момиче.
	— Сякаш не си недоволен.
	— Не съм.
	— Избрали ли сте име?
	— Ще я наречем Ханан.
	На арабски език това име означаваше „милост“. Може би все пак имаше някаква надежда.
	_Талибът_ започна тихо да рецитира стихове от Корана. Надия се завъртя по гръб и се загледа в звездите. Изглеждаха толкова близо, че сякаш можеше да ги докосне. Чуваше се само гласът на Али, произнасящ думите на Корана, и някакво далечно бръмчене. За миг тя допусна, че е поредната халюцинация, предизвикана от анестетика или може би от някаква контузия на мозъка й. После притвори очи и игнорирайки гласа на _талиба_, се заслуша съсредоточено в звука. Не беше халюцинация. Идваше от някакъв летателен апарат отгоре, който определено приближаваше.

	* * *

	Само един тесен път свързваше оазисния град Лиуа с нефтодобивното съоръжение в Шайба от другата страна на границата, в Саудитска Арабия. Надия беше прекарана през граничния пункт като спящата забулена съпруга на един от своите похитители. Габриел бе принуден да изтърпи същото унижение, макар че, за разлика от Надия, той беше в пълно съзнание през това време. Под женските дрехи бе облечен в синия комбинезон на дубайски общ работник. Дрехата му бе дадена в един производствен склад в Ал Хазна — пустинно градче в емирство Абу Даби, — след като бе напълно съблечен и щателно претърсен за подслушвателни и проследяващи устройства. Освен това го бяха пребили още веднъж, като най-деен отново беше Рафик ал Камал. Габриел знаеше, че саудитецът има основание да го мрази. Все пак Габриел бе убил неговия шеф, чиято дъщеря след това бе успял да завербува за таен агент. Ала каква точно бе ролята на Ал Камал в отвличането на Надия, това още бе загадка за Габриел. На чии заповеди, питаше се той, се подчиняваше сега саудитецът? На терористите? Или на фамилия Ал Сауд?
	На този етап това нямаше значение. Важното бе да спаси живота на Надия. Затова се налагаше да изрече една последна лъжа. Беше я подготвил, докато пътуваше към Шайба, облечен в синия комбинезон и черното женско покривало. Не спря да си я повтаря, докато сам не повярва на всяка дума от нея.

	* * *

	На гигантските плазмени монитори в Лангли Габриел представляваше само малка премигваща зелена светлинка в Карето на празнотата. Още пет подобни светлинки премигваха в оазисното градче Лиуа. Те указваха местоположението на Михаил Абрамов и екипа от Саярет Маткал.
	— Няма да успеят да преминат граничния пункт — каза Картър.
	— В такъв случай ще го заобиколят — вметна Шамрон.
	— По протежение на цялата граница има ограда.
	— Никаква ограда няма да спре хората от Саярет.
	— А как ще прекарат „Ланд Крузър“-а през нея?
	— Всъщност те се придвижват с _два_ „Ланд Крузър“-а — уточни Шамрон. — Но нямат намерение да прекосяват с тях границата.
	— Какво искаш да кажеш?
	— Ще изчакаме, докато Габриел спре да се движи.
	— А после?
	— После тръгват пеш.
	— Пеш в Руб ел Хали? — невярващо попита Картър.
	— За това са обучавани.
	— Ами ако се натъкнат на саудитски граничен патрул?
	— Тогава ще се наложи да произнесат _кадиш_* за граничарите от патрула — отвърна Шамрон. — Защото след срещата си с Михаил Абрамов и Йоав Савир те ще престанат да съществуват.
	[* Еврейска молитва за прослава на Бог, изкупление на греховете и спасение на душата. — Б.р.]

	* * *

	Имаше една денонощна бензиностанция с магазин в Лиуа, която обслужваше чуждестранни работници и шофьори на камиони. Индиецът зад касата изглеждаше, сякаш не е спал от месец. Йоав — арабинът, който не беше арабин — накупи храна и вода, достатъчни за цял взвод, както и няколко евтини _гутри_ и свободни памучни дрехи, каквито носеха пакистанците и бангладешците. Той сподели с индиеца, че с приятелите си планира да изкара ден-два сред дюните в общение с Бога и природата. Онзи му каза, че северно от Лиуа, непосредствено до саудитската граница, има особено красиво природно образувание.
	— Само че бъдете внимателни — допълни той. — По тези места е пълно с контрабандисти и членове на Ал Кайда. Много е опасно.
	Йоав благодари на индиеца за предупреждението. После плати сметката, без да се пазари, и излезе.
	Групата се отправи на север, както им бе препоръчал индиецът, но щом излязоха от града, направиха остър завой на юг. Дюните имаха цвят на рози и бяха с височината на Юдейските хълмове. Двата „Ланд Крузър“-а се движиха близо час, избирайки твърдите пустинни участъци, и спряха чак когато стигнаха до оградата на саудитската граница. Тъй като скоро щеше да се съмне, те покриха джиповете с камуфлажни мрежи и облякоха дрехите, закупени в Лиуа. Йоав и другите от Саярет заприличаха отново на араби, докато Михаил изглеждаше като западен изследовател, пристигнал да търси някакъв древен град, изгубен под пясъците на Арабия. Неговата експедиция започна трийсет минути по-късно, когато зелената точица на Габриел Алон престана да се движи на около шейсет километра западно от местоположението на специалния екип. Те натъпкаха раниците си с колкото можеха повече оръжия и вода. След това прескочиха граничната ограда и поеха натам.


>>	64.
>>	Руб ел Хали, Саудитска Арабия

	Палатката бе издигната на завет под грамадна дюна с формата на конска подкова. Беше направена според бедуинския обичай от черна козя вълна. Около нея бяха паркирани избелели от слънцето пикапи и джипове. На няколко метра от входа четири забулени жени с татуировки от къна по ръцете варяха кафе с кардамонови семена на неголям огън. Никоя от тях не обърна внимание на смазания от бой мъж в син работнически комбинезон, който слезе с олюляване от задната врата на черния джип „Денали“, зъзнещ на студения нощен въздух. Все още беше тъмно, но над хребета на дюната започваше да просветлява, а звездите бързо избледняваха. Ал Камал бутна грубо Габриел и той тръгна с несигурни крачки към палатката. Главата му пулсираше, но мисълта му беше бистра. Тя бе съсредоточена върху една лъжа. Щеше да им я поднася постепенно, хапка по хапка, подобно на вкусен сладкиш. Щеше да ги заинтригува и да печели време, докато Михаил и екипът на Саярет се придвижваха към него, водени от сигнала на предавателя във вътрешностите му. Той прогони мисълта за предавателя от съзнанието си. Не съществува никакъв предавател, напомни си той. Съществуваше само Надия ал Бакари — наследница на покровител на джихадистите, която Габриел бе склонил да изпълни шпионска мисия.
	Малик застана пред отвора на палатката. Беше заменил чисто бялата си _кандура_ със сива _тоба_. Краката му бяха боси, а около главата му бе увита _гутра_ на червено-бели карета. Той изгледа Габриел застрашително, сякаш обмисляше къде да го удари най-напред, но отстъпи встрани. Ал Камал удари Габриел яростно между плешките, запращайки го с главата напред в палатката.
	Лишеният от достойнство начин, по който той влетя в палатката, достави огромно удоволствие на събралите се вътре мъже. Осем на брой, те бяха насядали в полукръг и отпиваха от миниатюрни чашки кафе с аромат на кардамон. Неколцина бяха препасани с традиционните йеменски извити кинжали _джамбия_, а един се взираше в екрана на малък лаптоп. Лицето му се стори смътно познато на Габриел, както и гласът му, когато той заговори. Аллах го бе дарил с красив и изкусителен език… Това бе Рашид ал Хусейни.

	* * *

	За термовизионните камери на безпилотния „Предътър“ събранието в бедуинската палатка от козя вълна се състоеше от единайсет светли петна, подобни на амеби. Близо до палатката имаше още няколко източника на телесна топлина — четири фигури, насядали около неголям огън. Наоколо из дюните имаше обръч от часови. Още две фигури се забелязваха на около хиляда метра южно от палатката — едната легнала възнак на земята, а другата — седнала с кръстосани крака. Утрото настъпваше бавно и Шамрон запита Картър дали не би било възможно да се погледнат тези два силуета посредством нормалната камера. Още пет минути изминаха, докато светлината стане достатъчно силна, но когато образът най-сетне се появи на екраните в Лангли, той беше необикновено ясен. Виждаше се жена с гарвановочерна коса, облечена в бяла дреха, пазена от брадат мъж с автомат, най-вероятно АК-47. На неголямо разстояние от тях, от другата страна на дюната, в пясъците бе издълбана цилиндрична дупка. Непосредствено до дупката имаше купчина камъни.
	Когато екипът в _Рашидистан_ се опомни от потресаващата гледка, Картър каза:
	— Няма начин Михаил и момчетата от Саярет да стигнат там навреме. А дори и да успеят, със сигурност ще ги забележат.
	— Да, Ейдриън — каза Шамрон. — Давам си сметка.
	— Да се обадя ли на принц Набил от Вътрешно министерство?
	— Защо да си губиш времето?
	— Може би ще успее да предотврати по някакъв начин убийствата.
	— Може би — рече Шамрон. — А може би това е именно негово дело.
	— Смяташ, че Набил я е продал на Рашид и Малик?
	— От гледна точка на Набил, тя е еретичка и дисидент. Какъв по-удачен начин да се отърве от нея? Просто я е подхвърлил на брадатите, за да я екзекутират.
	Картър изруга тихо. Шамрон погледна картината от пустинята.
	— Предполагам, че безпилотните самолети са напълно въоръжени?
	— С ракети — отвърна Ейдриън.
	— Досега стреляли ли сте в Саудитска Арабия?
	— Не.
	— Допускам, че ти е необходимо разрешение от президента, преди да го сториш.
	— Правилно допускаш.
	— Тогава би ли му позвънил, Ейдриън?


>>	65.
>>	Руб ел Хали, Саудитска Арабия

	Рашид започна с дълга реч. Той беше отчасти поет, отчасти проповедник и идеолог на джихада. Предупреждаваше, че в Израел скоро събитията ще се развият както в Египет. Предричаше, че _шериатът_ навлиза в Европа, независимо дали Европа го желаеше или не, а ерата на американците най-сетне е приключила, _алхамдулиллах_. Това беше една от малкото арабски фрази, които използва. Останалата част от речта си произнесе на безупречен разговорен американски. Все едно някое американско хлапе разясняваше принципите на салафизма.
	Той говореше не на Габриел, а на една дигитална камера, поставена на триножник. От време на време размахваше дългия си показалец, за да подчертае някоя своя мисъл, или сочеше с него известния си пленник, който седеше на няколко крачки от него, леко примижал на ярката светлина на двете лампи. Габриел си представяше какъв образ предава към _Рашидистан_ термовизионната камера на безпилотния самолет. Изпитваше чувството, че е в някакво джихадистко телевизионно студио, а Рашид играе ролята на предизвикателния водещ. Стратегът на тероризма Малик крачеше бавно зад камерата. Ето какво бе естеството на техните взаимоотношения, помисли си Габриел. Рашид беше харизматичната личност пред камерите. Малик бе скритият зад кадър продуцент, който се грижеше за неприятните подробности. Рашид вдъхновяваше. Малик осакатяваше и избиваше в името на Аллах.
	Когато Рашид най-сетне приключи встъплението си, дойде моментът да премине към основната част — интервюто. В началото той поиска от Габриел да каже името си и къде живее. Габриел отговори „Ролан Девро, от Квебек, Канада“ и Ал Хусейни пламна от гняв. Реакцията му сигурно щеше да се стори забавна на Габриел, ако не бяха мъжете със страховитите кинжали _джамбия_. Идеите на Рашид бяха чудовищни, но при лична среща изглеждаше учудващо безобиден. Това се компенсираше от Малик.
	— Истинското! — изкрещя Рашид. — Кажи ми рожденото си име.
	— Знаеш истинското ми име.
	— Тогава защо не го кажеш? — попита Рашид. — Да не се срамуваш от него?
	— Не — отвърна Габриел. — Просто не го използвам често.
	— Кажи го сега.
	Габриел го каза.
	— Откъде си?
	— От Долината на Израил, в държавата Израел.
	— А откъде са родителите ти?
	— От Германия.
	Ал Хусейни явно съзря доказателство за тежко историческо престъпление.
	— Родителите ти са оцелели от така наречения холокост? — попита той.
	— Не, оцелели са от _действителния_ холокост.
	— Работиш ли за разузнавателните служби на Израел?
	— Понякога.
	— Убиец ли си?
	— Убивал съм при изпълнение на служебния си дълг.
	— Считаш ли се за воин?
	— Да.
	— Много палестинци ли си убил?
	— Да, много.
	— Гордееш ли се с работата си?
	— Не — отговори Габриел.
	— Тогава защо я вършиш?
	— Заради хора като теб.
	— Нашата кауза е справедлива.
	— Вашата кауза е абсурдна.
	Рашид внезапно доби смутен вид. Интервюто му не се развиваше според плана. Той реши да му даде насока, в която се чувстваше по-сигурен.
	— Къде беше вечерта на 24 август 2006 година?
	— Бях в Кан — без колебание отговори Габриел.
	— Във Франция?
	— Да, във Франция.
	— И какво си правел там?
	— Ръководех една операция.
	— От какво естество?
	— Планирано убийство.
	— И коя беше мишената?
	— Абдул Азиз ал Бакари.
	— Кой е издал нареждане за неговото ликвидиране?
	— Не знам.
	Рашид не му повярва, но явно не искаше да губи ценно „ефирно“ време.
	— Ти взе ли участие в самото убийство?
	— Да.
	— Видя ли Надия ал Бакари през онази вечер?
	— Да, видях я.
	— Кога беше следващият път, когато се срещнахте?
	— През декември.
	— Къде?
	— В един замък северно от Париж.
	— Каква беше целта на тази среща?

	* * *

	Целта на тази среща, обясни Габриел, бе да се принуди една от най-богатите жени в света да изпълни мисия, възложена от израелските и американските разузнавателни служби. От свой информатор ЦРУ бе научило, че новата терористична мрежа на Рашид ал Хусейни отчаяно се нуждае от пари. Управлението бе решило да осигури необходимите средства и да проследи движението им по различните терористични клетки и фирми, свързани с мрежата. Бяха се сблъскали само с един проблем. Да открият някого, на когото терористите биха повярвали безрезервно. От ЦРУ се бяха обърнали към израелското разузнаване за идеи. И те им бяха дали предложение. Надия ал Бакари. Човек на израелските разузнавателни служби бе посетил госпожица Ал Бакари в Париж под фалшив претекст и недвусмислено й бе дал да разбере, че компанията й „Ей Ей Би Холдингс“ ще бъде разорена, ако тя не се съгласи да им сътрудничи.
	— Как щяхте да съсипете компанията? — попита Рашид.
	— Посредством серия изобличаващи материали в пресата, написани от наши хора.
	— Евреи, разбира се.
	— Разбира се.
	— Какво щеше да е съдържанието на тези материали?
	— Че „Ей Ей Би Холдингс“ е джихадистка компания, каквато е била и под ръководството на баща й.
	— Продължавай.
	Габриел продължи. Лъжа след лъжа излизаха измежду подпухналите му устни. Говореше бавно и с подробности. Рашид попиваше всяка негова дума.
	— Разказът ти е любопитен — каза накрая Ал Хусейни, — но ми се струва, че противоречи на онова, което вече ни разкри госпожица Ал Бакари. Тя призна, че доброволно ви е съдействала.
	— Така я инструктирахме.
	— Заплашвали сте я?
	— Многократно.
	— Чии са парите за вашата операция?
	— На Надия.
	— Принудили сте я да използва собствени средства?
	— Точно така.
	— Защо не сте използвали държавни пари?
	— Заради бюджетни ограничения.
	— Не сте успели да намерите богат евреин дарител?
	— Положението беше твърде деликатно.
	Рашид погледна камерата замислено, а после отново насочи поглед към Габриел.
	— Вчера госпожица Ал Бакари беше в Дубай — каза той. — Каква беше целта на това посещение?
	— Да сключи голяма сделка за закупуване на земя, на която да строи.
	— Истинската цел, Алон.
	— Изпратихме я, за да идентифицира висш ръководител на мрежата ви.
	— За да го арестувате ли?
	— Не — отвърна Габриел. — За да го убием.
	Духовникът се усмихна. Току-що гостът му бе направил важно самопризнание.
	— Това, което ми разказа, е така характерно за вашата така наречена война срещу тероризма. Не можете да ни победите, Алон. Всеки път, когато се опитвате, ни правите още по-силни.
	— Не ставате по-силни — възрази Габриел. — Всъщност умирате. Арабският свят се променя. Вашето време отминава.
	Усмивката на Рашид застина на лицето му. Той заговори с тона на строг учител, който се е ядосал на глупав ученик:
	— Едва ли човек като теб, Алон, може да е толкова наивен, та да си въобразява, че великото _Арабско пробуждане_ ще доведе до установяването на демокрация от западен тип в Близкия изток. Бунтът може и да беше започнат от студентите и секуларистите, но последната дума ще имат братята. Ние сме бъдещето. За съжаление, това бъдеще ти няма да доживееш. Ала преди да напуснеш тази земя, съм длъжен да ти задам един последен въпрос. Искаш ли да приемеш исляма и да станеш мюсюлманин?
	— Само ако това ще предотврати убийството на Надия.
	— За съжаление, това не е възможно. Нейното престъпление е по-тежко и от твоето.
	— Тогава ще си остана юдаист.
	— Така да бъде.
	Рашид се изправи. Малик изключи камерата.

	* * *

	Руб ел Хали вече бе огряна от слънцето. Мъжете започнаха да излизат от палатката. Бяха общо десет — петима в бяло и петима в черно. Те бързо се качиха на джиповете и пикапите и обиколиха лагера, събирайки един по един часовите. Минути по-късно вече се движеха в колона през Пясъците на югоизток в посока Йемен.
	— На какво би се обзаложил, че сред тези копелета е и Рашид? — безпомощно запита Ейдриън Картър.
	— Имаш напълно основателна причина да изстреляш ракетата — каза Навот.
	— Белият дом няма да позволи. Не и на саудитска земя. Не и без да се знае със сигурност кой точно е там долу.
	— Това са все терористи и приятели на терористите — каза Шамрон. — Стреляйте по тях.
	— А ако сред тях е и Габриел?
	— Боя се, че това не е възможно — рече Шамрон.
	— Защо си толкова сигурен?
	Ари посочи безмълвно един от екраните.
	— Сигурен ли си, че е той? — попита Картър.
	— Тази походка бих я разпознал във всяка ситуация.


>>	66.
>>	Руб ел Хали, Саудитска Арабия

	_Талибът_ крачеше в подножието на огромна дюна със звездовидна форма. В едната си ръка носеше автомата, а с другата беше хванал въжето около китките на Надия и я водеше. Когато заобиколиха дюната, тя видя дупката и пирамидата от камъни до нея. На светлината на яркото утринно слънце те изглеждаха бели като кости. Надия се опита да бъде смела, представяйки си куража, който Рена е проявила в последните мигове преди смъртта си. После почувства как пустинята се завърта около нея и се строполи на земята.
	— Няма да е толкова зле, колкото си мислиш — каза _талибът_, помагайки и внимателно да се изправи на крака. — Първите няколко ще ти причинят силна болка. След това, _иншаллах_, ще изгубиш съзнание и няма да усещаш нищо.
	— Моля те! — каза Надия. — Трябва да намериш начин да ме спасиш от това.
	— Такава е волята на Аллах — отвърна _талибът_. — Нищо не може да се направи.
	— Това не е волята на Аллах, Али. Това е волята на зли хора.
	— Тръгвай — каза само той. — Трябва да вървиш.
	— Би ли сторил същото на Сафия?
	— Върви.
	— Би ли й го сторил, Али?
	— Ако измени на законите на Аллах, няма да имам друг избор.
	— Ами Ханан? Би ли убил с камъни собственото си дете?
	Този път _талибът_ не отвърна нищо. След няколко крачки той започна да рецитира тихо стихове от Корана, но не продума повече на Надия.

	* * *

	От другата страна на грамадната дюна Габриел крачеше бос по пясъка, а до него вървеше Малик. Бяха ги наобиколили четирима други мъже. Трима от тях бяха съучастници на Малик от Дубай, а четвъртият беше Рафик ал Камал. Охранителят бе натоварен със задачата да носи ножа за екзекуцията на Габриел и видеокамерата, която щеше да я запише. Малик и останалите носеха стар модел автомати АК-47, каквито човек можеше да си купи за няколко риала дори из най-отдалечените селца на Йемен. Докато внимателно раздвижваше китките си под здравото тиксо, Габриел прецени какви са шансовете му да отнеме нечий автомат. Шансовете не бяха никак добри, но пък смъртта от автоматичен огън определено беше за предпочитане пред обезглавяването. Щом щеше да се умира тази сутрин в Руб ел Хали, предпочиташе сам да избере как да стане това. А и щеше да се постарае да вземе Малик ал Зубаир със себе си.
	Когато излязоха от сянката на дюната, Габриел видя Надия за пръв път, откакто бе минала покрай него във фоайето на „Бурж ал Араб“. Загърната в смъртния си саван, тя изглеждаше парализирана от страх. Същия вид имаше и младият джихадист с рядка брада, който я охраняваше. Малик се приближи и тласна момчето настрана. После сграбчи Надия за косите и я задърпа към Габриел.
	— Погледни какво си сторил! — изкрещя той, заглушавайки нейните викове. — Ето това се случва, когато подлъгвате наши хора да се отричат от вярата си.
	— Тя не се е отрекла от вярата си, Малик. Пусни я.
	— Работи с теб срещу нас. И трябва да бъде наказана. А заради своите грехове ти ще хвърлиш първия камък.
	— Няма да го направя. — Габриел очаквателно вдигна поглед към небето. Една последна измама. Една последна лъжа. — Не ще го сториш и ти, Малик.
	Малик се усмихна. Беше искрен.
	— Тук не ти е Пакистан или Йемен, Алон, а Саудитска Арабия. Американците в никакъв случай не биха използвали ракети на територията на своя голям съюзник Ал Сауд. Освен това никой не знае, че си тук. Напълно сам си.
	— Убеден ли си в това, Малик?
	Явно не беше. Все още стиснал косите на Надия, той вдигна поглед към небето. Същото сториха и останалите, включително и Ал Камал. Той стоеше на около три стъпки вляво от Габриел, в ръце с ножа и камерата.
	— Слушайте внимателно — каза Габриел. — Чувате ли звука? Кръжи точно отгоре. И ни наблюдава с камерите си. Пусни я, Малик. В противен случай всички ще умрем в пламъци. Вие ще отидете при вашия бог, а ние с Надия — при нашия.
	— Няма друг бог, освен Аллах, Алон.
	— Дано си прав, Малик, защото след малко ще се срещнеш лице в лице с него. Искаш ли да станеш мъченик? Или предпочиташ да оставиш мъченичеството на други?
	Малик блъсна Надия настрани и яростно замахна с автомата към главата на Алон. Габриел с лекота избегна удара и нанесе силен удар с коляно в слабините на Малик, който се свлече на земята и се затърчи от болка. След това Габриел се завъртя и със събрани длани смаза ларинкса на Рафик ал Камал. После погледна Надия и камарата бели камъни, сетне вдигна ръце към небето и закрещя като безумец:
	— Стреляйте! Стреляйте! Това е Малик, по дяволите! Стреляйте!

	* * *

	Приключвайки разговора с Белия дом, Ейдриън Картър зарови лице в дланите си. Узи Навот продължи да гледа още няколко секунди и после затвори очи. Единствено Шамрон отказа да отмести поглед. Всичко се случваше по негова вина. Най-малкото, което можеше да стори, бе да види самия край.

	* * *

	Малик се бе изправил на коляно и слепешката търсеше своя „Калашников“. Габриел все още крещеше към безмилостното небе. Той чу металическия звук от затвора на автомата и видя дулото да се вдига. След това с ъгълчето на окото си зърна призрачния силует на Надия в белия смъртен саван да се втурва към него. Докато преминаваше пред дулото на автомата, два алени цвята разцъфнаха на гърдите й. Когато падна върху Габриел, лицето й изглеждаше необичайно спокойно. Малик я сграбчи, захвърли я настрана и насочи автомата към лицето на Габриел, ала преди да успее да дръпне спусъка, една част от главата му експлодира в розов взрив. Последваха още няколко изстрела, докато жив остана единствено младият джихадист. Той погледна надолу към Габриел — лицето му закриваше слънчевия диск, а после към Надия.
	— Божията воля беше тя да умре днес — каза с печален глас той. — Поне не изпита болка.
	— Така е — кимна Габриел. — Не изпита никаква болка.
	— Ти ранен ли си? — запита младежът.
	— Само с един куршум — отговори Габриел.
	— Ще дойдат ли да те приберат?
	— Рано или късно.
	— Ще издържиш ли, докато пристигнат?
	— Мисля, че ще издържа.
	— Ще трябва да те оставя. Имам жена. Скоро ще имам и дете.
	— Момче или момиче? — попита го Габриел. Силите го напускаха.
	— Момиче.
	— Избрали ли сте име?
	— Ханан.
	— Бъди добър с нея — каза Габриел. — Винаги я уважавай.
	Младият мъж се отдалечи. Слънцето печеше право в лицето на Габриел. Той чу как двигателят на един от автомобилите заработи, а след това видя облак прах, който се придвижваше през пясъчното море. После отново се възцари абсолютната тишина на пустинята. Той помаха с ръце за последен път към небето, за да покаже, че още е жив. След това затвори очите на Надия и се разплака върху гръдта й, докато тялото й бавно се вкочаняваше.


>	Четвърта част
>	Пробуждането

>>	67.
>>	Париж — Лангли — Рияд

	Повече от двайсет и четири часа изминаха, преди „Ей Ей Би Холдингс“ най-сетне да разкрие пред света, че собственичката на компанията — Надия ал Бакари — е в неизвестност, по всяка вероятност похитена. Според фирменото изявление, тя пътувала в лимузината си между прословутия дубайски хотел „Бурж ал Араб“ и градското летище. Две телефонни обаждания били направени от самата кола — и двете от номера на дългогодишния началник на нейната охрана. При първото той наредил на отдела, занимаващ се с пътуванията в Ей Ей Би, да изтегли часа на отлитане с петнайсет минути по-рано — от 23,00 на 22,45 ч. Седем минути по-късно той отново се обадил, за да съобщи, че госпожица Ал Бакари се чувства зле и смята да се върне обратно в хотела, за да пренощува. Нейното желание било всички останали представители на компанията да се качат на самолета и да се приберат в Париж. Както можеше да се очаква, органите на реда в емирството смятаха второто обаждане за твърде подозрително, макар че все още не можеха да определят дали охранителят съзнателно е участвал в заговора, или е бил друга негова жертва. Той също беше в неизвестност, както и шофьорът на автомобила.
	Скоро новината предизвика шокови вълни в и без това нестабилните финансови пазари. Цените на акциите на „Ей Ей Би Холдингс“ в Европа паднаха драстично, същото беше положението и на Уолстрийт. Най-сериозния удар обаче понесе Дубай. След като бе вложило милиарди долари, за да си изгради имиджа на оазис на безопасността в един размирен регион, емирството се сдоби със славата на място, където дори най-охраняваните милиардери не бяха в безопасност. Емирът се появи в телевизионния ефир, за да обяви, че неговият град държава е безопасен и отворен за бизнес, но не успя да убеди инвеститорите. Последва безмилостна вълна от закриване на фирми и продажба на акции, която отново тласна златния град към ръба на банкрута.
	След още двайсет и четири часа без никакви сведения за съдбата на Надия, пресата нямаше друг избор, освен да започне да гадае какво се е случило. Според една от теориите, Надия ал Бакари беше убита от руски мафиот, изгубил милиони, инвестирани в „Ей Ей Би Холдингс“. Според друга версия, Надия бе нарушила нечии интереси в Дубай с призива си за по-добро отношение към мигриращите работници в емирството. Трета пък твърдеше, че отвличането й е само прах в очите на обществеността, а Надия, една от най-влиятелните жени в света, просто се е уединила някъде по причини, за които единствено можеше да се гадае.
	За съжаление, именно третата теория стана най-популярна в определени медийни кръгове и не след дълго последва цяла поредица твърдения, че Надия е била забелязана на светски събития в различни краища на света. Според най-късните очевидци тя живееше на отдалечен остров в Балтийско море заедно със сина на най-заможния човек в Швеция.
	Това „свидетелство“ се появи в пресата в същия ден, когато Кралство Саудитска Арабия най-после обяви, че тялото на Надия ал Бакари е открито в пустинята Руб ел Хали заедно с труповете на неколцина мъже, сред които и личният й телохранител. Всички те били убити с огнестрелно оръжие. На този етап нямаше конкретни заподозрени.
	Съобразно медийните традиции в условията на саудитския режим, това изявление разкриваше само част от истината. В него например не се посочваше, че саудитското разузнаване вече знае точните обстоятелства около кончината на госпожица Ал Бакари. Не се уточняваше също, че саудитски военен патрул е намерил тялото й броени часове след нейната смърт, заедно с единствения оцелял след стрелбата. Сериозно ранен, в момента този оцелял бе обект на интензивни секретни преговори между Централното разузнавателно управление на САЩ и дружелюбно настроени представители на фамилия Сауд. До този момент нямаше резултат от преговорите. Що се отнасяше до правителството на Саудитска Арабия, въпросният човек изобщо не съществуваше. Те поеха ангажимент да изпратят запитване, но не хранеха особени надежди. Руб ел Хали, казваха негови представители, не приемаше благосклонно натрапниците. _Иншаллах_, можеше и да открият трупа му, но само ако бедуините не се натъкнеха на него първи.

	* * *

	Миниатюрният предавател в тялото на Габриел очертаваше една съвсем различна версия. Според нея той беше намерен жив, превозен с хеликоптер до Рияд и оставен в голяма база на Мабахит — тайната полиция към Министерството на вътрешните работи на Саудитска Арабия. Седмица след пристигането му беше изведен в пустинята източно от града. През следващите няколко тревожни часа служителите в _Рашидистан_ очакваха най-лошото — да бъде екзекутиран и погребан според уахабистката традиция в необозначен гроб. Впоследствие анализаторите на Управлението установиха с облекчение, че неговото ново местоположение всъщност е най-голямата станция за пречистване на отпадъчни води на Рияд. Това означаваше, че Габриел най-сетне бе изхвърлил предавателя от стомашно-чревния си тракт. А освен това, че вече бе извън полезрението на Лангли.

	* * *

	Куршумът бе счупил две от ребрата на Габриел и засегнал десния му бял дроб. Саудитците изчакаха да се възстанови достатъчно, преди да започнат с разпита. Той се водеше от висок кокалест мъж с лице на сокол. Сивата му униформа беше добре изгладена, но не издаваше какъв е чинът му. Представи се с името Халид. Бе учил в Англия и имаше дикцията на говорител от Би Би Си.
	В началото той пита Габриел за името му и как се е озовал в Руб ел Хали, прегърнал трупа на саудитска жена. Габриел му обясни, че се казва Ролан Девро и е от канадския град Квебек. Твърдеше, че е дошъл в Дубай по работа, но е бил отвлечен от ислямски екстремисти, които са го пребили до безсъзнание, а после са го откарали в пустинята, за да го убият. Там терористите се скарали помежду си и започнали престрелка. Не знаеше каква е била причината за препирнята им, понеже не говореше арабски.
	— Изобщо ли?
	— Е, мога да си поръчам кафе.
	— Как го предпочитате?
	— С малко захар.
	— По каква работа сте били в Дубай?
	— Работя за спедиторска фирма.
	— А мъртвата жена, която беше в ръцете ви?
	— Не съм я виждал преди това.
	— Научихте ли как се казва?
	Габриел поклати глава отрицателно, а после попита дали посолството му е уведомено къде се намира.
	— Кое посолство имате предвид? — поиска уточнение саудитецът.
	— Канадското, разбира се.
	— О, да — отвърна Халид с усмивка. — Ама че съм разсеян.
	— Свързахте ли се с тях?
	— Опитваме се.
	Офицерът драсна няколко думи в бележника си и си тръгна. Габриел отново бе окован в белезници и върнат в килията. Никой не дойде да разговаря с него в продължение на много дни.

	* * *

	Когато следващия път отведоха Габриел в стаята за разпити, там имаше купчина папки, струпани в единия край на масата. Халид Сокола пушеше — нещо, от което се бе въздържал по време на първата им среща. Този път обаче той не задаваше въпроси. Вместо това се впусна в монолог, подобен на онзи, който Габриел бе изтърпял пред нозете на Рашид ал Хусейни. В този случай обаче темата не беше предстоящият триумф на салафисткия ислям, а дългата и противоречива кариера на един служител от израелското разузнаване на име Габриел Алон. Разказът на Халид бе изненадващо акуратен. Особено внимание обърна на ролята на Габриел в убийството на Абдул Азиз ал Бакари и последвалото вербуване на неговата дъщеря с цел проникване в мрежата на Рашид ал Хусейни и Малик ал Зубаир.
	— Мъртвата жена в ръцете ви беше именно Надия ал Бакари — каза саудитецът. — Там беше и трупът на Малик. Искаме да ни опишете случилото се.
	— Опасявам се, че не разбирам за какво говорите.
	— Видеозаписът с вашите самопризнания може да бъде открит в интернет, а освен това се върти по всички телевизии, Алон. Ако не ни окажете съдействие, няма да ни оставите друг избор, освен да ви изправим на съд и да ви екзекутираме публично.
	— Колко великодушно от ваша страна.
	— Освен това, боя се, че саудитското правосъдие не е никак мудно.
	— На ваше място бих посъветвал Негово Височество да преосмисли идеята за публичната екзекуция. Това може да му коства петролните полета.
	— Петролните полета са собственост на народа на Саудитска Арабия.
	— О, разбира се — каза Габриел. — Ама че съм разсеян.

	* * *

	През следващите няколко нощи до килията на Габриел достигаха виковете на хора, които бяха изтезавани. Неспособен да спи, той разви възпаление, което се нуждаеше от интравенозни антибиотици. Още няколко килограма от телесното му тегло се стопиха. Бе отслабнал толкова много, че когато го отведоха за следващия разпит, дори Сокола сякаш се разтревожи.
	— Може би двамата с вас ще успеем да се сработим — предложи той.
	— Какво имате предвид?
	— Вие отговаряте на въпросите ми, а в замяна аз ще се погрижа да бъдете върнат на близките си с глава на раменете.
	— Защо да ви вярвам?
	— Защото в момента, драги, аз съм вашият единствен приятел.

	* * *

	Има една всеизвестна истина относно разпитите. Рано или късно всеки проговаря. Не само терористите, а дори служителите на разузнаването. Какво _точно_ ще разкрият обаче — от това зависи дали ще могат след освобождаването си да погледнат своите колеги в очите. Габриел добре знаеше това. Знаеше го и Сокола. И през следващата седмица двамата се впуснаха в деликатния танц на взаимните заблуди. Халид задаваше множество внимателно подбрани въпроси, на които Габриел отговаряше с полуистини или откровени лъжи. Операциите, за които той направи „признания“, всъщност не съществуваха. Той си ги съчиняваше през дългите часове, които прекарваше сам в килията си. Имаше неща, които твърдеше, че не знае. И други, които отказваше да разкрие. Например, когато Халид поиска имената на всички разпределени в Европа агенти под прикритие, Габриел не каза нито едно. Освен това не пожела да разкрие имената на служителите, които бяха работили с него в операцията срещу Рашид и Малик. Непреклонността на Габриел не гневеше Сокола. Даже напротив, сякаш го караше да изпитва още по-силно уважение към него.
	— Защо просто не ми подхвърлите няколко фалшиви имена, които да предам на началниците си? — попита го Халид.
	— Защото вашите началници ме познават достатъчно добре, за да са наясно, че никога няма да предам най-близките си колеги — отговори Габриел. — И никога не биха повярвали, че тези имена са истински.
	Относно разпитите съществува и друга всеизвестна истина. При тях понякога се разбира много повече за личността на разпитващия, отколкото за тази на разпитвания. Габриел вече бе установил, че Халид е по-скоро добър професионалист, отколкото сляпо вярващ. Беше разсъдлив. Имаше съвест. С него можеше да се водят преговори. Бавно и постепенно двамата съумяха да изградят нещо като връзка помежду си. Беше връзка, основана на лъжи и измами — единствената възможна в техния таен свят.
	— През онази нощ синът ви е бил убит във Виена? — внезапно попита Халид един следобед. Или по-скоро късна вечер. Габриел имаше само смътна представа за изминаващото време.
	— Синът ми няма нищо общо с това.
	— Напротив — многозначително каза Халид. — Именно вашият син е причината да последвате онзи _шахид_ в Ковънт Гардън. Именно той е и причината да позволите Шамрон и американците да ви примамят отново в играта.
	— Имате добри източници — отбеляза Габриел.
	Халид прие комплимента с усмивка.
	— Ала има едно нещо, което още не знам — каза той. — Как успяхте да убедите Надия да работи за вас.
	— Аз съм професионалист като вас.
	— Защо не поискахте помощ от нас?
	— Щяхте ли да ни я окажете?
	— Не, разбира се.
	Саудитецът запрелиства страниците на бележника си, сключил вежди, сякаш се опитваше да реши как да продължи. Габриел, също вещ в разпитите, беше напълно наясно, че и това бе част от играта. Накрая, сякаш между другото, Сокола запита:
	— Истина ли е, че е била болна?
	Въпросът наистина свари Габриел неподготвен. Той нямаше причина да крие истината.
	— Да — отговори след малко. — Не й оставаше много.
	— Дочувахме подобни слухове — каза саудитецът. — Ала не бяхме сигурни.
	— Пазеше го в тайна от всички, включително и от най-близките си приятели.
	— _Вие_ обаче сте знаели?
	— Тя ми се довери заради операцията.
	— А какво беше естеството на заболяването й? — попита саудитецът, готов да запише болестта на Надия, сякаш тя беше дребен детайл, който се налагаше да уточни за доклада.
	— Страдаше от артерио-венозна малформация — с равен глас отговори Габриел. — Неправилно свързване между артериалните и венозните съдове в мозъка й. Лекарите й бяха казали, че е нелечима. Знаеше, че е въпрос на време да получи фатален хеморагичен инсулт. Можеше да умре буквално всеки момент.
	— И затова се е самоубила в пустинята, заставайки на пътя на куршумите, предназначени за вас?
	— Не — каза Габриел. — Тя пожертва себе си… — Направи пауза, а после добави: — … заради всички нас.
	Халид отново сведе поглед към записките си.
	— За жалост, тя се превърна в мъченица за нашите по-прогресивно настроени жени. Сега се задават въпроси за нейните благотворителни дела. Излиза, че е била реформатор.
	— Затова ли оставихте да я убият?
	Лицето на Халид остана безизразно.
	— Госпожица Ал Бакари беше убита от Рашид ал Хусейни и Малик ал Зубаир.
	— Така е — каза Габриел, — но някой им е подсказал, че работи за нас.
	— Може би са имали източник, който е знаел за вашата операция.
	— Или пък сред вас — отвърна Габриел. — Може би Рашид и Малик са били само пионки. Удобно средство за елиминиране на голяма заплаха за фамилията Сауд.
	— Това са ваши размишления.
	— Така е — каза Габриел, — но пък са подкрепени от фактите. Всеки път, когато фамилия Ал Сауд е била заплашена от някого, те са се обръщали към брадатите.
	— „Брадатите“, както ги наричате, са по-голяма заплаха за нас, отколкото за вас.
	— И затова ли ги подкрепяте? Вече изминаха десет години от атентатите на 11 септември. Цели десет години — натърти Габриел. — А Саудитска Арабия все още играе ролята на банкомат за терористите и сунитските екстремистки групировки. Има само едно възможно обяснение за това. Сделката с дявола е била подновена. Фамилията Сауд си затваря очите за ислямския тероризъм, стига свещената ярост да е насочена далеч от петролните полета.
	— Не сме толкова слепи, колкото смятате.
	— Аз насочих десетки милиони долари към една сунитска терористична групировка, а сделката бе сключена на саудитска територия.
	— И именно заради това сте се озовали тук.
	— Това означава ли, че шейх Бин Тайиб също е задържан някъде в тази сграда?
	Халид се усмихна кисело, но не отговори нищо. После зададе още няколко незначителни въпроса и с това разпитът приключи. После той изненадващо придружи Габриел до килията му. Преди да затвори и заключи вратата, саудитецът се поколеба.
	— Доколкото разбирам, американският президент проявява силен интерес към вашия случай — каза той. — Вероятно престоят ви сред нас вече е към края си.
	— Кога ще ме освободите?
	— В полунощ.
	— А сега колко е часът?
	Сокола се усмихна.
	— Пет минути след полунощ.

	* * *

	Чист костюм очакваше Габриел на леглото в килията му. Халид го остави да се преоблече. След това го поведе по поредица стълбища и излязоха във вътрешен двор. Един джип чакаше на лунната светлина. Беше американски, американци бяха и четиримата мъже около него.
	— Оставих две неща в джоба на костюма ти — каза тихо Халид, докато прекосяваха двора. — Едното е куршумът, който е пронизал Надия ал Бакари и е останал в теб. Другото е бележка за Ейдриън Картър. Приеми го като подарък на раздяла, за да ти напомня за престоя сред нас.
	— Какво съдържа тази бележка?
	— Информация, която сигурно ще му е от полза. Ще ти бъда благодарен, ако не споменаваш моето име.
	— Истинна ли е?
	— Информацията ли? Ще трябва да ми имаш доверие.
	— Боя се, че не знам какво означава тази дума.
	— Нищо ли не си научил от нея? — каза Халид и кимна към джипа. — На твое място бих побързал да се кача. Негово Височество често променя мнението си.
	Габриел стисна десницата на саудитеца и отиде при американците. Те бързо го откараха във военна база северно от Рияд, където го качиха на един „Гълфстрийм“. На борда имаше лекар от Управлението. През цялата нощ той вливаше различни течности в съсухреното тяло на Габриел и се тревожеше за състоянието на раната му. Най-накрая му позволи да заспи. Измъчен от кошмари за смъртта на Надия, Габриел се събуди със сепване, когато самолетът кацна на летище Лондон Сити. Когато вратата се отвори, той видя, че на пистата го очакват Киара и Шамрон. Сигурно бяха единствените хора на земята, които изглеждаха по-зле от него.


>>	68.
>>	Полуостров Лизард, Корнуол

	Шамрон се настани в спалнята за гости. Даде да се разбере, че смята да остане дълго. Кошмарът в Руб ел Хали, каза той на Киара, го бе тласнал да се посвети на една последна мисия.
	Той се самоназначи за личен телохранител, лекар и психотерапевт на Габриел. Даваше съвети и търпеше депресията и промените в настроението на своя пациент със стоическо мълчание. Рядко изпускаше Габриел от поглед. Следваше го навсякъде из къщата, придружаваше го по време на разходките му по пясъчния бряг на залива и дори когато слизаше да пазарува в селцето. Габриел обясняваше на магазинерите, че Шамрон е негов чичо от Милано. Затова, когато бяха сред хора, той му говореше на италиански, макар Шамрон да не разбираше и думичка.
	Броени дни след завръщането на Габриел в Корнуол времето стана дъжделиво, което отговаряше на настроенията им. Киара готвеше сложни ястия и с облекчение наблюдаваше как Габриел възвръща изгубеното в саудитския затвор тегло. Неговото емоционално състояние обаче не се променяше. Спеше малко и беше неспособен да говори за случилото се в пустинята. Узи Навот изпрати лекар, за да го прегледа.
	— Вина — заключи специалистът, след като изкара цял час насаме с Габриел. — Огромна, необятна, неотслабваща вина. Дал е дума, че ще опази живота й, но не е успял да удържи на обещанието си. Никак не обича да разочарова жени.
	— Какво да правим? — попита Киара.
	— Дайте му време и лично пространство — отговори лекарят. — Засега не очаквайте много от него.
	— Не съм сигурна, че присъствието на Ари помага особено.
	— Няма да е лесно да се отървеш от него — каза лекарят.
	— Габриел рано или късно ще се оправи, но не давам подобни гаранции за Стареца. Нека остане колкото иска. Той сам ще усети кога е дошъл моментът да си тръгне.
	Габриел нямаше дневен режим. Неспособен да спи през нощта, той спеше денем, ако съвестта му го оставеше на мира. През повечето време унило се взираше в дъжда и морето и скиташе из залива. Понякога сядаше на верандата и рисуваше с въглен. Скиците, които излизаха изпод ръцете му, бяха все сюжети от операцията. Много от тях бяха портрети на Надия. Обезпокоена, Киара тайно правеше снимки на рисунките и ги изпращаше по електронната поща на лекаря. „Той сам е най-добрият терапевт за себе си — успокояваше я докторът. — Нека сам да намери решението.“
	Надия беше с тях непрестанно. Те не полагаха никакви усилия да я прогонят. Дори и да се опитваха, събитията в Близкия изток правеха това невъзможно. От Мароко до Обединените арабски емирства Арабският свят бе пламнал от нова вълна на обществено напрежение. Този път дори старите сунитски монархии се клатеха. Добили смелост след бруталното убийство на Надия ал Бакари, хиляди арабски жени излизаха по улиците. Надия беше мъченица, превърнала се в тяхна светица покровителка. Те скандираха името й и издигаха лика й. Някои дори желаеха да умрат мъченически като нея.
	Поддръжниците на старите режими полагаха усилия да очернят Надия, обявявайки я за провокатор и шпионин на израелското разузнаване. Заради записа с признанията на Габриел в интернет, който арабските новинарски телевизии непрекъснато излъчваха, тези обвинения срещу Надия бързо изгубиха почва. Култът към нея нарасна още повече, когато Зоуи Рийд от Си Ен Би Си посвети цяло издание на своето високорейтингово предаване на посмъртната роля на Надия ал Бакари в _Арабското пробуждане_. В него Зоуи разкри, че е имала няколко лични срещи с Надия, по време на които саудитската наследница е признала, че тайно субсидира с милиони долари реформистки организации из целия мюсюлмански свят. В предаването също бе отправено обвинение срещу разузнавателните служби на Саудитска Арабия за съучастие в убийството й. Последва незабавно опровержение от името на фамилия Сауд, придружено от обичайните заплахи за спиране на износа на петрол за Запада. Този път обаче никой не им обърна особено внимание. Както всички други властелини в района, и Ал Сауд изпитваха сериозни страхове за живота си.
	Междувременно бе дошъл месец юни и американците настояваха за следоперативен анализ. Киара наложи строги ограничения за времето за разпити на Габриел — два часа сутрин, два часа в късния следобед, не повече от три дни общо. Представяйки се за туристи, разпитващите отсядаха в неприветлив хотел в близкото градче Хелстън, който лично Габриел бе избрал. Сесиите се провеждаха на масата в трапезарията. Шамрон присъстваше неизменно като адвокат на Габриел. Записи не се правеха.
	Киара изпитваше опасения, че тези разпити ще отворят отново раните, които тъкмо бяха започнали да заздравяват. Оказа се обаче, че именно те бяха терапията, от която той отчаяно се нуждаеше. Строгият професионален тон, в който протичаха, изключваше ненужните емоции. Разпитващите поставяха своите въпроси като полицаи, разследващи незначително пътнотранспортно произшествие. Габриел отговаряше със същата неутралност. Едва когато агентите поискаха от него да опише как е била убита Надия, в гласа му се прокраднаха емоционални нотки. Тогава се намеси Шамрон и ги помоли да сменят темата. Те извадиха снимка на млад саудитец, който наскоро бе завършил програмата за превъзпитание на терористи, и я поставиха внимателно на масата.
	— Познавате ли този човек?
	— Да — отвърна Габриел. — Той уби Малик и останалите.
	— Казва се Али ал Масри.
	— Къде е сега?
	— Живее мирно и тихо в Джида. Изоставил е шейх Бин Тайиб, а изглежда, и окончателно е напуснал джихадисткото движение. Жена му наскоро е родила момиченце.
	— Ханан — каза Габриел. — Момиченцето се казва Ханан.
	Това бе последната сесия. Същата вечер Киара отмени забраната за гледане на телевизия по време на вечеря, за да проследят събитията в Арабския свят. Режимите в Сирия и Йордания бяха на път да паднат, а според различни източници саудитското правителство беше наредило на Националната гвардия да стреля по протестиращи в Рияд и Джида, вследствие на което имаше десетки жертви. Влиятелният саудитски вътрешен министър — принц Набил, хвърляше вината за вълненията върху шиитския режим в Иран и върху последователите на Надия ал Бакари. Думите му обаче бяха предизвикали обратен ефект, разпалвайки обичта на протестиращите.
	На следващата сутрин Надия посмъртно придоби ранга на героиня и в света на изкуството, когато Музеят на модерното изкуство в Ню Йорк оповести, че му е била поверена цялата й колекция. В замяна на творбите, които се оценяваха на поне пет милиарда щатски долара, музеят бе приел условието на Надия неин човек да е куратор на първата изложба. Когато тя застана на подиума пред нюйоркската преса, обитателите на света на изкуството въздъхнаха с облекчение. Те не знаеха много за Сара Банкрофт, но тя поне бе от тяхното съсловие.

	* * *

	Ден по-късно Сара телефонира на Киара. Беше научила от Ейдриън Картър, че възстановяването на Габриел не върви добре, и имаше идея как да му помогне. С предложение за работа. Конкретна поръчка. Киара се съгласи, без да си направи труда да пита Габриел. Поинтересува се единствено от размерите на картината и крайния срок. Размерите бяха големи. Крайният срок бе съвсем кратък — само два месеца. Киара обаче не се притесняваше. Съпругът й бе успявал да реставрира картина на Тициан за няколко дни. Два месеца си бяха цяла вечност. Габриел се захвана за работа още на следващата сутрин, като опъна платно на подрамка, която сам бе направил. После настани Киара в единия край на канапето и се зае да наглася крайниците й, докато не постигна позата в паметта си. Цяла седмица изпилваше композицията на хартия. Накрая, удовлетворен, се захвана да рисува.

	* * *

	Летните дни бяха дълги. Портретът им придаваше смисъл. Габриел работеше няколко часа сутрин, по обяд спираше, за да се нахрани и да се разходи из залива, след което продължаваше да рисува до залез-слънце. За негов ужас, Шамрон продължи да го наблюдава непрестанно. Киара също го държеше под око, но от дистанция. Точно както се бе надявала, работата се оказа избавление за Габриел. Някои хора се справяха с мъката, посещавайки психотерапевти, а други чувстваха потребност да я опишат на хартия. За Габриел най-добрият лек си оставаха маслените бои — в това отношение приличаше на майка си. Застанеше ли пред триножника, той имаше пълен контрол върху случващото се. На платното грешките можеха да се коригират с няколко мазки на четката или да бъдат заличени с пласт боя. На платното никой не кървеше. Никой не умираше. Никой не търсеше възмездие. Имаше само красота и истина — поне така виждаше нещата той.
	Габриел работеше без предварителни очертания върху платното, а палитрата му бе повлияна от цветовете, които бе видял в пустинята Руб ел Хали. Комбинирайки педантичния рисунък на старите майстори със свободата на импресионистите, той постигаше настроение, което беше едновременно класическо и съвременно. На шията й той сложи наниз от перли, а ръцете й обкичи с диаманти и злато. Над рамото й сияеше — подобно на луна — циферблат. Около босите й крака бяха пръснати орхидеи. В продължение на няколко дни той се бори с фона. В крайна сметка реши да я изобрази в стила на Караваджо — изплуваща от мрака. Или по-скоро потъваща в мрака? Това щеше да определи развоят на бунтовете по улиците на Арабския свят.
	Независимо от натоварената работа, външният вид на Габриел видимо се подобри. Наддаде, започна да спи повече, болката от раните започна да отшумява. Постепенно укрепна достатъчно, за да се изкачва отново до скалистия хребет. Всеки ден се разхождаше малко по-надалеч, като не оставяше на Шамрон друг избор, освен да го наблюдава от разстояние. Настроението на Стареца все повече помръкваше, докато Габриел постепенно се изплъзваше от ръцете му. Той знаеше, че настъпва моментът да си тръгне. Но не знаеше как точно да го направи. Киара започна тайно да замисля някаква криза, която да накара Шамрон да се върне на булевард „Цар Саул“. Като не успя да измисли нищо, тя се видя принудена да прибегне до помощта на Геула, която сякаш искрено се наслаждаваше на продължителното отсъствие на Ари. С неохота тя нареди на съпруга си да остане в Корнуол най-късно до завършването на картината. После трябваше да се прибере у дома.
	И така, обзет от лошо предчувствие, Шамрон наблюдаваше как на платното бавно оживява образът на Надия ал Бакари. Колкото повече картината придобиваше завършен вид, толкова по-старателно работеше Габриел. В същото време сякаш никак не му се искаше да я завърши. Обхванат от рядка за него нерешителност, той добавяше и заличаваше редица дребни детайли. Шамрон мълчаливо се наслаждаваше на неспособността на Габриел да завърши картината. Всеки ден, с който Габриел забавяше края на работата си, беше подарък за Ари.
	В крайна сметка преработването и доизпипването приключиха и Габриел премина към последния етап, когато трябваше да приеме творбата си. Не само образа на Надия, а всичко останало. Шамрон виждаше как сянката на смъртта бавно се оттегля от лицето на Габриел. През една ясна августовска сутрин той влезе в импровизираното ателие на Габриел и завари вътре един мъж, който поразително приличаше на онзи талантлив младеж, когото бе забелязал в йерусалимската Художествена академия „Бецалел“ през ужасната есен на 1972 г. Само косата му сега беше различна. Навремето тя бе черна като тази на Надия. А сега бе прошарена на слепоочията.
	Той бе застанал пред платното, подпрял с една ръка леко наведената си встрани глава. Образът на Надия сияеше на интензивната бяла светлина от халогенните лампи. Портрет на една разбулена жена. Портрет на една мъченица. Портрет на един шпионин.
	Шамрон наблюдава Габриел в продължение на няколко минути, преди да го заговори:
	— Готова ли е, синко?
	— Да, _абба_ — отвърна Габриел след известно време. — Мисля, че е готова.
	На следващата сутрин дойдоха да вземат картината. Когато Габриел се прибра от разходката си по скалите, Шамрон вече си бе заминал. Така бе по-добре, каза той на Киара. Последното, от което се нуждаеше Габриел сега, бе още едно сбогуване.


>>	69.
>>	Ню Йорк

	Идеята официалното откриване на крилото „Надия ал Бакари“ в Музея на модерното изкуство да се проведе именно на 11 септември беше на Сара Банкрофт. Началникът на нюйоркското специално антитерористично звено обаче смяташе, че предвид настоящите вълнения в Близкия изток може би щеше да е по-разумно да се избере друга дата, ненатоварена с подобна символика. Сара обаче не се отказваше. Събитието щеше да се проведе вечерта на 11 септември. И ако антитерористичното звено не можеше да гарантира сигурността му, Сара познаваше хора, които можеха.
	Демонстрантите пристигнаха за събитието рано, бяха хиляди и изпълниха цялата Петдесет и трета улица. Повечето бяха феминистки и защитници на човешките права, които подкрепяха каузата на Надия ал Бакари за коренни промени в Близкия изток. Имаше обаче и неколцина джихадисти с налудничави погледи, дошли от Бруклин, които бяха там, за да я заклеймят като еретичка. Никой не обръщаше внимание на Габриел и Киара, които дойдоха с черен „Ескалейд“ и тихомълком влязоха в музея. Един охранител ги придружи до офисите на Музея на модерното изкуство, където завариха Сара да се бори с ципа на вечерната си рокля. Навсякъде имаше пакети с официалното издание на Музея на модерното изкуство, посветено на колекцията. Нарисуваният от Габриел портрет на Надия ал Бакари беше на корицата.
	— За малко да ни докараш до нервен срив — каза Сара и го целуна по бузата. — Вече бяхме започнали да обмисляме вариант за друга корица.
	— Затрудниха ме някои детайли. — Габриел огледа просторния офис. — Никак не е зле за бивш уредник на „Филипс Кълекшън“. Надявам се, че твоите колеги никога няма да научат за отпуска, който си взе, след като напусна галерията „Ишърууд Файн Артс“ в Лондон.
	— Смятат, че съм изкарала няколко години като частна ученичка някъде в Европа. Липсата в досието определено допринася за моя имидж на загадъчна жена.
	— Нещо ми подсказва, че и любовният ти живот ще се подобри значително. — Той огледа роклята й. — Особено след тази вечер.
	— „Живанши“ е. И е скандално скъпа.
	— Прекрасна е — каза Киара, помагайки на Сара с ципа. — Ти също.
	— Интересно колко различен изглежда светът, когато не седиш в мрачна стаичка в Лангли и не следиш движението на терористи.
	— Само не забравяй, че те още са на свобода — каза Габриел. — И че някой от тях може да знае името ти.
	— Подозирам, че аз съм най-добре охраняваният музеен уредник в целия свят.
	— Кой се грижи за охраната ти?
	— Управлението — отговори Сара. — С помощта на антитерористичното звено. Боя се, че в момента са ми доста ядосани. Както и Ейдриън. Опитва се да измисли как да ме задържи на работа.
	— Как е той?
	— Много по-добре, след като Джеймс Маккена изхвърча от Белия дом.
	— А той с какво се занимава?
	— Според слуховете ще работи в Американския институт за мир.
	— Със сигурност там ще му е много добре. — Габриел вдигна едно копие от изданието на музея и се загледа в корицата.
	— Искаш ли да видиш оригинала, преди да са влезли тълпите?
	Габриел погледна към Киара.
	— Иди — каза тя. — Ще те чакам тук.
	Сара поведе Габриел по стълбището надолу към входа на крилото „Надия ал Бакари“. Персоналът вече подготвяше масите и отваряше първите бутилки шампанско. Габриел се приближи до портрета на Надия и прочете табелката до него. Обстоятелствата около смъртта й бяха представени неистинно. В биографичната информация баща й почти не присъстваше.
	— Още не е късно — каза Сара.
	— За какво?
	— Да сложиш подписа си на картината.
	— Обмислях този въпрос.
	— И какво реши?
	— Не съм готов да бъда нормален човек. Все още не.
	— Аз също не съм сигурна дали съм готова за тази промяна. Но в определен момент… — Не довърши. — Ела — каза след малко и го поведе към една врата, — трябва да видиш останалата част от колекцията. Нашият стар познайник Зизи е имал забележителен вкус за терорист.
	Двамата се разходиха из помещенията, по чиито стени бяха окачени картините — Сара във вечерната си рокля, а Габриел — в смокинг. При други обстоятелства можеше да изпълняват роли в някоя от операциите на Габриел. Но не и сега. С помощта на Надия той бе успял да върне Сара в същия свят, където я бе открил. Поне засега.
	— Има и други — каза тя, посочвайки към една от стените, където бяха окачени произведения на Моне, Реноар, Дега и Сисле. — Още много. Можем да изложим само една четвърт от онова, което ни е завещала Надия. Вече водим преговори части от тази колекция да бъдат изложени в други музеи по света. Струва ми се, че Надия би одобрила.
	Преминаха в друга зала, където имаше картини на Егон Шиле. Сара доближи един портрет на млад мъж, който смътно приличаше на Михаил.
	— Помолих те да не му казваш нищо — укори тя през рамо Габриел. — Не трябваше да го правиш.
	— Не знам за какво говориш.
	— Ти си един от най-талантливите лъжци, които познавам. Но никога не си можел да мамиш хората, които са скъпи за теб. Особено ако са жени.
	— Защо не си го поканила тази вечер?
	— И как бих могла да го представя? — попита Сара. — Позволете да ви запозная с моя приятел Михаил Абрамов, убиец от израелските тайни служби. Той помогна да бъде ликвидиран човекът, който някога е бил собственик на тези картини. Участвахме в няколко операции заедно. Беше забавно. — Погледна Габриел. — Разбираш ли какво искам да кажа?
	— Винаги има възможности, Сара, но само ако човек е склонен да направи усилие.
	— Аз съм склонна.
	— А той знае ли го?
	— Знае го. — Тя обърна гръб на платното и докосна Габриел по бузата. — Защо имам усещането, че повече никога няма да се срещнем?
	— Изпращай ми от време на време някоя картина за почистване.
	— Твърде скъпо ми излизаш. — Тя погледна часовника си. Беше същият, който носеше Надия по време на отвличането. Все още бе настроен с три минути напред. — Трябва да си припомня речта, преди гостите да влязат. Би ли казал няколко думи и ти тази вечер?
	— По-скоро бих се върнал в килията в Рияд.
	— Все още не съм решила точно какво да говоря за нея.
	— Говори истината — предложи Габриел. — Просто не я разкривай цялата.

	* * *

	Когато стана седем часът, художественият елит — с целия си блясък и суета — изпълни крилото „Надия ал Бакари“ в Музея на модерното изкуство. Габриел и Киара постояха на коктейла само няколко минути, а после се оттеглиха до един парапет над преддверието, за да изслушат словата. Сара говори последна. През цялото време тя съумя да остане на тънката граница между истината и измислицата. Речта й бе отчасти хвалебствена, отчасти призив за действие. Надия бе дарила на света не само своята колекция от картини, каза Сара. Тя бе дарила и живота си. Днес тленните й останки почиваха в необозначен гроб някъде на платото Неджд, но тази изложба щеше да стане неин мемориал. Докато елитът на художествените среди ръкопляскаше с одобрителни възгласи, телефонът на Габриел завибрира в джоба на сакото му. Той се отдалечи в един малко по-тих ъгъл, за да отговори на повикването, а после се върна до Киара.
	— Кой беше? — попита тя.
	— Ейдриън.
	— Какво иска?
	— Да отидем до Лангли.
	— Кога?
	— Сега.


>>	70.
>>	Лангли, Вирджиния

	Рашид ал Хусейни беше голямата грешка на Ейдриън Картър. Габриел бе успял в голяма степен да оправи забърканата от него каша. С прощалния си подарък Халид Сокола бе предоставил на Картър шанс да изчисти останалото.
	Подаръкът беше млад саудитски екстремист на име Юсуф. Лангли и Агенцията за национална сигурност вече от няколко месеца подслушваха телефонните му разговори. Юсуф се бе превърнал в един от най-доверените куриери на Рашид. Юсуф предаваше закодираните съобщения на Рашид. Тази вечер той очакваше телефонно обаждане от човек в Германия. Юсуф смяташе, че човекът е водач на новосформирана клетка в Хамбург. В Хамбург обаче нямаше никаква новосформирана клетка. Тя бе измислица на Картър и екипа в _Рашидистан_.
	— Седнал е на предната седалка на онова дайхацу — каза Картър и кимна към един от грамадните екрани в оперативния център. — В момента се придвижват по един уединен път в долината Рафад в Йемен. Преди около час взеха още двама души. Имаме основания да смятаме, че един от двамата е Рашид ал Хусейни. След десет минути нашият ръководител на клетка в Хамбург ще се обади на Юсуф. Инструктиран е възможно най-дълго да го задържи на линия. Ако имаме късмет, Рашид ще каже нещо по време на разговора. Както знаете, Рашид е от приказливите. Навремето направо подлудяваше агентите в Лангли, които се занимаваха с него. Никога не си затваря проклетата уста.
	— Кой решава дали да се стреля? — попита Габриел.
	— От АНС ще ми съобщят дали чуват и други гласове, както и дали са постигнали положителна идентификация. Ако компютрите потвърдят, че той е там, незабавно ще го ликвидираме. Ако обаче има дори капчица съмнение, заповедта е да не се стреля. Не забравяйте, че последното, което искаме да се случи сега, е да убием Юсуф, преди да ни е отвел до мишената.
	— Искам да слушам — каза Габриел.
	— Затова те повиках.
	Габриел си сложи слушалки. Десетте минути изминаха бавно. После агентът от Хамбург се обади по телефона на Юсуф. Разговорът започна на арабски. Габриел се абстрахира от гласовете. За момента те не бяха от значение. _Кажи ми нещо_ — мислеше той. — _Кажи ми нещо важно, дори и да е поредната ти лъжа._
	Юсуф и лъжливият ръководител на терористична клетка в Хамбург все още разговаряха, но диалогът им очевидно отиваше към края си. До този момент не се бе чул никакъв звук в задния план, с изключение на тракането на автомобила по разбития йеменски път. Накрая Габриел чу онова, което очакваше — непринуден коментар, нищо повече. Дори не си направи труда да си го преведе. Целта му бе да разпознае интонацията и тембъра на гласа. Да, това бе гласът, който го бе осъдил на смърт в Руб ел Хали.
	_Искаш ли да приемеш исляма и да станеш мюсюлманин?_
	Габриел се обърна към Ейдриън Картър. Той говореше напрегнато по телефона с някого от Агенцията за национална сигурност. Алон се изкуши да попита защо още чакат, но знаеше какво ще му отговорят. Чакаха компютрите да потвърдят онова, което той вече знаеше: че гласът от задната седалка е на Рашид ал Хусейни. Той гледаше как автомобилът лъкатуши по йеменския път и слушаше как двамата джихадисти — истинският и фалшивият — приключват разговора си. Картър тръшна със сила телефонната слушалка в изблик на нехарактерна за него ярост.
	— Съжалявам, че те извиках за нищо — каза той. — Може би другия път.
	— Друг път няма да има, Ейдриън.
	— Защо?
	— Защото всичко ще приключи сега.
	Картър се поколеба.
	— Ако дам нареждане безпилотният „Предътър“ да стреля — каза той, — четирима души ще загинат. Включително и Юсуф.
	— Всичките са терористи — каза Габриел. — А един от тях е Рашид ал Хусейни.
	— Убеден ли си? — за последен път запита Картър.
	— Издай нареждането, Ейдриън.
	Картър посегна към телефона, който го свързваше с оператора на безпилотния самолет, но Габриел го спря.
	— Какво има? — учуди се Картър.
	— Нищо — каза Габриел. — Просто изчакай минута.
	Той се вгледа в часовника. След трийсет секунди кимна:
	— Сега!
	Картър предаде заповедта и дайхацуто изчезна в ослепително бял взрив. Неколцина от екипа в _Рашидистан_ спонтанно заръкопляскаха, но Ейдриън седеше, закрил с ръце лицето си, без да казва нищо.
	— Правил съм това стотици пъти — най-сетне рече той, — но всеки път ми призлява.
	— Той заслужаваше да умре. Ако не за друго, заради Надия.
	— Тогава защо се чувствам така зле?
	— Защото в края на краищата това е мръсна работа. Дори и когато издаваш нареждане за убийство от другия край на планетата.
	— А защо ме накара да изчакам?
	— Виж колко часът е сега в Йемен.
	Беше точно 10,03 сутринта — същият час, в който самолетът на полет 93 на „Юнайтед Еърлайнс“ бе паднал край Шанксвил, Пенсилвания, вместо да порази предполагаемата си мишена — сградата на Капитолия. Картър не каза нищо повече. Дясната му ръка трепереше.

	* * *

	Оставаше един последен въпрос за разрешаване. В крайна сметка всичко бе сведено до обикновена сделка: пет милиона долара за едно име. То беше осигурено от Файсал Кахтани — стария източник на Шамрон от саудитските разузнавателни служби. Както можеше да се очаква, петте милиона бяха депозирани в цюрихския клон на Трансарабска банка.
	Те поставиха обекта под наблюдение и в продължение на няколко седмици дискутираха какво точно да предприемат. От своя престол в град Тиберия Шамрон нареди да бъде въздадено старозаветно правосъдие. Ала Узи Навот, чието влияние бе нараснало значително, успя да отмени заповедта му. Габриел насмалко не бе загинал в името на американската мания за _справедливост_ и сега Навот при никакви обстоятелства не бе склонен да погуби всичко заради някаква прибързана тайна операция в столицата на Съединените щати. Освен това, изтъкна той, самият факт, че разкриваха на американците името на един предател, щеше да добави нови активи в сметката на булевард „Цар Саул“.
	Узи изчака следващото си официално посещение във Вашингтон, преди да подшушне името на Ейдриън Картър. В замяна поиска само едно. Картър се съгласи с готовност. Това бе най-малкото, което можеха да сторят, каза той.
	Наблюдението на обекта се пое от Бюрото. Те започнаха да анализират всичките му телефонни разговори, разплащанията с кредитни карти и съдържанието на компютрите му. Не след дълго вече разполагаха с необходимата информация, за да преминат към следващия етап — действията. Изпратиха самолет до Корнуол. После оставиха тебеширен знак в основата на една дървена табела край булевард „Макартър“. И зачакаха.

	* * *

	Тебеширеният знак беше с формата на кръст. Това заинтригува Елис Койл, понеже виждаше такъв за първи път. Знакът означаваше, че връзката на Койл искаше да се срещнат лице в лице. Рискът беше голям — всяка лична среща между източник и надзорник криеше сериозни опасности, — но пък беше рядка възможност.
	Койл изтри знака с върха на обувката си и навлезе в парка с Люси. Все още не бе откачил повода от нашийника на кучето. Не смееше да я пусне. Една свадлива стара вдовица от Спринг Вали наскоро му бе вдигнала скандал, че не събирал изпражненията на Люси. Заплашваше го глоба, а можеше дори да го призоват за обяснение в полицията. Последното, от което се нуждаеше Елис в момента, бяха разправии с органите на реда. Не и при положение че му оставаха броени седмици до заслужената почивка. Той си даде дума да изостави своите размирни навици и тайничко се зае да планира кончината на омразния малък мопс на вдовицата.
	Вече минаваше девет часът, а полянката в края на алеята потъваше в сумрак. Койл хвърли поглед към масите за пикник и различи тъмния силует на мъж, който седеше сам. Той поведе Люси на кратък оглед за записващи устройства, а след това се запъти към масата с непознатия. Едва когато наближи на няколко крачки, осъзна, че това не е човекът от саудитското разузнаване, с когото поддържаше връзка. Този мъж имаше прошарена коса на слепоочията и зелени очи, които сякаш светеха в мрака. Те погледнаха кучето по начин, който предизвика у Койл тръпки.
	— Извинете — рече Елис. — Взех ви за друг.
	Той се обърна да си ходи, но чу зад себе си гласа на непознатия:
	— За кого по-точно?
	Койл отново се обърна. Човекът със зелените очи седеше на същото място.
	— Кой сте вие? — попита го Койл.
	— Аз съм този, когото ти продаде на саудитското разузнаване за трийсет сребърника, заедно с Надия ал Бакари. Ако зависеше от мен, бих те изпратил в ада заради постъпката ти. Но днес е твоята щастлива вечер, Елис.
	— Какво искате?
	— Исках да погледам лицето ти, докато ти поставят белезниците.
	Койл отстъпи ужасен назад и трескаво се заоглежда. Мъжът на масата само се усмихна леко.
	— Питах се дали ще посрещнеш съдбата си със същото достойнство, с каквото тя посрещна своята. Сега виждам отговора.
	Койл пусна каишката на Люси и хукна да бяга, но миг по-късно бе обграден от агенти на ФБР. Габриел остана в парка, докато отведоха Койл, а после се отправи по алеята към булевард „Макартър“. По обяд на следващия ден вече беше в Корнуол.


>>	71.
>>	Полуостров Лизард, Корнуол

	Той бе съвсем различен човек, когато се завърна от Америка, това бе очевидно за всички. Раните му бяха зараснали, а налегналата го в последно време покруса сякаш най-сетне бе отминала. След като го срещна една дъждовна сутрин пред старата каменна църква, Вера Хобс обяви, че е напълно реставриран и готов за поставяне в рамка. Но кой бе способен да извърши тази задача?
	— Нашият мистериозен приятел от залива не е от хората, дето ще се оставят на грижата на други — отбеляза Доти Кокс. — Сигурна съм, че сам себе си е поставил на триножника и се е реставрирал собственоръчно. Затова изглежда толкова добре.
	Есента отново бе към средата си, а дните представляваха няколко часа бледосива светлина, накъсваща сякаш безкрайните нощи. Обитателите на селото го виждаха сутрин, когато слизаше да пазарува, а после отново следобед, когато се разхождаше сам по скалистия хребет. Като че ли не работеше. От време на време го забелязваха в беседката със скицник в скута, но триножникът стърчеше празен в ателието му. Доти се опасяваше, че го е споходил пристъп на усещане за безсмислие, ала според Вера обяснението се криеше другаде.
	— Щастлив е за първи път в живота си — твърдеше тя. — Сега му трябва само разкошната му съпруга да народи няколко дечица.
	Странно, но сега съпругата му изглеждаше някак неспокойна. Към жителите на селцето тя се отнасяше все така вежливо, очевидно я притесняваше приближаващата зима. Готвеше сложни ястия, които изпълваха къщата с аромата на розмарин, чесън и домати. Понякога, когато прозорците бяха отворени, ако човек се поспреше наблизо, можеше да я чуе как пее на италиански със своя страстен глас. Песните й бяха винаги тъжни. Дънкан Рейнолдс предположи, че се чувства самотна, и предложи жените да я поканят на женско парти в „Годолфин Армс“. Те й предложиха. Тя им отказа. Разбира се, вежливо.
	Ако реставраторът си даваше сметка за състоянието на жена си, това не личеше по нищо. Опасявайки се, че двойката върви към семейна криза, Доти Кокс реши да поговори с него следващия път, когато дойдеше да пазарува сам в бакалията й. Цяла седмица измина, преди да й се удаде удобна възможност. Той влезе по обичайното време, към десет и половина. Взе пластмасова кошница от купа до вратата и се зае да я пълни с ентусиазма на прегладнял войник. Доти го наблюдаваше развълнувано иззад щанда си и репетираше наум речта си. Ала когато реставраторът започна да нарежда покупките си на тезгяха, тя не успя да каже нищичко, освен обичайното, „Добро утро“.
	Нещо в интонацията на Доти накара реставратора да я изгледа с подозрение. После сбърчи вежди и подаде смачкана банкнота от двайсет лири.
	— Почакайте! — каза внезапно той, виждайки последния брой на „Таймс“ на стойката за вестници. — Това също.
	Доти пъхна вестника в чантата и изпрати с поглед реставратора. След това се наведе през тезгяха, за да погледне вестника. На първа страница имаше материал за предстоящото рухване на сирийския режим, а непосредствено под него бе поместена статия за наскоро дарена от анонимен благодетел картина на Тициан на Националната галерия в Лондон. Никой в Гънуолоу не допускаше, че между двете събития може да има връзка. На никого нямаше и да му хрумне.

	* * *

	Националната галерия публикува двусмислено изявление относно дарението, ала из британското разузнаване се разпространи неофициална версия, която в общи линии гласеше следното. Легендарният израелски разузнавач Габриел Алон, със знанието и одобрението на МИ5, хитроумно успял да манипулира търг на аукционна къща „Кристис“ и да насочи няколко милиона лири към терористичната мрежа на Рашид ал Хусейни. След търга една наскоро открита творба на Тициан за кратко постъпила в колекцията на саудитската наследница Надия ал Бакари. След смъртта й картината била върната на предишния собственик — известния лондонски търговец на картини Джулиан Ишърууд. По разбираеми причини Ишърууд първоначално възнамерявал да задържи творбата, но променил решението си, след като Алон му предложил далеч по-изгодна алтернатива. Търговецът на картини се свързал със свой дългогодишен познат в Националната галерия — експерт по италианските стари майстори, който несъзнателно бил изиграл важна роля в измамата по-рано. Така Ишърууд спомогнал за реализирането на едно от най-важните дарения за британска държавна институция от много години.
	— Между другото, хлапе, все още не съм получил и пени от ЦРУ.
	— Нито пък аз, Джулиан.
	— Не ти ли плащат хонорар за всичките поръчки, които изпълняваш за тях?
	— Явно смятат, че върша работата си безвъзмездно за общественото благо.
	— Така излиза.
	Двамата крачеха по крайбрежната пътека. Ишърууд носеше спортен панталон от туид и обувки „Уелингтън“. Стъпваше неуверено. Габриел, както обикновено, се изкушаваше да го подкрепи.
	— Още колко възнамеряваш да ме караш да вървя?
	— Вървим едва от пет минути, Джулиан.
	— Което означава, че вече два пъти сме изминали разстоянието, което два пъти дневно извървявам от галерията до „Грийнс“.
	— Как е Оливър?
	— Както обикновено.
	— Държи ли се прилично?
	— Разбира се, че не — отвърна Ишърууд. — Но не е казал и дума за участието си в твоята малка лудория.
	— _Нашата_ малка лудория, Джулиан. Ти също участваше.
	— Но аз участвам от самото начало — каза Ишърууд. — А за Оливър това е нещо ново и вълнуващо. Той си има своите кусури, ала зад цялото му хленчене и фучене тупти сърцето на патриот. Ти не бери грижа за Оливър. Той няма да издаде твоите тайни.
	— Ако се изпусне, ще го посетят от МИ5.
	— Това бих платил да го видя. — Походката на Ишърууд ставаше още по-неуверена. — Дали наоколо няма да се намери някоя кръчма? Устата ми пресъхна.
	— По-късно. Имаш нужда от движение, Джулиан.
	— Какъв е смисълът?
	— Да се почувстваш по-добре.
	— И така се чувствам добре, хлапе.
	— Затова ли искаш аз да поема галерията?
	Ишърууд се спря и пъхна ръце в джобовете.
	— Не идната седмица — каза той след малко. — Не и идния месец. Не и идната година. Някой ден.
	— Продай я, Джулиан. Оттегли се. Порадвай се на живота.
	— На кого да я продам? На Оливър? На Роди? Или на някой руски олигарх, който не отбира нищичко от култура? — Той поклати глава. — Вложил съм твърде много в нея, за да я оставя в ръцете на непознат. Искам, както се казва, тя да остане в семейството. Но тъй като нямам такова, ти си най-близкият ми човек, на когото мога да я поверя.
	Габриел не отвърна нищо. Ишърууд неохотно тръгна отново.
	— Никога няма да забравя деня, когато Шамрон те доведе в моята галерия за първи път. Беше толкова мълчалив, че се чудех дали изобщо можеш да говориш. Слепоочията ти бяха посивели като моите. Шамрон тогава нарече това…
	— „Белезите на момче, извършило мъжки дела.“
	Ишърууд се усмихна тъжно.
	— Когато те видях с четка в ръката, направо проклинах Шамрон за това, което е сторил. Трябваше да те остави в „Бецалел“ да си довършиш образованието. Сега щеше да си сред най-големите художници от твоето поколение. Впрочем всички в Ню Йорк се опитват да разберат кой е нарисувал портрета на Надия ал Бакари. Как ми се иска да научат истината!
	Ишърууд отново се спря, за да погледа вълните, които се разбиваха в черните скали в северната част на залива.
	— Ела да работиш за мен — каза след малко той. — Ще те посветя в тайните на занаята, например как да изгубиш и ризата на гърба си в десет лесни стъпки. А когато реша, че е дошло времето да се посветя на градинарството, ще ти оставя предостатъчно ресурси, за да продължиш делото. Ето това искам, хлапе. А което е по-важното, това иска и жена ти.
	— Много щедро от твоя страна, Джулиан, но не мога да приема.
	— Защо?
	— Защото един ден някой стар неприятел ще дойде уж да види картина на Бордоне или Луини и ще получа няколко куршума в главата. Както и Киара.
	— Жена ти ще остане разочарована.
	— По-добре разочарована, отколкото мъртва.
	— Аз далеч не съм експерт по дълготрайните връзки — каза Ишърууд, — но имам усещането, че в скоро време жена ти ще се нуждае от промяна в обстановката.
	— Така е — каза Габриел с усмивка, — вече ми го намекна недвусмислено.
	— Тогава елате в Лондон, поне за през зимата. Така Киара ще се разсее, а аз ще спестя цяло състояние от куриерски услуги. Имам една картина на Пиеро ди Козимо, която отчаяно се нуждае от вниманието ти. Уверявам те, че няма да съжаляваш.
	— Всъщност вече ме чака една поръчка в Рим.
	— Така ли? — запита Ишърууд. — Държавна или частна?
	— Частна — отговори Габриел. — Собственикът живее в доста голям дом в края на Виа дела Кончилиационе. Предлага ми да почистя едно от любимите ми произведения.
	— Кое?
	Габриел отговори.
	— Опасявам се, че с това не мога да се конкурирам — каза с примирение Ишърууд. — Възнамерява ли да ти плати нещо?
	— Почти нищо — отвърна Габриел. — Но все пак ще съм удовлетворен. Най-малкото заради Киара.
	— Само гледай да не се замесваш в неприятности. Последния път, когато отиде там…
	Ишърууд не довърши. По изражението на Габриел бе разбрал, че не желае да се връща към миналото.
	Вятърът бе поразчистил облаците и сега слънцето бе увиснало над морето като бял диск. Двамата останаха на скалите, докато то залезе, а после се отправиха към къщата. На влизане чуха гласа на Киара, която пееше една от онези наивни италиански песнички, които си тананикаше винаги, когато бе щастлива.


>	Благодарности

	Този роман, както и предходните книги от поредицата с Габриел Алон, нямаше да бъде написан без помощта на Дейвид Бул, който наистина е един от най-добрите реставратори на произведения на изкуството в света. Всяка година Дейвид отделя много часове от ценното си време, за да ме запознае с технически подробности от неговия занаят и да прегледа ръкописа ми за неточности. Знанията му за историята на изкуството отстъпват единствено пред приятната му компания и приятелството ни с него е обогатило семейството ни по много начини.
	Задължен съм на невероятните консултанти по произведения на изкуството — Гейбриъл Катоун и Андрю Рут, че през ноември 2010-а ме заведоха на вечерен търг на предмети на изкуството от следвоенния и съвременния период в „Кристис“ в Ню Йорк и че споделиха с мен необходимите тактически ходове да купиш картина, която струва 10 милиона долара. Честно казано, светът на аукционите с високи залози ми се стори много по-интересен от света на шпионите и терористите. Това преживяване повлия до голяма степен сюжета на романа. Едва ли е нужно да казвам, че Гейбриъл Катоун и Андрю Рут нямат почти нищо общо с героя от книгата Никълъс Лавгроув, освен изискаността и забележителните познания за търговия с произведения на изкуството.
	Относно международната обстановка говорих с няколко израелски и американски висши служители и експерти в борбата с тероризма и им благодаря, без да споменавам имената им, както пожелаха. Роджър Креси — директор на антитерористичния отдел към Националния съвет по сигурността от 1999 до 2001 г. — беше безценен източник на информация относно политиката на САЩ за борба с тероризма и още по-добър приятел. Само да отбележа, че той няма никаква връзка с фирмата „Роджърс и Креси“ на Кенън Стрийт в Лондон.
	Консултирах се с моя скъп приятел — изтъкнатия анестезиолог д-р Андрю Пейт, относно заболяването артерио-венозна малформация. Също така изказвам специални благодарности на М., който повдигна завесата относно определени въпроси по събирането на информация. Не претендирам, че съм запознат с всички технологии, с които разполагат специалните служби на САЩ, Израел и Великобритания. Но съм се опитал да представя тези неща по най-добрия за сюжета начин, без да досаждам на читателите. Уверен съм, че истинските възможности на правителството на Америка далеч надхвърлят всичко, което съм описал на страниците на „Портретът на един шпионин“.
	Направих справки в стотици книги, статии във вестници и списания и уебсайтове, докато работех по ръкописа, но са твърде много, за да ги изброя тук. Но ще бъде голям пропуск, ако не спомена изключителната ерудиция и репортажи на Стив Кол, Робърт Лейси, Джеймс Бамфорд, Рон Съскайнд, Джейн Мейър, Джим Крейн, Дор Голд, Робърт Ф. Уърт, Скот Шейн, Соуад Мекхенет и Стивън Ф. Хейс.
	Тъй като съм живял в Арабския свят през 80-те години, отдавна съм запознат със задушаващата репресия, на която са подложени повечето жени в региона. Впечатляващата творба на Джан Гудуин — „Принц на честта“, се оказа безценен източник, също като „Царството отвътре“ от Кармен бин Ладен. Писателката, активистка и коментатор Иршад Манджи ме вдъхнови с разсъжденията си и силата на духа. Удивителният разказ на д-р Куанта А. Ахмед за времето, когато е работила като лекар в Саудитска Арабия, ми помогна да разбера по-добре предизвикателствата, пред които се изправя една жена в работата си в най-консервативното общество в света. Незабравимото заглавие на книгата й — „Земята на невидимите жени“, си намери път до мислите на моята героиня Надия ал Бакари, в чийто образ е въплътена и ясната визия на авторката за нещата. Ако такива жени ръководят политиката на Близкия и Средния изток, съм сигурен, че светът ще стане по-добър.
	Луис Тоскано — мой скъп приятел и дългогодишен редактор, направи безброй подобрения на ръкописа, както и редакторката Кати Кросби. Боб Барнет, Денийн Хоуел, Линда Рапапорт и Майкъл Гендлър бяха неизчерпаеми източници на мъдри съвети през тази много натоварена година. Същото важи за Джим Бел, Брус Коен, Хенри Уинклър, Рон Майър и Джеф Цукер. Моите помощници в проучванията — Дейвид Грегъри, Джефри Голдбърг, Стивън Вайсман, Мартин Индик, Франклин Фоър, Дейвид Брукс и Ерика Браун — ми помогнаха да остана фокусиран върху най-важното дори когато мислите ми се отклоняваха към недовършени ръкописи на бюрото ми. Несравнимият Бърт Бахарах ме вдъхнови с гения си и нестихващата си страст към работата. Джим Зорн ми даде приятелската си подкрепа и ми вдъхна вяра, когато силно се нуждаех от това.
	Сърдечни благодарности на забележителния екип на „Харпър Колинс“, особено на Джонатан Бърнам, Дженифър Барт, Брайън Мъри, Синди Ачар, Ана Мария Алеси, Тина Андреадис, Лея Карлсън-Станисик, Лесли Коен, Карън Дзиеконски, Арчи Фъргюсън, Марк Фъргюсън, Олга Гарднър Галвин, Брайън Грогън, Дъг Джоунс, Дейвид Коръл, Анджи Лий, Майкъл Морисън, Никол Риърдън, Чарли Редмейн, Джейсън Сак, Кати Шнайдер, Брендън Сигъл, Вирджиния Станли, Лея Василевски и Джош Маруел, който само с един въпрос оказа огромно влияние на сюжета на „Портретът на един шпионин“.
	Искам да изразя най-дълбока благодарност и любов на децата ми — Лили и Николас. Те не само ми помагаха в проучването и сглобяването на ръкописа, но и ме дариха с безусловна любов и подкрепа, докато бързах да спазя крайния срок. Накрая искам да благодаря на моята съпруга — невероятната журналистка от новините на Ен Би Си Джейми Гангъл. Освен че ръководи бизнеса ми, грижи се за домакинството и отглежда две забележителни деца, тя успява да намери време да редактира умело черновите ми. Без нейното търпение, внимание към детайла и сдържаност, „Портретът на един шпионин“ нямаше да е завършен. Дългът ми към нея е неизмерим, както и любовта ми.

>	Бележка на автора

	„Портретът на един шпионин“ е художествено произведение. Имената, героите, местата и събитията, описани в този роман, са плод на авторовото въображение или са използвани с художествена цел. Всяка прилика с реални личности, били те живи или мъртви, с търговски дейности, фирми, събития или места, е напълно случайна.
	Картината „Мадоната с младенеца и Мария Магдалина“, спомената в романа, не съществува в действителност. Ако съществуваше, щеше да прилича поразително на платно на Тициано Вечелио, известен още като Тициан, което е изложено в Държавния музей „Ермитаж“ в Санкт Петербург, Русия. Артикул 12 — „Охра, червено и червено“, маслено платно на Марк Ротко, също не съществува в действителност, но през май 2007 г. подобна картина — „Бял център“ („Жълто, розово и лилаво върху розово“), бе продадена на търг в Ню Йорк за 72,84 милиона щатски долара, което е рекордна сума за творба на този автор. Според публикуваните данни, купувач е владетелят на Катар.
	Търговците на произведения на изкуството, аукционерите и консултантите, които са споменати в романа, са също плод на авторовото въображение и не са замислени като художествени образи на реално съществуващи хора. На улица „Мейсънс Ярд“ 7–8 в Лондон наистина има една очарователна галерия, но единствените прилики между собственика й — неподражаемия Патрик Матиесен, и Джулиан Ишърууд са топлото отношение и тънкото чувство за хумор. Техниките за реставрация и преоблицоване на картини са описани точно, включително и времето, което е необходимо на опитен реставратор да възвърне добрия вид на платното. Най-смирено се извинявам на ръководството на аукционна къща „Кристис“ в Лондон, че свързах името им с финансирането на терористични мрежи, но се опасявам, че оперативната безопасност изисква да запазим аферата в тайна.
	Запознатите с глобалната война с тероризма несъмнено ще забележат, че за създаването на образа на Рашид ал Хусейни съм заимствал много факти от живота на родения в Америка имам Ануар ал Аулаки: йеменския му произход, подозрителната връзка, която има с двама от терористите от 11 септември в Сан Диего и Северна Вирджиния, и очевидната метаморфоза от умерен ислямист в радикалист и терорист. Образът на Малик ал Зубаир е вдъхновен от други реално съществуващи познати на мнозина терористи, а именно от Яхия Аяш, организатора на бомбени атентати за „Хамас“, известен с прозвището Инженера, и Абу Мусаб ал Заркауи — йордански терорист, който ръководеше Ал Кайда в Ирак. Аяш бе ликвидиран през януари 1997 г. от малка бомба, заложена в мобилен телефон. Заркауи, който носи отговорността за смъртта на стотици невинни иракчани през най-кръвопролитния период на бунтовете в Ирак, бе убит при американска въздушна атака на скривалище в Северен Багдад през юни 2006-а.
	Разделителната линия между Обединените арабски емирства и Саудитска Арабия, описана в книгата, не съществува. Истинската граница се намира много километри на север и през последните месеци бе допълнително подсилена заради промените в митническите процедури на Саудитска Арабия. Забележителният възход и падение на Дубай са изобразени достоверно, като не е спестена истината за лошото отношение към множеството работници от други страни. За съжаление, Дубай не е единственото емирство в Залива, където правата на работниците от чужд произход са системно нарушавани и те са третирани като роби. През май 2011 г. над сто изтъкнати творци заплашиха да бойкотират изграждането на музея „Гугенхайм“ в съседното емирство Абу Даби заради условията на строителната площадка. „Тези, които работят с тухли и хоросан — каза в заявлението си за медиите известният художник от ливански произход Уалид Раад, — заслужават уважение също като тези, които работят с камери и четки.“
	Финансовото разузнаване играе важна роля в борбата с тероризма от много години насам. Агенцията за тероризъм и финансово разузнаване към Министерство на финансите събира и анализира данни за трансакции, с подобна дейност се занимава и специален отдел за борба с финансирането на тероризма във ФБР. Освен това ЦРУ и редица частни компании, свързани с огромната мрежа за сигурност на САЩ, постоянно проследяват паричния поток, преминаващ през глобалните джихадски движения.
	За жалост, десетилетие след атаките на 11 септември голяма част от финансирането все още идва от гражданите на Саудитска Арабия и в по-малка степен от сунитските емирства в Персийския залив. В секретна кабелограма, станала публично достояние през декември 2010 г., държавният секретар Хилари Клинтън пише:
C>
	„Постоянно се опитваме да убедим властите в Саудитска Арабия да направят свой стратегически приоритет проблема с финансирането на тероризма“.
C$
	В заключение Клинтън заявява, че „донорите в Саудитска Арабия представляват основен източник на финансиране за сунитски терористични групи по цял свят“.
	Човек би си помислил, че Саудитска Арабия — родината на Осама бин Ладен и петнайсет от деветнайсетте атентатори от 11 септември — ще положи повече усилия да прекрати събирането на средства в подкрепа на тероризма на своя почва. Но друга дипломатическа кабелограма разкрива, че фамилията Сауд не може или не иска да спре паричния поток към Ал Кайда и разклоненията й. Военните групировки оперират с благотворителни средства безнаказано или просто просят открито пари по време на ежегодния хадж — поклонничеството в Мека. Принц Мохамед бин Найеф — основна фигура в борбата с тероризма в Саудитска Арабия, казва на високопоставен американски политик, че правят всичко възможно да попречат на субсидирането на екстремисти и убийци. Той добавя, че ако някой иска да даде пари на терористите, властите не могат да направят нищо.
	Това повдига следния въпрос. Дали фамилията Сауд, чиято власт се дължи на споразумение с Мохамед Абдул Уахаб преди два века, наистина иска да скъса връзките си със сунитско екстремистко движение, чието създаване и развитие е подкрепяла? Напрегната среща през 2007 г. може да ни даде важен отговор. Според изтекла информация от кабелограми на управляващите, Франсис Фрагос Таунсенд, съветник по борбата с тероризма на президента Джордж Буш, моли саудитската страна да обясни защо посланикът на кралството във Филипините контактува със заподозрени във финансиране на терористични групировки. Външният министър на Саудитска Арабия — принц Сауд ал Файсал, отхвърля притесненията като неоснователни, като заявява, че посланикът има вина „по-скоро за лошата си преценка, отколкото за преднамерена подкрепа на тероризма“. Той продължава с критика към Американската банка, че е повдигнала „неуместни и агресивни въпроси“ за сметките на посолството на Саудитска Арабия във Вашингтон.
	Докато глобалната терористична заплаха нараства от сутринта на 11 септември 2001 г., едно нещо остава непроменено: Ал Кайда и разклоненията и подражателите й активно работят по планове за масови убийства в Западна Европа и Съединените щати. Баронеса Елиза Манингъм-Булър, бивш директор на МИ5, предсказа през 2006 г., че борбата с ислямския тероризъм ще продължи „цяло едно поколение“, докато други висши служители по сигурността предупредиха за „безкрайна война“, която ще принуди Запада да поддържа агресивни антитерористични програми десетилетия наред, ако не и по-дълго. Продължителността на глобалната борба с тероризма може да бъде предвидена — отчасти заради събитията, разтърсващи Арабския свят сега, докато пиша книгата. Много зависи от това кой ще спечели. Ако страната, подкрепяща умереното и модерното, надделее, вероятно опасността постепенно ще намалява. Но ако радикалните мюсюлмански духовници и техните привърженици успеят да завземат властта в държави като Египет, Йордания и Сирия, може един ден да погледнем назад с умиление към размирните години в началото на XXI в. и те да ни се сторят като златен период в отношенията между ислямския свят и Запада.
