	— Интервю ли? Съгласен съм, въпреки че вестникът ви не съответствува на моята особа. Навярно се интересувате за… Аз въобще съм лъв! Но не си спомням кой поред: Лъв X, Лъв XII… По-добре е да се справите с историята — тя се занимава изключително с нас!
	— А какво общо имате с Лъва на Андрея Николов?
	— Позирах на този скулптор… Но като си спомням за дядо Лъв II и Микеланджело, за Карл V и Тициан… Какво собствено стана с моето изображение?
	— Оковано е в дъски.
	— Да, да, да! Така и предполагах… Това е публиката — същата, която идва да ме разглежда, да цъка с език и да плюе семки…
	— Вие сте гордостта на България — победоносните и освободителни войни се дължат на вашата храброст!…
	— Е, да, да, да-а-а-а… А да имате случайно един аспирин?… Снощи маймуната дълго ми разправя събитията в Африка, та съм простинал… Родина е все пак — интересува ме… А пропо`, не е ли по-добре да взема д-р Русевите хапчета?
	— Какво отношение имате към другите животни?
	— Има две категории животни: едни, които ям и са полезни, други — които не ям. Но изобщо всички са бездарници!
	— Но интересува ме вашето мнение за…
	— Господине, докато не се уреди правилно пенсионният ми фонд, нямам никакво мнение. От мен са спечелени милиони: Езоп, Каралийчев, детския Балабанов, знамена, значки, клубове, мачове, фирми, фирми, фирми… Моля ви се, напуснете веднага клетката. Време е за обед — ще дойде пазачът, та ще загазим и двама…
@@	„Стършел“ — 20 декември 1940
