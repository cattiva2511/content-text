	Много ми се иска да проявя скромността, която очаквате, но се боя, че ще ми повярвате. Късно е!
	Ако бяхте убедени, че съм скромен, нямаше да ме поставяте в това неудобно положение — да бъда чествуван и награждаван.
	Във всеки случай мога да ви уверя, че това не е моя потреба, а ваша и аз не зная какво удоволствие намирате в това.
	Според необясненото понятие карикатурист, аз изглежда — съм обявен за такъв. Впрочем по недоволството на някои среди и лица — министри, цар и прочие — аз се досещах, че върша нещо, което не е в ред. Особено ярко се изразяваше това недоволство и недоумение у жена ми. Вие знаете какво значи това!
	… А много исках да съм нормален човек като вас и често съм постигал тази илюзия, но не съм оставян на мира, дори и сега!
@@	1957
