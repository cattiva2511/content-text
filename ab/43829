	Всички усилия и жертви, положени за запазване на мира, съставляват сами по себе си победа.
	В мира се включват животът и целият разум на човека. Затова дълбоко вярвам в мира — всичките ми надежди и упования са в него.
	Войната е зла и безнравствена — щом не брани мира, културата и свободата. А народите разбраха що е мир и що е война след кървавата авантюра на Хитлер.
	Българският народ е миролюбив и любознателен. След многовековното турско робство и балканските неуредици той има нужда от мирни дни, за да укрепи своето славянско съзнание, своята нова социалистическа култура и своя трудов живот. Българският народ не е нито „млад“, нито „стар“, а народ като другите, който е преживял и проумял своята историческа участ.
	В неговата литература и песен са отразени и миролюбието му, и героизмът, и нравствената му чистота. Добре ще е клеветата да отстъпи пред тая истина.
	Начините на живот са различни за различните народи в света, но народите търсят начин на живот, а не на смърт.
@@	16 ноември 1950
