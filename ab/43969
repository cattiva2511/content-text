>	1

	— Какво правиш тук още! — Гласът й не беше зъл, но не беше и мил; Силви беше разгневена.
	— А къде да отида? — попита Ирена.
	— У дома си!
	— Искаш да кажеш, че тук вече не съм у дома си?
	Разбира се, че не искаше да я гони от Франция, нито пък да си помисли, че е нежелана чужденка.
	— Знаеш какво имам предвид!
	— Да, знам, но забрави ли, че тук са работата ми, апартаментът ми, децата ми?
	— Слушай, познавам Густаф. Той ще направи всичко, за да можеш да се върнеш в страната си. А колкото до дъщерите ти, не ми ги разправяй! Те вече си имат свой собствен живот! За бога, Ирена, това, което става у вас, е толкова възхитително. В подобна ситуация нещата винаги се нареждат.
	— Ама Силви! Не става дума само за практичните неща — работата, апартамента. Живея тук от двайсет години. Животът ми е тук.
	— У вас става революция! — Каза го с тон, който не търпи възражение. После млъкна. С това мълчание искаше да подскаже на Ирена, че не бива да дезертира тогава, когато се случват велики неща.
	— Но ако се върна в страната си, повече няма да се видим — каза Ирена, за да накара приятелката си да се почувства неудобно.
	Тази сантиментална демагогия попадна право в целта. Гласът на Силви стана сърдечен: „Скъпа, ще дойда да те видя! Обещавам, обещавам!“ Седяха една срещу друга над две отдавна празни чаши кафе. Ирена видя сълзи на вълнение в очите на Силви, която се наведе към нея и й стисна ръката: „Това ще е твоето голямо завръщане. — И още веднъж: — Твоето голямо завръщане“.
	Повторени, думите придобиха такава сила, че Ирена ги видя изписани дълбоко в себе си с главни букви: Голямото Завръщане. Не се възпротиви: беше омаяна от образите, които внезапно изникнаха от отдавна прочетени книги, от филми, от собствената й памет, а може би и от тази на предните й: блудният син, който отново се среща със старата си майка; мъжът, който се завръща при любимата си, от която навремето жестоката съдба го е откъснала; родната къща, която всеки носи у себе си; отново намерената пътека, където са запечатани изгубените стъпки на детството; Одисей, който след години на странстване отново съзира своя остров; завръщането, завръщането, голямата магия на завръщането.


>	2

	На гръцки завръщане е _nostos_. _Algos_ означава страдание. Следователно носталгията е страдание, предизвикано от неутоления копнеж да се завърнеш. За това фундаментално понятие повечето европейци могат да използват дума с гръцки произход _(nostalgie, nostalgia)_, както и други думи, чийто корен е в националния език: испанците казват _añoranza_, португалците казват _saudade_. Във всеки език тези думи имат различен семантичен оттенък. Често пъти те означават единствено тъга, предизвикана от невъзможността да се завърнеш в страната. Болка по страната. Болка по дома. На английски _homesickness_. Или на немски _Heimweh_. На холандски _heimwee_. Но това е пространствено ограничаване на едно толкова значимо понятие. Един от най-древните европейски езици, исландският, разграничава два термина: _söknudur_ — носталгия в общия й смисъл, и _heimfra_ — болка по страната. Чехите, освен заимстваната от гръцки дума _носталгия_, имат за това понятие свое собствено съществително, _stesk_, и свой собствен глагол; най-вълнуващият любовен израз на чешки е: _styska se mi ро tobe_ — изпитвам носталгия по теб, не мога да понеса болката от отсъствието ти. На испански _añoranza_ произлиза от глагола _añorar_ (изпитвам носталгия), който пък произлиза от каталунския _enyorar_, производен на латинската дума _ignorare_ (не знам). В тази етимологична светлина носталгията се явява като страдание поради незнанието. Ти си далеч и аз не знам какво става с теб. Моята страна е далеч и аз не знам какво става там. Някои езици срещат известни затруднения с носталгията: французите могат да я изразят единствено чрез съществителното от гръцки произход, но нямат глагол; могат да кажат: _мъчно ми е за теб_, но изразът _мъчно ми е_ е слаб, бездушен, във всеки случай прекалено лек за толкова сериозно чувство. Немците рядко използват думата носталгия в гръцката й форма и предпочитат да казват _Sehnsucht_ — копнеж по отсъстващото; но думата _Sehnsucht_ може да е насочена както към това, което е било, така и към онова, което никога не е било (едно ново приключение), и следователно не съдържа обезателно идеята за _nostos_; за да се включи в _Sehnsucht_ натрапчивият копнеж по завръщането, трябва да се прибави допълнение: _Sehnsucht nach der Vergangenheit, nach der verlorenen Kindheit, nach der ersten Liebe_ (копнеж по миналото, по изгубеното детство, по първата любов).
	Тъкмо в зората на античната гръцка култура се ражда _Одисея_ — епопеята, която е основоположница на носталгията. Нека подчертаем: Одисей, най-големият авантюрист на всички времена, е същевременно и най-големият носталгик. Той отишъл (без особено удоволствие) да воюва в Троя, където останал десет години. След това побързал да се върне в родната си Итака, но козните на боговете удължили плаването му най-напред с три години, преизпълнени с най-чудати събития, после с още седем, които прекарал като заложник и любовник при богинята Калипсо, която, тъй като била влюбена в него, не го пускала да си тръгне от острова.
	В петата песен на _Одисея_ Одисей й казва: „Зная самият прекрасно разумната Пенелопа колко пред образа твой е нищожна със земната хубост… Все пак желая безспирно и цял ден копнея в дома си аз да се върна отново, деня си възвратен да видя“. И Омир продължава: „А денят си отиде и мракът се спусна. Двама тогаз в пещерата намериха кътче потайно, цялата нощ неразлъчни изпитваха сладост любовна“.*
	[* Омир, Одисея, прев. Г. Батаклиев, изд. „Народна култура“, София, 1971, с. 106]
	Нищо общо с живота на бедната емигрантка, каквато дълго време бе Ирена. Одисей живял при Калипсо истински _dolce vita_, живот охолен, живот, пълен с наслади. Въпреки това между сладкия живот в чужбина и изпълненото с опасности завръщане у дома той избрал завръщането. Пред страстното изследване на непознатото (приключението) предпочел апотеоза на познатото (завръщането). Пред безкрая (тъй като приключението няма изгледи някога да свърши) предпочел края (тъй като завръщането е примиряване с крайността на живота).
	Без да го будят, феакийските мореплаватели оставили Одисей, завит в платно, на брега на Итака под едно маслиново дърво и отпътували. Такъв бил краят на странстването. Той спял изтощен. Когато се събудил, не знаел къде е. После Атина свалила булото от очите му и настъпило опиянението; опиянението от Голямото Завръщане; екстазът от познатото; музиката, от която въздухът между земята и небето затрептял: видял залива, който знаел още от детството си, планината, която се извисявала над него, и погалил старото маслиново дърво, за да се увери, че си е останало такова, каквото било преди двайсет години.
	През 1950 година, когато Арнолд Шьонберг вече от седемнайсет години живеел в Съединените щати, един журналист му задал няколко коварно наивни въпроса: вярно ли е, че емиграцията погубва творческата сила на артистите, че вдъхновението им пресъхва, щом корените на родната страна престанат да го подхранват?
	Само си представете! Пет години след Холокоста! А един американски журналист не прощава на Шьонберг липсата му на привързаност към онова късче земя, където пред очите му се е разразил ужасът на ужасите! Но какво да се прави? Омир увенчал носталгията с лавров венец и така установил една морална йерархия на чувствата. На нейния връх е Пенелопа, много високо над Калипсо.
	Калипсо, ах, Калипсо! Често си мисля за нея. Тя обичала Одисей. Живели заедно цели седем години. Не се знае колко време Одисей е споделял леглото на Пенелопа, но със сигурност не тъй дълго. Въпреки това възхваляват болката на Пенелопа, а се надсмиват над сълзите на Калипсо.


>	3

	Като удари с брадва, големите дати бележат европейския двайсети век с дълбоки нарези. Първата война през 1914-а, втората, после третата, най-дългата, наречена „студена“, която завършва през 1989-а с изчезването на комунизма. Освен тези големи дати, които засягат цяла Европа, дати с второстепенно значение определят съдбите на отделните нации: 1936 — годината на Гражданската война в Испания; 1956 — годината на руското нахлуване в Унгария; 1948 — годината, когато югославяните се разбунтуваха срещу Сталин, и 1991 — годината, когато започнаха масово да се избиват помежду си. Скандинавците, холандците, англичаните имат привилегията, че не са преживели нито една важна дата след 1945-а, което им даде възможност да изживеят един прелестно нищожен половин век.
	Историята на чехите през този век е увенчана със забележителна математическа красота, дължаща се на тройното повторение на числото двайсет. През 1918 година, след множество векове, те извоюваха своя независима държава, но през 1938 година я загубиха.
	През 1948 година внесената от Москва комунистическа революция ознаменува чрез Терор второто двайсетилетие, което приключи през 1968 година, когато руснаците, вбесени от дръзката й еманципация, нахлуха в страната с половин милион войници.
	Окупационната власт се настани с цялата си тежест през есента на 1969 година и най-неочаквано си тръгна през есента на 1989 година — кротко, учтиво, както тогава сториха всички комунистически режими в Европа: третото двайсетилетие.
	Единствено през нашия век историческите дати с такова настървение обсебиха живота на всеки. Не е възможно да разберем съществуването на Ирена във Франция, без най-напред да анализираме датите. През петдесетте и шейсетте години един емигрант от комунистическите страни не бе особено обичан там; тогава французите смятаха за единствено истинско зло фашизма: Хитлер, Мусолини, Испания на Франко, диктатурите в Латинска Америка. Едва в края на шейсетте и през седемдесетте години те постепенно се решиха да възприемат и комунизма като зло, макар и зло от по-ниска степен, така да се каже, зло номер две. Именно по това време, през 1969 година, Ирена и мъжът и емигрираха във Франция. Те бързо схванаха, че в сравнение със зло номер едно катастрофата, сполетяла страната им, далеч не е тъй кървава, че да впечатли новите им приятели. За да ги разберат, свикнаха да казват приблизително следното:
	„Колкото и да е ужасна, една фашистка диктатура ще изчезне заедно със своя диктатор, така че хората могат да запазят надежда. Напротив, за една Полша, за една Унгария (да не говорим за Естония!) комунизмът, подкрепян от огромната руска цивилизация, е тунел без край. Диктаторите са тленни, Русия е вечна. Именно в тази пълна липса на надежда се състои нещастието на страните, от които идваме.“
	Така те вярно изразяваха мисълта си и за да я подкрепи, Ирена цитираше едно четиристишие от Ян Скацел, чешки поет от онова време: той говори за тъгата, която го заобикаля; иска му се да нарами тази тъга, да я отнесе нейде далеч, да си направи къща от нея, иска му се да се затвори там за триста години и цели триста години да не отваря вратата, никому да не отваря вратата!
	Триста години? Скацел написа тези стихове през седемдесетте години, а умря през 1989 година, през есента, няколко дни преди тристате години тъга, които бе видял пред себе си, да изчезнат за няколко дни: хората изпълниха улиците на Прага и връзките с ключове във вдигнатите им ръце възвестиха със звън настъпването на новите времена.
	Сбърка ли Скацел, говорейки за триста години? Разбира се, че да. Всички предвиждания бъркат, това е едно от малкото сигурни неща, в които човек може да е сигурен. Но макар и да бъркат, те казват истината за онези, които ги изричат, не за бъдещето им, а за настоящето им. По време на това, което наричам първото им двайсетилетие (между 1918 година и 1938 година), чехите мислели, че републиката им има пред себе си безкрайност. Бъркали, но именно защото бъркали, преживели тези години в радост, от която изкуствата им процъфтели както никога дотогава.
	След руското нашествие, без да имат ни най-малка представа за близкия край на комунизма, отново си въобразили, че живеят в безкрайност, и не страданието на реалния им живот, а празнотата на бъдещето изсмукала силите им, задушила смелостта им и направила това трето двайсетилетие толкова страхливо, толкова жалко.
	Убеден, че с дванайсет нотната си естетика е открил далечни перспективи пред историята на музиката, Арнолд Шьонберг заявил през 1921 година, че благодарение на него господството (не казал „слава“, казал „Vorherrschaft“, „господство“) на немската музика (той, виенчанинът, не казал „австрийска“ музика, казал „немска“) ще бъде гарантирано за следващите сто години (цитирам го точно, говорел за „сто години“). Дванайсет години след това пророчество, през 1933 година, в качеството си на евреин той бил прогонен от Германия (същата онази, на която искал да осигури господство), а заедно с него и цялата музика, основана на дванайсет нотната му естетика (заклеймена като неразбираема, елитистка, космополитна и враждебна на немския дух).
	Прогнозата на Шьонберг, колкото и да е погрешна, все пак си остава необходима за онзи, който желае да вникне в смисъла на неговото творчество, което смятало себе си не за деструктивно, херметично, космополитно, индивидуалистично, труднодостъпно, абстрактно, а за дълбоко вкоренено в „немската земя“ (да, той говорел за „немска земя“); Шьонберг смятал, че е на път да напише не възхитителен епилог на историята на голямата европейска музика (именно така съм склонен да разбирам творчеството му), а пролог към славно бъдеще, простиращо се до безкрая.


>	4

	Още от първите седмици на емиграцията Ирена сънуваше странни сънища: намира се в самолет, който сменя посоката и се приземява на непознато летище; въоръжени хора в униформи я чакат долу пред стълбичката; със студена пот на челото тя разпознава чешката полиция. Друг път се разхожда в малък френски град, когато вижда странна група жени, които, всяка с халба бира в ръка, тичат към нея, заговарят я на чешки, смеят се с коварна сърдечност, а Ирена с ужас си дава сметка, че е в Прага, извиква, събужда се.
	Мартин, мъжът й, сънуваше същите сънища. Всяка сутрин си разправяха ужаса от завръщането им в родната страна. После, от един разговор с полска приятелка, също емигрантка, Ирена разбра, че всички емигранти сънуват тези сънища, всички, без изключение; отначало се развълнува от това нощно братство на хора, които не се познаваха, сетне малко се раздразни: как така толкова интимният опит на съня може да бъде преживяван колективно? Какво тогава е уникалната й душа? Но какъв е смисълът на въпроси без отговори? Едно бе сигурно: в една и съща нощ милиони емигранти сънуваха един и същ сън в безброй варианти. Емигрантският сън — един от най-странните феномени от втората половина на двайсети век.
	Тези сънища кошмари й се струваха още по-тайнствени, тъй като страдаше от неудържима носталгия и по същото време преживяваше нещо друго, съвсем противоположно: през деня й се явяваха пейзажи от страната й. Не, това не бе мечтание, продължително и съзнателно, преднамерено, а нещо напълно различно: видения на пейзажи лумваха в главата й ненадейно, внезапно, бързо и моментално угасваха. Докато си говореше с шефа си, изведнъж, като мълния, виждаше път през полята. Докато я блъскаха във вагона на метрото, изневиделица, за част от секундата пред нея изникна малка алея в залесен квартал на Прага. Тези мимолетни образи я навестяваха през целия ден, за да запълнят временно липсата на изгубената й Бохемия.
	Същият този кинематограф на несъзнаваното, който през деня й изпращаше късчета от родния пейзаж като образи на щастието, през нощта й устройваше ужасяващи завръщания в същата тази страна. Денят бе озаряван от красотата на напуснатата страна, нощта — от ужаса на завръщането в нея. Денят й показваше рая, който бе изгубила, нощта — ужаса, от който бе избягала.


>	5

	Верни на традицията на Френската революция, комунистическите държави анатемосаха емиграцията, смятана за най-отвратителното от предателствата. Всички, които бяха останали в чужбина, бяха осъдени задочно в страната им, а съотечествениците им не се осмеляваха да поддържат отношения с тях. Въпреки това с течение на времето строгостта на анатемата отслабваше и няколко години преди 1989-а майката на Ирена, съвсем наскоро овдовяла безобидна пенсионерка, получи виза, за да прекара една седмица в Италия с държавна туристическа агенция; на следващата година тя реши да остане пет дни в Париж и тайно да се срещне с дъщеря си. Развълнувана, изпълнена със състрадание към остарялата си майка, както си я представяше, Ирена запази стая в хотел и пожертва част от отпуската си, за да може да прекара цялото време с нея.
	„Не изглеждаш толкова зле“, каза майка й, когато се видяха. После, смеейки се, добави: „Аз също впрочем. Когато полицаят на границата погледна паспорта ми, ми каза: паспортът е фалшив, госпожо, това не е рождената ви дата!“. Изведнъж Ирена видя майка си такава, каквато я знаеше открай време, и изпита чувството, че нищо не се бе променило след тези близо двайсет години. Състраданието към остарялата майка се изпари. Дъщерята и майката се изправиха една срещу друга като две същества извън времето, като две извънвремеви същности.
	Но нима не е много лошо една дъщеря да не се радва на присъствието на майка си, която след седемнайсет години е дошла да я види? Ирена напрегна целия си разум, цялото си морално чувство, за да се държи като предана дъщеря. Заведе я на вечеря в панорамния ресторант на Айфеловата кула; качиха се на туристическо корабче, за да й покаже Париж от Сена; и тъй като майка й искаше да посети изложби, отиде с нея в музея „Пикасо“. Във втората зала майката се забави. „Имам една приятелка, която е художничка. Подари ми две картини. Не можеш да си представиш колко са хубави!“ В третата зала пожела да види импресионистите. „В «Жьо дьо Пом» има постоянна изложба.“ — „Вече я няма, каза Ирена, импресионистите вече не са в «Жьо дьо Пом».“ — „Ами, ами, каза майката. В «Жьо дьо Пом» са. Сигурна съм и няма да си тръгна от Париж, без да видя Ван Гог!“ Вместо на Ван Гог Ирена я заведе в музея на Роден. Пред една от статуите майката замечтано въздъхна: „Във Флоренция видях Давид на Микеланджело! Онемях!“ — „Слушай, кипна Ирена, ти си с мен в Париж. Показвам ти Роден. Роден! Чуваш ли, Роден! Никога не си го виждала, защо тогава стоиш пред Роден, а мислиш за Микеланджело?“
	Въпросът бе справедлив: защо, когато отново се среща с дъщеря си след години, майката не се интересува от онова, което тя й показва и казва? Защо Микеланджело, когото е видяла с група чешки туристи, я запленява повече от Роден? И защо през тези пет дни не й зададе нито един въпрос? Нито един въпрос за живота й, но и нито един въпрос за Франция, за кухнята й, литературата й, сирената й, вината й, политиката й, театрите й, филмите й, автомобилите й, пианистите й, виолончелистите й, футболистите й.
	Вместо това не спира да говори какво става в Прага, за природения брат на Ирена (от наскоро починалия втори съпруг), за хора, които Ирена помни, и за други, чиито имена никога не е чувала. На два или три пъти тя се опита да вмъкне някаква реплика за живота си във Франция, но думите й не преминаха през непроницаемата бариера на приказките на майката.
	Така е още от детството й: за сина си майката се грижеше нежно като за момиченце, докато към дъщеря си бе по спартански сурова. Значи ли това, че не я обичаше? Може би заради бащата на Ирена, първия й съпруг, когото бе презирала? Но нека се пазим от евтина психология. Поведението й бе най-добронамерено: преливаща от сила и здраве, тя се тревожеше от липсата на жизненост у дъщеря си; с грубите си обноски искаше да я освободи от нейната свръхчувствителност, почти като баща спортист, който хвърля боязливото си дете в басейна, убеден, че е открил най-добрия начин да го научи да плува.
	Все пак тя добре знаеше, че самото й присъствие смазва дъщеря й, и не бих отрекъл, че изпитваше скрито удоволствие от собственото си физическо превъзходство. И какво от това? Какво трябваше да направи? Да се изпари в името на майчината любов? Възрастта й неумолимо напредваше, но съзнанието за собствената й сила, такава каквато се отразяваше в реакцията на Ирена, я подмладяваше. Виждайки я до себе си смутена и принизена, тя удължаваше колкото може повече миговете на своето надмощие. С нотка на садизъм се преструваше, че в уязвимостта на Ирена вижда безразличие, леност, вялост, и я кореше.
	Открай време в нейно присъствие Ирена се чувстваше не толкова хубава, не толкова умна. Колко пъти бе тичала към огледалото, за да се увери, че не е грозна, че не изглежда като глупачка… Ах, всичко това бе тъй далечно, почти забравено. Но през петте дни, които майката прекара в Париж, това усещане за малоценност, за слабост, за зависимост отново се стовари върху нея.


>	6

	Вечерта преди заминаването Ирена й представи Густаф, своя шведски приятел. Вечеряха заедно в един ресторант и майката, която не знаеше и дума френски, храбро си послужи с английския. Това зарадва Густаф: с любовницата си говореше само на френски и се чувстваше уморен от този език, който смяташе за претенциозен и непрактичен. Тази вечер Ирена не бе особено словоохотлива: с изненада наблюдаваше майка си, която проявяваше неподозирана способност да се интересува от другите; със своите трийсет зле произнасяни английски думи тя обсипа Густаф с въпроси за живота му, за фирмата му, за мненията му и го впечатли.
	На другия ден майката си замина. След като се върна от летището в апартамента си на последния етаж, Ирена отиде до прозореца, за да се наслади отново на спокойствието и свободата на своята самота. Дълго гледа покривите, разнообразието от комини с най-причудливи форми, парижката флора, която за нея отдавна бе заменила зеленината на чешките градини, и осъзна колко щастлива бе в този град. Винаги бе смятала за очевидно, че емиграцията й е нещастие. Но, пита се в този момент, не е ли тя по-скоро илюзия за нещастие, илюзия, внушена от начина, по който всички възприемат емигранта? Не четеше ли живота си по инструкции, които други бяха пъхнали в ръцете й? И си каза, че емиграцията й, макар и наложена отвън, пряко волята й, може би, без да го съзнава, бе най-доброто решение за живота й. Неумолимите сили на Историята, които бяха посегнали на свободата й, я бяха направили свободна.
	Затова бе малко смутена, когато след няколко седмици Густаф гордо й съобщи добрата новина: бе предложил на фирмата си да открие агенция в Прага. Комунистическата страна не беше особено привлекателна за търговия, агенцията щеше да бъде скромна, но той щеше да има възможност от време на време да пребивава там.
	— Много ще ми е приятно да опозная твоя град — каза той.
	Вместо да се зарадва, тя сякаш почувства неясна заплаха.
	— Моят град? Прага вече не е моят град — отговори тя.
	— Как така! — засегна се той.
	Никога не криеше от него какво мисли, затова той имаше възможността добре да я познава; и въпреки това я виждаше точно такава, каквато я виждаха всички: _млада жена, прогонена от страната си, която страда_. Той самият произхождаше от един шведски град, който ненавиждаше от все сърце и където повече не желаеше да стъпи. Но в неговия случай това е нормално. Тъй като всички го хвалят, че е _много космополитен, симпатичен скандинавец, който вече е забравил къде е роден_. И двамата са класифицирани, етикетирани и ги оценяват според верността им към етикета (ама, разбира се, именно това и нищо друго високопарно наричат: да бъдеш верен на себе си).
	— Кой тогава е твоят град?
	— Париж! Именно тук те срещнах, тук живея с теб.
	Сякаш не бе я чул, той погали ръката й: „Приеми го като подарък. Ти не можеш да отидеш там. Аз ще ти служа за свръзка с твоята изгубена страна. За мен ще е удоволствие“.
	Тя не се съмняваше в добротата му; благодари му; но все пак добави със спокоен глас: „Но те моля да разбереш, че нямам нужда да ми служиш за свръзка с каквото и да било. С теб съм щастлива, откъсната от всичко и от всички“.
	Той също стана сериозен: „Разбирам те. И не се бой, не възнамерявам да се интересувам от предишния ти живот. Единственият човек от твоите познати, с когото ще се срещна, е майка ти“.
	Какво можеше да му каже? Че тъкмо с майка й не иска той да се среща. Как да му го каже, на него, който с такава любов си спомня за покойната си майка?
	„Възхищавам се на майка ти. На нейната жизненост!“
	Ирена не се и съмнява. Всички се възхищават на майка й заради нейната жизненост. Как да обясни на Густаф, че в омагьосания кръг на майчината сила Ирена никога не бе съумявала да ръководи собствения си живот? Как да му обясни, че постоянната близост на майката ще я захвърли назад, в нейните слабости, в нейната незрялост? Ах, колко налудничава бе идеята на Густаф да иска да се обвързва с Прага!
	Чак вкъщи, когато остана сама, тя се успокои, вдъхвайки си увереност: „Слава богу, че полицейската бариера между комунистическите страни и Запада е доста здрава. Няма защо да се страхувам, че връзките на Густаф с Прага могат да ми навредят“.
	Какво? Какво си каза току-що? „Слава богу, че полицейската бариера е доста здрава“? Наистина ли си каза „Слава богу“? Тя, емигрантката, която всички съжаляваха за това, че бе изгубила родината си, си каза „Слава богу“?


>	7

	Густаф се бе запознал с Мартин случайно, по време на търговски преговори. Срещна Ирена много по-късно, когато тя вече бе вдовица. Харесаха се, но бяха срамежливи. Тогава съпругът се притече на помощ от отвъдното, предлагайки се като лесна тема за разговор. Когато Густаф научи от Ирена, че той и Мартин са родени в една и съща година, чу как рухна стената, която го делеше от тази толкова по-млада жена, и изпита признателна симпатия към покойника, чиято възраст го окуражи да ухажва красивата му вдовица.
	Той обожаваше покойната си майка, търпеше (без удоволствие) две вече пораснали дъщери, избягваше съпругата си. Много би искал да се разведе, ако това можеше да стане по взаимно съгласие. Но понеже не бе възможно, правеше каквото може, за да стои далеч от Швеция. Ирена също имаше две дъщери, също на прага на самостоятелния живот. Густаф купи на голямата гарсониера, за малката намери интернат в Англия, така че, останала сама, Ирена можеше да го приема в дома си.
	Тя бе заслепена от добротата му, която на всички се струваше основното, най-поразителното, почти невероятно качество на неговия характер. С нея той очароваше жените, които твърде късно разбираха, че тази доброта е не толкова оръжие за съблазняване, колкото оръжие за защита. Любимо дете на майка си, той бе неспособен да живее сам, без женски грижи. Но затова пък трудно понасяше изискванията им, кавгите им, сълзите им и дори телата им, прекалено присъстващи, прекалено експанзивни. За да може хем да ги задържи, хем да ги избягва, изстрелваше срещу тях снаряди с доброта. След това минаваше в отстъпление, прикрит зад облака от взрива.
	Отначало добротата му смути Ирена: защо бе така мил, така щедър, така лишен от изисквания? Как можеше да му се отплати? Тя не намери друга отплата, освен да му демонстрира желанието си. Втренчваше в него широко отворените си очи, които настойчиво търсеха нещо безкрайно и опияняващо, което нямаше име.
	Нейното желание; тъжната история на нейното желание. Не бе изпитвала никакво любовно удоволствие, преди да срещне Мартин. После бе родила, бе отишла от Прага във Франция, когато отново бе бременна, а малко след това Мартин бе умрял. После бе преживяла дълги мъчителни години, принудена да работи какво ли не, чистачка, болногледачка на един богат параплексик, а вече големият успех бе, когато успя да намери преводи от руски на френски (за щастие в Прага усърдно бе изучавала езици). Годините минаваха и по афишите, по рекламните табла, на първите страници на списанията, изложени в павилионите, жените се събличаха, двойките се целуваха, мъжете се показваха по слипове, докато сред цялата тази вездесъща оргия тялото й се шляеше по улиците изоставено, невидимо.
	Ето защо срещата й с Густаф бе празник. След толкова време тялото й, лицето й най-после бяха забелязани, оценени и благодарение на очарованието им един мъж я бе поканил да сподели живота му. Тъкмо насред това вълшебство я бе заварила майка й в Париж. Но може би по същото време или малко по-късно тя смътно започна да подозира, че тялото й не бе избегнало напълно съдбата, която очевидно веднъж завинаги му бе отредена. Че той, който избягваше жена си, жените си, не търсеше с нея приключение, нова младост, свобода на чувствата, а покой. Нека не преувеличаваме, тялото й не оставаше недокоснато, но у нея растеше подозрението, че бе докосвано по-малко, отколкото заслужаваше.


>	8

	Комунизмът в Европа угасна точно двеста години след избухването на Френската революция. За Силви, парижката приятелка на Ирена, това съвпадение бе изпълнено със смисъл. Но какъв по-точно смисъл? Какво име да дадем на Триумфалната арка, която обкрачва тези две величествени дати? _Арката на двете Най-Велики Европейски Революции_? Или _Арката, свързваща Най-Великата Революция с Окончателната Реставрация_? За да избегнем идеологическите спорове, предлагам да използваме по-скромна интерпретация: първата дата роди един велик европейски персонаж, Емигранта (Големият Предател или Големият Страдалец, както желаете); втората извади Емигранта от сцената на историята на Европейците; едновременно с това големият кинематограф на колективното несъзнавано приключи една от най-оригиналните си продукции, тази за емигрантските сънища. Именно тогава Ирена за първи път се върна в Прага за няколко дни.
	Когато замина, беше много студено, а после, след три дни, внезапно, неочаквано, преждевременно настъпи лятото. Нейният много плътен дамски костюм стана неизползваем. Тъй като не си бе донесла леки дрехи, отиде да си купи рокля в един магазин. Страната все още не изобилстваше от западни стоки и тя откри същите платове, същите цветове, същите кройки, които знаеше от комунистическо време. Пробва две или три рокли, но се смути. Трудно е да се каже защо: не бяха грозни, кройката им не бе лоша, но й напомняха далечното минало, строгостта на дрехите от младостта й, сториха й се наивни, провинциални, неелегантни, подходящи за селска учителка. Но тя бързаше. Защо в крайна сметка за няколко дни да не прилича на селска учителка? Купи роклята за смешна цена, остана с нея и със зимния костюм в плика излезе на нагорещената улица.
	После, отбивайки се в един голям магазин, изведнъж се озова пред стена, покрита с огромно огледало, и остана като гръмната: тази, която виждаше, не беше тя, беше друга или пък — след като се поогледа по-дълго в новата рокля — беше тя, но живееща друг живот, живота, който би живяла, ако бе останала в страната. Тази жена не беше антипатична, беше дори трогателна, но малко прекалено трогателна, толкова трогателна, че ти иде да заплачеш, жалка, бедна, слаба, покорна.
	Беше обзета от същата паника както някога в емигрантските си сънища: чрез магическата сила на една рокля се озова пленница в един живот, който не желаеше, но от който вече бе неспособна да излезе. Сякаш някога, в началото на зрелия си живот, бе имала пред себе си много възможни животи, от които най-сетне бе избрала този, който я бе отвел във Франция. Но сякаш тези други, отхвърлени и изоставени животи продължаваха да я очакват и ревниво я дебнеха от своите укрития. Един от тях обсебваше сега Ирена и я стягаше в новата й рокля като в усмирителна риза.
	Изтича изплашена в дома на Густаф (той имаше малко жилище в центъра на града) и се преоблече. Отново в зимния си костюм, тя погледна през прозореца. Небето бе покрито с облаци, а дърветата се огъваха на вятъра. Горещината продължи само няколко часа. Няколко часа горещина, за да й изиграят този кошмарен номер, за да й напомнят за ужаса на завръщането.
	(Сън ли бе това? Нейният последен емигрантски сън? Но не, всичко бе реално. И все пак имаше чувството, че клопките, за които някогашните сънища я бяха предупредили, не бяха изчезнали, че продължаваха да са там, вечно в очакване, дебнещи приближаването й.)


>	9

	През двайсетте години на отсъствието му жителите на Итака пазели много спомени за Одисей, но не изпитвали никаква носталгия към него. Докато Одисей страдал от носталгия, но почти нищо не помнел.
	Можем да разберем това странно противоречие, ако си дадем сметка, че паметта се нуждае от непрестанно трениране, за да функционира добре: ако спомените не се припомнят отново и отново в разговори между приятели, те си отиват. Групирани в колонии от съотечественици, емигрантите си разправят до втръсване едни и същи истории, които по този начин стават незабравими. Но онези, които не общуват със съотечествениците си, като Ирена или Одисей, неминуемо биват сполетени от амнезия. Колкото по-силна е носталгията им, толкова повече се изпразва от спомени. Колкото повече копнее Одисей, толкова повече забравя. Тъй като носталгията не усилва дейността на паметта, не събужда спомени, тя си е достатъчна сама за себе си, за собственото си вълнение, бидейки изцяло погълната единствено от своето страдание.
	След като убил наглеците, които искали да се оженят за Пенелопа и да царуват над Итака, Одисей бил принуден да живее с хора, за които нищо не знаел. За да го поласкаят, те непрекъснато предъвквали всичко, което помнели за него отпреди заминаването му на война. И убедени, че нищо, освен неговата Итака не го интересува (как да не си го помислят, след като бил прекосил безкрая на моретата, за да се завърне там), те му опявали какво се било случило по време на отсъствието му, нетърпеливи да отговарят на всичките му въпроси. Нищо не го отегчавало повече от това. Очаквал само едно — най-после да му кажат: „Разкажи!“. Но това е единствената дума, която никога не му казали.
	Цели двайсет години мислел единствено за завръщането си. Но като се завърнал, с изненада разбрал, че животът му, самата същност на живота му, неговият център, неговото съкровище, се намирали извън Итака, в двайсетте години на скиталчеството му. Ала бил изгубил това съкровище и можел отново да го намери само ако разказва.
	След като напуснал Калипсо, по време на обратното пътуване, претърпял корабокрушение във Феакия, където царят го приел в двора си. Там бил чужденец, тайнствен непознат. А непознатия го разпитват: „Кой си ти? Откъде идваш? Разкажи!“. И той разказал. В четири дълги песни на _Одисеята_ той подробно изложил приключенията си пред смаяните феаки. Но в Итака не бил чужденец, бил един от своите и затова никому не хрумнала мисълта да му каже: „Разкажи!“.


>	10

	Тя прелисти старите си тефтери с адреси, спирайки се дълго върху полузабравени имена; после запази зала в един ресторант. На дълга маса, опряна в стената, до чиниите с петифури са подредени дванайсет бутилки. В Бохемия не пият хубаво вино и нямат навика да пазят отлежали бутилки. Затова тя с още по-голямо удоволствие купи това старо бордо: да изненада гостенките си, да им предложи топъл прием, за да спечели отново приятелството им.
	За малко всичко да провали. Приятелките й притеснено наблюдават бутилките, докато една от тях, изпълнена със самонадеяност и горда със своята непосредственост, не заявява предпочитанието си към бирата. Окуражени от това свободомислие, другите се съгласяват, а почитателката на бирата извиква келнера.
	Ирена се упреква, че е допуснала грешка със своята каса с бордо; че глупаво е извадила на показ всичко, което ги разделя: дългото й отсъствие от страната, навиците й на чужденка, благополучието й. Упреква се толкова тъкмо защото придава голямо значение на тази среща: най-сетне иска да разбере дали може да живее тук, да се чувства тук като у дома си, да има приятели. Ето защо не иска да се обижда от тази дребна нетактичност, дори е готова да види в нея симпатична откровеност; впрочем бирата, към която гостенките й засвидетелстваха своята вярност, не е ли святата напитка на искреността, еликсирът, който разпръсва всяко лицемерие, всяка комедия на добрите обноски, който подтиква почитателите си само невинно да уринират, простодушно да пълнеят? Действително жените около нея са сърцато дебели, не спират да приказват, преливат от добри съвети и възхваляват Густаф, за чието съществуване всички знаят.
	Междувременно келнерът се появява на вратата с десет половинлитрови халби бира, по пет във всяка ръка, голямо атлетическо постижение, предизвикващо аплодисменти и смехове. Вдигат халбите и се чукат: „За здравето на Ирена! За здравето на завърналото се момиче!“.
	Ирена отпива малка глътка бира, казвайки си: „Ами ако Густаф им бе предложил виното? Щяха ли да откажат? Разбира се, че не“. Отказвайки виното, те се отказаха от нея. Такава, каквато се бе върнала след толкова години.
	Именно в това е нейният облог: да я приемат такава, каквато се бе завърнала. Замина оттук млада наивна жена, а се завръща зряла, с живот зад гърба си, труден живот, с който се гордее. Иска да направи всичко възможно, за да я приемат с нейния опит от последните двайсет години, с нейните убеждения, с нейните идеи; всичко или нищо: или ще успее да бъде сред тях такава, каквато бе станала, или няма да остане тук. Организира тази среща като начало на своето настъпление. Щом се инатят, нека пият бира, това не я притеснява, важното за нея е тя да избере темата на разговора и да ги накара да я чуят.
	Но времето минава, жените приказват в един глас и е почти невъзможно да започнеш разговор, още по-малко да вложиш в него някакво съдържание. Деликатно се опитва да подхване някои от темите, които те предлагат, и да ги отклони към онова, което би искала да им каже, но не успява: щом думите й се отдалечат от нещата, които ги занимават, никой не я слуша.
	Келнерът вече е донесъл втората бира; първата й халба е все още на масата и със спадналата си пяна е като обезчестена до бухналата пяна на новата халба. Ирена се упреква, че вече е изгубила вкус към бирата; във Франция се научи да вкусва напитката на малки глътки и отвикна да поглъща изобилие от течност, както го изисква любовта към бирата. Тя вдига халбата към устата си и се насилва да отпие две-три големи глътки наведнъж. В този момент една жена, най-възрастната от всички, към шейсетте, нежно поставя ръка на устните й, за да избърше останалата по тях пяна.
	„Не се насилвай — й казва тя. — Защо двете да не пийнем вино? Би било глупаво да пропуснем толкова хубаво вино.“ И се обръща към келнера, за да отвори една от бутилките, които стоят непокътнати на дългата маса.


>	11

	Милада бе колежка на Мартин от института, в който той работеше. Ирена я позна още щом се появи на вратата на залата, но едва сега, когато и двете са с чаша вино в ръка, може да говори с нея; поглежда я: лицето й все още е запазило същата форма (кръгла), същите кестеняви коси, същата прическа (също кръгла, покриваща ушите и спускаща се под брадичката). Оставаш с впечатление, че не се е променила; само когато заговори, лицето й внезапно се преобразява, кожата й се нагъва и прегъва, горната й устна се покрива с тънки вертикални браздички, докато бръчките върху бузите и брадичката й с всяка мимика бързо сменят местата си. Ирена си казва, че Милада сигурно не го осъзнава: никой не си говори сам пред огледалото; следователно познава само неподвижното си лице, с почти гладка кожа; всички огледала на света я карат да вярва, че все още е красива.
	Отпивайки от виното, Милада казва (на красивото й лице тутакси се появяват бръчки и започват да танцуват): „Завръщането не е лесно, нали?“.
	— Не могат да разберат, че заминахме без ни най-малка надежда да се върнем. Помъчихме се да се закрепим там, където бяхме. Познаваш ли Скацел?
	— Поета?
	— В едно четиристишие той говори за тъгата си, казва, че иска да построи от нея къща и да се затвори там за триста години. Триста години. Всички виждахме пред себе си тунел, дълъг триста години.
	— Ами да, ние тук също.
	— Тогава защо вече не искат да го признаят?
	— Защото поправяме чувствата си, ако чувствата са сбъркали. Ако историята ги е опровергала.
	— А освен това: всички си мислят, че сме заминали, за да водим лесен живот. Не знаят колко трудно е да си намериш местенце в един чужд свят. Даваш ли си сметка? Да напуснеш страната с бебе, а да имаш и друго в корема си. Да загубиш мъжа си. Да отгледаш двете си дъщери в мизерия…
	Тя млъква, а Милада казва: „Няма никакъв смисъл да им разправяш всичко това. Съвсем доскоро всички се караха, всеки искаше да докаже, че по време на стария режим е страдал повече от другия. Всички искаха да бъдат признати за жертви. Но тези състезания по страдание свършиха. Днес се хвалят с успеха, не със страданието. Ако са склонни да те уважават, не е заради трудния ти живот, а защото виждат, че до себе си имаш богат мъж!“.
	Отдавна вече си говореха в един ъгъл на залата, когато другите се приближиха и ги наобиколиха. Сякаш упреквайки се, че не обръщат достатъчно внимание на своята домакиня, те са бъбриви (опиянението от бирата те прави по-шумен и по-добродушен, отколкото опиянението от виното) и сърдечни. Жената, която още в самото начало на срещата поиска бира, възкликва: „Все пак трябва да опитам виното ти!“, и извиква келнера, който отваря още бутилки и напълва чашите.
	Ирена е под въздействието на внезапно видение: с халби бира в ръка и шумен смях към нея притичват група жени, а тя разпознава чешки думи и с ужас разбира, че не е във Франция, че е в Прага и че е загубена. О, да, един от онези стари емигрантски сънища, спомена за който бързо прогонва: жените около нея всъщност вече не пият бира, а вдигат чаши с вино и още веднъж се чукат за завърналото се момиче; после една от тях, сияеща, й казва: „Помниш ли? Писах ти, че е крайно време, крайно време да се върнеш!“.
	Коя е тази жена? Цялата вечер не спря да говори за болестта на мъжа си, описвайки възбудено всички патологични подробности. Най-после Ирена я разпознава: съученичка от гимназията, която през седмицата, когато падна комунизмът, й писа: „О, скъпа, вече сме стари! Крайно време е да се върнеш!“. Сега отново повтаря тази фраза, а на напълнялото й лице широка усмивка разкрива изкуствено чене.
	Другите жени я обсипват с въпроси: „Ирена, спомняш ли си, когато…“ и: „Знаеш ли какво се случи тогава с…?“. „О, не, не е възможно, трябва да го помниш!“ „Онзи тип с големите уши, ти винаги му се подиграваше!“ „Ама не може да си го забравила! Той само за теб говори!“
	Досега не се интересуваха от това, което се опитваше да им каже. Какво означава внезапното им настъпление? Какво искат да научат тези, които не пожелаха нищо да чуят? Тя бързо разбира, че въпросите им са специални: въпроси, с които да проверят дали знае онова, което те знаят, дали помни онова, което те помнят. В нея се събужда странно чувство, което повече не я напуска.
	Най-напред, с пълната липса на интерес към онова, което бе преживяла в чужбина, те й ампутираха двайсетина години от живота. Сега с този разпит се опитват да пришият някогашното й минало към сегашния й живот. Сякаш й ампутираха предлакътницата и прикрепяха ръката направо към лакътя; сякаш й ампутираха прасците и свързваха ходилата с коленете.
	Стъписана от този образ, тя вече нищо не може да отговори на въпросите им; впрочем жените дори не го и очакват и все по-пияни, се връщат към брътвежите си, от които Ирена е изключена. Тя вижда устите им, които се отварят едновременно, усти, които мърдат: изричат думи и непрестанно избухват в смях (мистерия: как жени, които не се слушат, могат да се смеят на онова, което си казват?). Никоя от тях вече не се обръща към Ирена, ала всички сияят от добро настроение. Жената, която в началото поръча бирата, запява, другите също и когато празненството свършва, дори на улицата, те продължават да пеят.
	В леглото прави разбор на вечерта; старият й емигрантски сън пак я спохожда и тя се вижда заобиколена от жени, шумни и сърдечни, вдигащи халби с бира. В този сън те служат на тайната полиция и имат заповед да я заловят. Но кому служат днешните жени? „Крайно време е да се върнеш“, й каза някогашната й съученичка със зловещото чене. Емисар на гробищата (на гробищата на родината), тя имаше за задача да я вразуми: да я предупреди, че времето напредва и че животът трябва да свърши там, където е започнал.
	После си мисли за Милада, която бе така майчински дружелюбна; от нея разбра, че вече никой не се интересува от одисеята й, но Ирена си казва, че всъщност и Милада не се поинтересува от нея. Ала как да я упрекне за това? Защо да се интересува от нещо, което няма никакво отношение към живота й? Това би било само една комедия на вежливостта и Ирена е щастлива, че Милада бе толкова мила, без всякакви комедии.
	Последната й мисъл, преди да заспи, е за Силви. Вече толкова отдавна не я е виждала! Липсва й! Би искала да я покани в бистрото и да й разкаже за последните си пътувания из Бохемия. Да я накара да разбере трудността на завръщането. „Впрочем именно ти — представя си, че й казва — първа произнесе тези думи: Голямото Завръщане. И знаеш ли, Силви, днес разбрах: бих могла отново да заживея с тях, но при условие че тържествено поставя всичко, което преживях с теб, с вас, с французите, пред олтара на родината и го запаля. Двайсет години от живота ми, прекарани в чужбина, ще се превърнат в дим по време на свещена церемония. А жените ще пеят и ще танцуват с мен около огъня с халби бира във вдигнатите си ръце. Това е цената, която трябва да заплатя, за да бъда опростена. За да бъда приета. За да стана отново една от тях.“


>	12

	Един ден, на летището в Париж, тя мина през полицейския контрол и отиде да седне в чакалнята. На отсрещната седалка видя някакъв мъж и след няколко секунди на колебание и изненада го разпозна. Развълнувана изчака погледите им да се срещнат и се усмихна. Той също се усмихна и леко кимна с глава. Тя стана и тръгна към него. Той на свой ред също стана.
	— Познаваме се от Прага, нали? — му каза тя на чешки. — Помниш ли ме още?
	— Разбира се.
	— Аз веднага те познах. Не си се променил.
	— Преувеличаваш.
	— Не, не. Все същият си. Боже мой, беше толкова отдавна. — После, смеейки се: — Признателна съм ти, че ме позна! — А след това: — През цялото това време в страната ли остана?
	— Не.
	— Емигрира?
	— Да.
	— И къде живя? Във Франция?
	— Не.
	Тя въздъхна:
	— Ах, ако си живял във Франция, а се срещаме едва днес…
	— Съвсем случайно минавам през Париж. Живея в Дания, а ти?
	— Тук. В Париж. Боже мой. Не мога да повярвам на очите си. Как живя през всичкото това време? Можа ли да работиш по професията си?
	— Да. А ти?
	— Наложи ми се да сменя около седем.
	— Не те питам колко мъже си имала.
	— Не, не ме питай. Аз също обещавам да не ти задавам подобни въпроси.
	— А сега? Завърна ли се?
	— Не съвсем. Все още имам апартамент в Париж. А ти?
	— Аз също не съм.
	— Но често си идваш.
	— Не. Сега за първи път — каза той.
	— О, толкова късно! Не си се разбързал особено!
	— Не.
	— Нямаш ли задължения в Бохемия?
	— Аз съм един абсолютно свободен мъж.
	Каза го спокойно и с известна меланхолия, която тя забеляза.
	В самолета мястото й беше в предната част до пътеката и тя често се обръщаше, за да го погледне. Никога не забрави някогашната им среща. Беше в Прага, тя беше с група приятели в един бар, а той, приятел на приятелите й, гледаше само нея. Любовната им история прекъсна, преди да е започнала. Остана си със съжалението, рана, която никога не заздравя.
	На два пъти той дойде и се подпря на седалката й, за да продължат разговора си. Тя узна, че ще прекара в Бохемия само три или четири дни, за да види семейството си, при това в един град в провинцията. Това я натъжи. Няма ли да остане в Прага поне един ден? Да, разбира се, един или може би два дни, преди да се върне в Дания. Може ли да се видят? Би било толкова хубаво пак да се видят! Даде й името на хотела в провинцията, където щеше да отседне.


>	13

	Той също се зарадва на тази среща; тя бе много приятелски настроена, кокетна и приятна, към четирийсетте, красива, но той въобще не знаеше коя е. Неудобно е да кажеш на някого, че не го помниш, но този път бе двойно по-неудобно, тъй като вероятно не я бе забравил, само че не я позна. А да признаеш това на една жена е простотия, на която не бе способен. Впрочем много бързо бе разбрал, че непознатата няма да тръгне да проверява дали я помни, или не и че няма нищо по-лесно от това да си приказва с нея. Но когато си обещаха пак да се видят и тя пожела да му даде телефонния си номер, той се почувства объркан: как би могъл да се обади на някого, чието име не знаеше? Без обяснение й бе казал, че предпочита тя да му се обади, и я бе помолил да запише номера на хотела му в провинцията.
	На летището в Прага се разделиха. Той нае кола, тръгна по магистралата, после по един междуградски път. Когато пристигна в града, потърси гробището. Напразно. Озова се в нов квартал с високи еднообразни къщи, които го объркаха. Видя едно десетинагодишно момче, спря колата и попита как да стигне до гробището. Момчето го погледна, без да отговори. Понеже помисли, че не го разбира, Йозеф изрече въпроса си по-бавно, на висок глас, като чужденец, който се мъчи да произнася отчетливо всичко, което казва. Момчето най-накрая отговори, че не знае. Но как, по дяволите, може да не знае къде е гробището, единственото в града? Потегли, попита още няколко минувачи, но техните обяснения му се сториха почти неразбираеми. Най-после го откри: сбутано зад новопостроен виадукт, изглеждаше скромно и много по-малко отпреди.
	Паркира колата и по една алея с липи се отправи към гроба. Именно тук, преди трийсет години, бе видял как спускат ковчега с тялото на майка му. Преди заминаването си в чужбина често бе идвал тук, при всяко посещение в родния си град. Когато преди месец подготвяше пътуването си в Бохемия, знаеше, че ще започне оттук. Погледна надгробната плоча; мраморът бе покрит с множество имена: очевидно междувременно гробът се бе превърнал в обща гробница. Между алеята и надгробната плоча имаше само добре поддържана морава с цветна леха; опита се да си представи ковчезите отдолу: трябва да са един до друг в редица по три, подредени на много етажи. „Мама беше най-отдолу.“ Къде ли бе баща му? Тъй като бе умрял петнайсет години по-късно, той бе отделен от нея от поне един етаж ковчези.
	Отново видя погребението на мама. Навремето долу имаше само двама мъртъвци: родителите на баща му. Тогава му се струваше съвсем естествено майка му да се спусне при своите свекър и свекърва и дори не се запита дали тя не би предпочела по-скоро да се присъедини към своите родители. Едва много по-късно разбра: групирането в семейни гробници се решава много преди това, при което превес има силата; семейството на баща му бе по-влиятелно от това на майка му.
	Броят на новите имена върху надгробната плоча го смути. Няколко години след заминаването си бе научил за смъртта на чичо си, после на леля си и накрая на баща си. Започна внимателно да чете имената; някои принадлежаха на хора, които досега смяташе за живи; беше като зашеметен. Развълнува го не тяхната смърт (онзи, който решава да напусне страната си завинаги, трябва да се примири никога повече да не види семейството си), а фактът, че не бе получил никакво известие. Комунистическата полиция следеше писмата, адресирани до емигрантите; страхуваха ли се да му пишат? Погледна датите: двете последни погребения бяха след 1989 година. Следователно не от предпазливост не му бяха писали. Истината бе по-лоша: за тях той вече не съществуваше.


>	14

	Хотелът датираше от последните години на комунизма: модерна гладка сграда, каквито ги строяха навсякъде по света, на централния площад, много висок, извисяващ се с много етажи над покривите на града. Той се настани в стаята си на шестия етаж, после отиде до прозореца. Беше седем вечерта, падаше мрак, фенерите светваха, а площадът бе невероятно тих.
	Преди да тръгне от Дания, си бе представял срещата с познатите места, с миналия си живот и се бе запитал: дали ще бъде развълнуван или безразличен, радостен или потиснат? Нищо подобно. По време на отсъствието му невидима метла бе минала върху пейзажа от младостта му, заличавайки всичко, което му бе близко; срещата, на която се бе надявал, не се състоя.
	Много отдавна Ирена бе посетила един френски град в провинцията, търсейки миг покой за мъжа си, който вече бе много болен. Една неделя, градът бе спокоен, те спряха на някакъв мост и погледнаха към водата, която кротко течеше между зеленикавите брегове. Там, където реката правеше завой, една стара вила, заобиколена от градина, им се стори като символ на вдъхващ успокоение дом, като мечта по отминала идилия. Развълнувани от тази красота, те слязоха по едни стълби на речния бряг с желанието да се поразходят. След няколко крачки разбраха, че неделният покой ги бе подвел; пътят бе преграден; натъкнаха се на изоставен строеж: машини, трактори, купчини пръст и пясък; от другата страна на реката — отсечени дървета; а вилата, чиято красота ги бе привлякла, когато я гледаха отгоре, разкриваше счупени прозорци и голяма дупка на мястото на вратата; отзад стърчеше висока постройка на десетина етажа; красотата на градския пейзаж, която ги бе пленила, все пак не беше оптическа илюзия; стъпкана, унизена, подиграна, тя прозираше през собствената си разруха. Още веднъж погледът на Ирена се насочи към другия бряг и тя забеляза, че големите отсечени дървета бяха цъфнали! Отсечени, повалени, но живи! В този момент от един високоговорител внезапно гръмна музика, фортисимо. Под въздействие на шока Ирена притисна ръце към ушите си и се разплака. Плачеше за света, който изчезваше пред очите й. Мъжът й, който щеше да умре след няколко месеца, я хвана за ръка и я отведе.
	Гигантската невидима метла, която преобразява, обезобразява, заличава пейзажи, се труди от хилядолетия, но движенията й, някога бавни, едва забележими, така са се ускорили, че се питам: днес _Одисея_ можеше ли да бъде замислена? Епопеята на завръщането принадлежи ли още към нашата епоха? Сутринта, когато се е събудил на брега на Итака, Одисей би ли могъл да чуе в захлас музиката на Голямото Завръщане, ако старото маслиново дърво бе отсечено и ако не би могъл да разпознае нищо около себе си?
	Близо до хотела една висока сграда показваше голата си страна, сляпа стена, украсена с гигантска рисунка. Полумракът правеше надписа нечетлив и Йозеф различи само две ръце, които се стискаха, огромни ръце между небето и земята. Винаги ли са били там? Вече не помнеше.
	Вечеряше сам в ресторанта на хотела и навсякъде около себе си чуваше шума от разговорите. Това бе музиката на непознат език. Какво се бе случило с чешкия през тези жалки две десетилетия? Ударението ли се бе променило? Изглежда. Някога твърдо поставяно върху първата сричка, то бе отслабнало, от което интонацията бе останала сякаш без кости. Мелодията изглеждаше по-монотонна отпреди, провлачена. А тембърът? Той бе станал носов, което придаваше на речта нещо неприятно бездушно. Вероятно музиката на всички езици неусетно се променя през вековете, но този, който се завръща след дълго отсъствие, се чувства смутен: наведен над чинията си, Йозеф слушаше един непознат език, от който разбираше всяка дума.
	После, в стаята си, взе телефона и набра номера на брат си. Чу радостен глас, който го покани веднага да дойде.
	— Исках само да ти съобщя за пристигането си — каза Йозеф. — Извини ме за днес. Не искам след толкова години да ме виждате в такова състояние. Капнал съм. Свободен ли си утре?
	Дори не бе сигурен дали брат му още работи в болницата.
	— Ще се освободя — бе отговорът.


>	15

	Той звънва и брат му, с пет години по-възрастен от него, отваря вратата. Стискат си ръцете и се гледат. Това са погледи с огромна сила и те добре знаят за какво става дума: бързо, дискретно, брат на брата, те отчитат косите им, бръчките им, зъбите им; всеки знае какво търси в отсрещното лице, но и всеки знае, че другият търси същото в неговото. Срам ги е, тъй като онова, което търсят, е предполагаемата дистанция, отделяща другия от смъртта, или, казано по-брутално, търсят у другия прозиращата смърт. Искат колкото се може по-скоро да свършат с това зловещо проучване и бързат да намерят фраза, която да ги накара да забравят тези гибелни няколко секунди, подмятане, въпрос или, ако е възможно (би било небесен дар), шега (но нищо не им идва на помощ).
	„Ела“, казва най-после братът и хващайки Йозеф за рамото, го отвежда в хола.


>	16

	— Чакаме те, откакто падна стената — каза братът, когато седнаха. — Всички емигранти вече се върнаха или поне се веснаха тук. Не, не, това не са упреци. Ти си знаеш какво да правиш.
	— Грешиш — засмя се Йозеф, — не знам.
	— Сам ли дойде? — попита братът.
	— Да.
	— Трайно ли искаш да се установиш?
	— Не знам.
	— Разбира се, трябва да се съобразиш и с мнението на жена си. Доколкото знам, оженил си се там.
	— Да.
	— За датчанка — колебливо каза брат му.
	— Да — отвърна Йозеф и млъкна.
	Това мълчание смути брата и колкото да каже нещо, Йозеф попита:
	— Сега къщата твоя ли е?
	Навремето апартаментът бе част от къща на три етажа, която принадлежеше на баща им; на втория етаж живееше семейството (бащата, майката, двамата синове), другите етажи даваха под наем. След комунистическата революция през 1948 година къщата бе отчуждена, а семейството бе останало в нея като наемател.
	— Да — видимо притеснен отговори братът. — Опитахме се да те намерим, но напразно.
	— Как така? Нали знаеш адреса ми!
	След 1989 година цялата одържавена от революцията собственост (фабрики, хотели, сгради под наем, ниви, гори) бе върната на предишните собственици (или по-точно на децата или внуците им); тази процедура бе наречена „реституция“: достатъчно бе някой да декларира пред правосъдието, че е собственик, и до една година, през която заявлението можеше да бъде оспорено, реституцията ставаше неотменима. Това юридическо опростяване даде възможност за много мошеничества, но предотврати процесите за наследство, молбите, обжалванията и по този начин за удивително кратко време възроди едно класово общество с богата, предприемчива буржоазия, способна да задвижи икономиката на страната.
	„Един адвокат се зае с това — отговори братът, все така притеснен. — Сега вече е твърде късно. Процедурите приключиха. Но не се безпокой, ще се разберем помежду си и без адвокати.“
	В този момент влезе снаха му. Този път сблъсъкът на погледите дори не се състоя: тя толкова бе остаряла, че още щом се появи на вратата, всичко стана ясно. На Йозеф му се прииска да наведе глава и да я погледне по-късно, скришом, за да не я изплаши. Обзет от съчувствие, той стана, приближи се към нея и я целуна.
	Седнаха отново. Понеже не можеше да преодолее вълнението, Йозеф я погледна; ако я бе срещнал на улицата, не би я познал. „Това са хората, които са ми най-близки, каза си той, семейството ми, единственото, което имам, брат ми, моят единствен брат.“ Повтаряше си тези думи, сякаш искаше да удължи вълнението си, преди да се разсее.
	Приливът на умиление го накара да каже: „Забрави изцяло историята с къщата. Слушай, хайде да бъдем прагматични, проблемът ми не е да притежавам нещо тук. Проблемите ми не са тук“.
	Братът повтори с облекчение:
	— Не, не. Обичам всичко да е справедливо. Впрочем жена ти също има думата.
	— Нека говорим за друго — каза Йозеф, като сложи ръка върху ръката на брат си и я стисна.


>	17

	Те го поведоха из апартамента, за да му покажат промените, настъпили след заминаването му. В една стая видя картина, която му бе принадлежала. След като реши да напусне страната, трябваше да действа бързо. Тогава живееше в друг град в провинцията и тъй като бе принуден да пази в тайна намерението си да емигрира, не можеше да се издаде, раздавайки собствеността си на приятелите. В навечерието на заминаването си бе сложил ключовете в един плик и ги бе изпратил на брат си. После му се бе обадил от чужбина и го бе помолил да вземе от апартамента всичко, което му харесва, преди държавата да го е конфискувала. По-късно, установил се в Дания, щастлив, че започва нов живот, не бе имал ни най-малко желание да се опитва да разбере какво брат му бе успял да спаси и какво бе направил със спасеното.
	Загледа се в картината: бедно работническо предградие, предадено с онази смела фантазия на цветовете, която напомняше фовистите от началото на века, Дерен например. Но платното съвсем не бе пастиш; ако през 1905 година го бяха изложили в Париж, в „Салон д’Отон“, заедно с други платна на фовистите, всички биха се изненадали от неговата странност, биха се заинтригували от загадъчното ухание на тази пришълка от далечен край. Всъщност картината бе от 1955 година, времето, когато доктрината на социалистическото изкуство строго изискваше реализъм: авторът, страстен модернист, би предпочел да рисува както се рисуваше тогава навсякъде по света, тоест абстрактно, но същевременно искаше и да излага картините си; затова му се наложи да намери чудодейната точка, в която повелите на идеолозите се пресичаха с артистичните му желания; къщурките, напомнящи за живота на работниците, бяха дан към идеолозите, яростно нереалистичните цветове — подарък, който правеше на себе си.
	Йозеф бе посетил ателието му през шейсетте години, когато официалната доктрина губеше силата си и художникът вече бе свободен да прави почти всичко, каквото пожелае. С наивна чистосърдечност Йозеф бе предпочел тази картина пред новите, а художникът, който изпитваше към своя работнически фовизъм симпатия, примесена със снизхождение, на драго сърце му я бе подарил; дори бе взел четката и до подписа си бе вписал посвещение с името на Йозеф.
	— Ти познаваше този художник — подметна братът.
	— Да. Спасих пудела му.
	— Ще отидеш ли да го видиш?
	— Не.
	Малко след 1989 година Йозеф бе получил в Дания пакет със снимки на новите картини на художника, създадени вече при пълна свобода: те бяха неотличими от милионите други картини, които тогава се рисуваха на планетата; художникът можеше да се похвали с двойна победа: той бе напълно свободен и напълно подобен на всички останали.
	— Още ли ти харесва тази картина? — попита брат му.
	— Да, все така красива е.
	Братът кимна към жена си: „Кати много я обича. Всеки ден се спира пред нея“. После добави: „На другия ден, след като замина, ми каза да я дам на татко. Той я постави над масата в кабинета си в болницата. Знаеше колко я обича Кати и преди да умре, й я завеща“. След кратка пауза: „Не можеш да си представиш. Преживяхме ужасни години“.
	Поглеждайки снахата, Йозеф си спомни, че никога не я бе обичал. Старата му антипатия към нея (тя не му бе останала длъжна) сега му се стори глупава и жалка. Тя стоеше права, лицето й, втренчено в картината, изразяваше тъжно безсилие и Йозеф съчувствено каза на брат си: „Знам“.
	Брат му започна да му разказва историята на семейството, дългата агония на бащата, болестта на Кати, проваления брак на дъщеря им, след това интригите срещу него в болницата, където позицията му била много отслабена поради факта че Йозеф бе емигрирал.
	Последната забележка не бе произнесена с тон на упрек, но Йозеф не се съмняваше в ненавистта, с която навремето братът и снахата вероятно са говорели за него, възмутени поради малкото основания, които Йозеф би могъл да изтъкне, за да оправдае емиграцията си, която със сигурност те смятаха за безотговорна: режимът не улесняваше живота на роднините на емигрантите.


>	18

	В трапезарията масата бе готова за обяд. Разговорът потръгна, братът и снахата искаха да го осведомят за всичко, което се бе случило по време на отсъствието му. Десетилетията витаеха над чиниите, когато снаха му внезапно го нападна: „Ти също се бе фанатизирал по онова време. Само как говореше за Църквата! Всички се страхувахме от теб“.
	Забележката го изненада. „Страхували сте се от мен?“ Снаха му държеше на своето. Той я погледна: върху лицето й, което само допреди малко му се бе сторило неузнаваемо, отново изникваха някогашните черти.
	Да твърдят, че са се страхували от него, действително бе безсмислица. Споменът на снаха му можеше да се отнася единствено до годините му в гимназията, когато беше между шестнайсет и деветнайсетгодишен. Напълно възможно бе навремето да се е подигравал на вярващите, но думите му не можеха да имат нищо общо с войнстващия атеизъм на режима и бяха насочени единствено към семейството му, което никога не пропускаше неделната служба и по този начин подтикваше Йозеф да се прави на провокатор. Той бе взел матура през 1951-ва, три години след революцията, и подтикван от същия вкус към провокацията, бе решил да следва ветеринарна медицина — да лекуват болни, да служат на човечеството бе голямата гордост на семейството му (дори и дядо му бе лекар), а на него му се искаше да им каже на всички, че предпочита кравите пред хората. Но никой нито се бе възхитил, нито бе порицал бунта му — тъй като ветеринарната медицина бе смятана за социално не толкова престижна, изборът му бе изтълкуван като липса на амбиция, съгласие да заеме второто място в семейството, след брат си.
	Той смутено се опита да обясни (на тях и на себе си) своята юношеска психика, но думите трудно излизаха от устата му, защото застиналата усмивка на снаха му, прикована в него, изразяваше неизменно несъгласие с всичко, което той казваше. Разбра, че нищо не може да се направи; че това е като закон: онези, чийто живот им се разкрива като корабокрушение, тръгват на лов за виновниците. А Йозеф бе двойно виновен: като юноша, който бе злословил срещу Бога, и като възрастен, който бе емигрирал. Той изгуби желание да обяснява каквото и да било, а брат му, като тънък дипломат, отклони разговора към друга тема.
	Брат му бе изключен от университета заради буржоазния си произход през 1948-а, когато бе втора година студент по медицина; за да не изгуби всякаква надежда по-късно да се върне към следването си и да стане хирург като баща си, той бе направил всичко, за да засвидетелства привързаността си към комунизма, чак дотам, че един ден, покрусен, най-накрая бе влязъл в партията, в която бе останал до 1989 година. Пътищата на двамата братя се разделяха: най-напред отстранен от следването, след това принуден да се откаже от убежденията си, големият брат имаше чувството (винаги щеше да го има), че е жертва; във ветеринарното училище, не толкова престижно, не така надзиравано, малкият брат нямаше нужда да демонстрира лоялност към режима: в очите на брат си той изглеждаше (и винаги щеше да изглежда) като късметлия, способен от всичко да се измъкне; дезертьор.
	През август 1968 година руската армия бе нахлула в страната; цяла седмица улиците във всички градове виеха от гняв. Никога страната не е била до такава степен родина, чехите — до такава степен чехи. Опиянен от омраза, Йозеф бе готов да се хвърли срещу танковете. После държавниците на страната бяха задържани, ескортирани в Москва, набързо принудени да се съгласят на компромис, а чехите, все така гневни, се бяха прибрали по домовете си. Четиринайсет месеца по-късно, на петдесет и втората годишнина от руската Октомврийска революция, наложена в страната като официален празник, в селището, където имаше кабинет, Йозеф се бе качил на колата, за да отиде да види семейството си в другия край на страната. Пристигайки в града, бе намалил скоростта; беше любопитен да види колко прозорци са украсени с червени знамена, които през тази година на поражение бяха признание единствено за подчинение. Бяха повече, отколкото очакваше: може би онези, които ги бяха провесили, постъпваха против убежденията си, от предпазливост, от неясен страх, във всеки случай доброволно, тъй като никой не ги задължаваше, никой не ги заплашваше. Бе спрял пред родната си къща. На втория етаж, където живееше брат му, грееше голямо, ужасяващо червено знаме. Без да слиза от колата, той дълго го бе съзерцавал; после беше потеглил. По време на обратното пътуване бе решил да напусне страната. Не че не би могъл да живее в нея. Съвсем спокойно би могъл да лекува крави. Но беше сам, разведен, без деца, свободен. Казал си бе, че има един-единствен живот и иска да го изживее другаде.


>	19

	В края на обяда, пред чашата с кафе, Йозеф мислеше за картината си. Питаше се как да си я вземе и дали няма да е прекалено обемиста за самолета. Дали няма да е по-практично да извади платното от рамката и да го навие?
	Тъкмо щеше да заговори за това, когато снахата му каза:
	— Сигурно ще отидеш да видиш N.
	— Още не знам.
	— Беше ти голям приятел.
	— Все още ми е приятел.
	— През 48-а всички трепереха пред него. Червеният комисар! Но той направи много за теб, нали? Длъжник си му!
	Братът побърза да прекъсне жена си и подаде на Йозеф малък пакет: „Ето какво татко запази от теб за спомен. Намерихме го след смъртта му“.
	По всяка вероятност брат му скоро трябваше да тръгва за болницата; срещата им отиваше към края си и Йозеф установи, че картината му бе изчезнала от разговора. Как така! Снаха му си спомни за приятеля му N., а за картината забрави? Въпреки всичко, макар да бе готов да се откаже от цялото си наследство, от своя дял от къщата, картината бе негова, само негова, името му бе вписано до това на художника! Как тя и брат му можеха да се преструват, че не му принадлежи?
	Атмосферата изведнъж натежа и братът започна да разказва нещо смешно. Йозеф не слушаше. Беше решил да си поиска картината и съсредоточен върху онова, което възнамеряваше да каже, разсеяно хвърли поглед към китката на брат си и към часовника му. Позна го: голям, черен, малко демодиран; бе останал в апартамента му и братът си го бе присвоил. Не, Йозеф нямаше никакво основание да се възмущава. Всичко бе станало според собствените му указания; въпреки това, когато видя часовника си върху китката на друг, изпита странно тягостно чувство. Имаше чувството, че преоткрива света, както би го преоткрил мъртвец, който след двайсет години излиза от гроба: докосва земята плахо с крак, който е изгубил навика да върви; едва разпознава света, в който е живял, но постоянно се натъква на останките от живота си: вижда панталона си, вратовръзката си по телата на живите, които, съвсем естествено, са си ги поделили; вижда всичко, но нищо не иска: мъртъвците са срамежливи. Обхванат от тази срамежливост на мъртъвците, Йозеф не намери сили да каже и дума за картината си. Изправи се.
	„Ела пак довечера. Ще вечеряме заедно“, каза братът.
	Йозеф изведнъж видя лицето на собствената си жена; почувства остра нужда да се обърне към нея, да й говори. Но не можеше: брат му го гледаше, очаквайки отговора.
	„Извинете ме, имам толкова малко време. Следващия път“ — и сърдечно стисна ръцете и на двамата.
	По пътя към хотела лицето на жена му отново му се яви и той избухна: „Ти си виновна. Ти ми каза, че трябвало да отида. Аз не исках. Нямах никакво желание да се връщам. Но ти не се съгласи. Да не дойда, според теб било ненормално, неоправдано, дори било грозно. Все още ли смяташ, че си била права?“.


>	20

	Когато вече бе в стаята си, отвори пакета, който му даде братът: албум със снимки от детството му, майка му, баща му, брат му и на много места малкият Йозеф; оставя го настрана с намерение да го запази. Две илюстровани книжки за деца; хвърля ги в кошчето за отпадъци. Детска рисунка с цветен молив, с посвещение: „За рождения ден на мама“, и несръчният му подпис; хвърля и нея. След това тетрадка. Отваря я: гимназиалният му дневник. Как бе могъл да го остави при родителите си?
	Записките датираха от първите години на комунизма, но любопитството му бе донякъде излъгано, тъй като откри единствено описания на срещите си с млади момичета от гимназията. Преждевременно съзрял развратник? Не, разбира се: девственик. Разсеяно прелиства, после се спира на следните упреци, отправени към едно младо момиче: „Каза ми, че в любовта е важна само плътта. Милата ми, презглава щеше да избягаш, ако някой мъж ти беше признал, че желае само плътта ти. И щеше да разбереш какво е жестокото усещане за самота“.
	Самота. Тази дума често се появява. Опитваше се да ги сплаши, обрисувайки ужасяващата перспектива на самотата. За да го обичат, ги наставляваше като поп: извън чувствата сексуалността се простира като пустиня, в която умираш от тъга.
	Чете, но нищо не си спомня. Какво ли е дошъл да му каже този непознат? Да му припомни, че някога е живял тук, под това име? Йозеф става и отива към прозореца. Площадът е огрян от късното следобедно слънце и този път изображението на двете ръце върху голямата стена се вижда ясно: едната е бяла, другата черна. Над него съкращение от три букви обещава „сигурност“ и „солидарност“. Рисунката несъмнено е била направена след 1989 година, когато страната усвои лозунгите на новото време: братство на всички раси; смесване на всички култури; единство на всичко, единство на всички.
	Йозеф вече бе виждал по афишите стиснати ръце. Чешки работник стиска ръката на руски войник! Макар и омразен, този пропаганден образ безспорно беше част от Историята на чехите, които имаха хиляди причини да стискат или да отблъскват ръцете на руснаците или германците. Но черна ръка? В тази страна хората едва знаеха за съществуването на черните. Майка му никога през живота си не бе срещала черен.
	Погледна тези увиснали между небето и земята ръце, огромни, по-големи от църковна камбанария, ръце, които бяха пренесли това място в един брутално различен декор. Дълго оглежда площада под себе си, сякаш търсеше следите, които като младеж бе оставил по паветата, когато се разхождаше там със съучениците си.
	„Съученици“ — произнася думата бавно, полугласно, за да вдъхне уханието (слабо, едва доловимо!) на първата си младост това отминало, изгубено време, изоставено време, тъжно като сиропиталище; но противно на Ирена в провинциалния френски град, той не изпитва никаква привързаност към това немощно прозиращо минало; никакво желание за завръщане; нищо, освен лека сдържаност; отчужденост.
	Ако бях лекар, в неговия случай щях да поставя следната диагноза: „Болният страда от недостиг на носталгия“.


>	21

	Но Йозеф не се смята за болен. Смята се за прозорлив. Недостигът на носталгия за него е доказателство за нищожността на някогашния му живот. Затова поправям диагнозата си: „Болният страда от мазохистка деформация на паметта“. Действително той помни единствено ситуации, които го карат да бъде недоволен от себе си. Не обича детството си. Но като дете не бе ли имал всичко, което пожелаеше? Баща му не беше ли почитан от всичките си пациенти? Защо брат му се гордееше с това, а той не? Често се биеше с другарчетата си и се биеше храбро. Но бе забравил всичките си победи, а винаги щеше да помни, че един приятел, когото смяташе за по-слаб, веднъж го просна по гръб и го държа на земята, докато на висок глас преброи до десет. Дори и днес чувства по кожата си унизителния натиск на земята. Когато живееше в Бохемия и срещаше хора, които го познаваха от по-ранни години, винаги се учудваше, че го смятат по-скоро за смел (мислеше се за боязлив), язвителен (смяташе се за скучен) и добросърдечен (помнеше само подлостите си).
	Много добре знаеше, че паметта му го ненавижда, че само го клевети; затова се помъчи да не се доверява на онова, което му разправя, и да бъде по-снизходителен към собствения си живот. Напразни усилия: не изпитваше никакво удоволствие да гледа назад и го правеше колкото се може по-рядко.
	Иска да убеди другите и себе си, че бе напуснал страната си, защото не можеше да понесе да я гледа поробена и унизена. Това, което казва, е вярно, обаче повечето чехи се чувстваха като него, поробени и унизени, но въпреки всичко не избягаха в чужбина. Останаха в страната си, защото обичаха себе си и защото се обичаха заедно с живота си, който бе неотделим от мястото, където живееха. Тъй като паметта му бе зложелателна и не предлагаше на Йозеф нищо от онова, което можеше да направи живота в страната му скъп за него, той прекоси границата с бодра крачка и без съжаление.
	Нима в чужбина паметта му изгуби вредното си влияние? Да; защото Йозеф нямаше нито основания, нито поводи да се отдава на спомени, свързани със страна, в която вече не живееше; такъв е законът на мазохистката памет: колкото повече късове от живота му рухват в забрава, толкова повече човек се отърсва от онова, което не обича, и се чувства по-лек, по-свободен.
	Но най-важното — в чужбина Йозеф се влюби, а любовта е превъзнасяне на настоящето. Привързаността му към настоящето прогони спомените, предпази го от набезите им; паметта му не стана по-малко зложелателна, но тъй като бе пренебрегната, държана настрана, тя изгуби властта си над него.


>	22

	Колкото по-обширно е времето, което сме оставили зад себе си, толкова по-неустоим е гласът, който ни приканва да се завърнем. Тази сентенция изглежда очевидна, но въпреки всичко е грешна. Човек остарява, краят наближава, всеки миг става все по-скъп и вече няма време за губене със спомени. Трябва да разберем математическия парадокс на носталгията: тя е най-силна през първата младост, когато обемът на отминалия живот е съвсем незначителен.
	Виждам как от мъглата на времето, когато Йозеф бе гимназист, изплува младо момиче; тя е висока, красива, девствена и е меланхолична, защото току-що се е разделила с едно момче. Това е първата й любовна раздяла, тя страда, но болката й е по-слаба от учудването, което изпитва, откривайки времето; вижда го такова, каквото никога преди това не го бе виждала.
	Дотогава времето й се явяваше през призмата на настоящето, което напредва и поглъща бъдещето; боеше се от скоростта му (когато очакваше нещо мъчително) или се бунтуваше срещу бавността му (когато очакваше нещо хубаво). Този път времето й се показва съвсем различно; вече не като победоносно настояще, което завладява бъдещето, а като победено настояще, пленено, отнесено от миналото. Тя вижда един младеж, който се откъсва от живота й и си отива, завинаги недостъпен. Като хипнотизирана не може да направи нищо друго, освен да гледа това парче от живота си, което се отдалечава, може единствено да го гледа и да страда. Изпитва съвсем ново усещане, което се нарича носталгия.
	Това чувство, това непобедимо желание да се завърнеш изведнъж й разкрива съществуването на миналото, властта на миналото, на нейното минало; в къщата на живота й са се появили прозорци, прозорци, обърнати назад към онова, което преживя; без тези прозорци съществуването й отсега нататък е немислимо.
	Веднъж тя тръгна с новия си любовник (платоничен любовник, разбира се) по един горски път край града; именно по този път, няколко месеца по-рано, се бе разхождала с предишния си любовник (този, който след раздялата им я бе накарал да изпита първата си носталгия) и това съвпадение я развълнува. Съзнателно се отправя към малък порутен параклис на един горски кръстопът, защото именно там предишният й любовник поиска да я целуне. Непреодолимото изкушение я подтиква да преживее отново миговете на отминалата любов. Желае двете любовни истории да се пресекат, да се сродят, да се смесят, да се уподобят една на друга и двете да израснат от своето сливане.
	Когато на същото място тогавашният любовник се опита да спре, за да я притисне към себе си, щастлива и объркана, тя ускори крачка и му попречи. Този път какво ще се случи? Днешният й любовник също забавя ход, също се готви да я прегърне! Заслепена от повторението (от чудото на повторението), тя се подчинява на императива на приликата и с бързи крачки продължава напред, дърпайки го за ръката.
	Оттогава тя се отдава на очарованието на тези родства, на тези бегли съприкосновения на настоящето и миналото, търси тези отгласи, тези съответствия, тези съзвучия, които я карат да чувства дистанцията между онова, което е било, и това, което е, времевото измерение (така ново, така удивително) на живота си; има чувството, че по този начин излиза от юношеството, че става зряла, възрастна, което за нея означава: става тази, която е опознала времето, която е оставила къс от живота си зад себе си и може да обърне глава, за да го погледне.
	Един ден вижда новия си любовник да тича към нея със синьо сако и си спомня, че първият й любовник също й харесваше със синьо сако. Друг път, гледайки я в очите, той възхвалява красотата им с много необичаен метафоричен израз; тя е възхитена, защото първият й любовник й бе казал за очите й, дума по дума, същата необичайна фраза. Тези съвпадения я запленяват. Никога не се чувства така пропита с красота, както когато носталгията по отминалата й любов се смесва с изненадите на новата й любов. Нахлуването на някогашния любовник в историята, която в момента преживява, за нея не е тайна изневяра, а още повече увеличава нежността й към този, който върви до нея.
	Като по-възрастна тя ще види в тези прилики жалкото еднообразие на индивидите (които, за да се целунат, се спират всички на едни и същи места, имат едни и същи вкусове за дрехи, ласкаят жената с една и съща метафора) и уморителната монотонност на събитията (които са само вечно повторение на същото); но през юношеството си приема тези повторения като чудо и е нетърпелива да разгадае значенията им. Фактът, че днешният й любовник странно прилича на някогашния, го прави още по-изключителен, още по-оригинален и тя вярва, че по тайнствен начин той е предопределен за нея.


>	23

	Не, в дневника няма никакъв намек за политика. Никаква следа от епохата, освен може би пуританството през първите години на комунизма с идеала за сантиментална любов като фон. Вниманието на Йозеф е привлечено от едно откровение на девственика: той лесно събираше смелост да погали гърдите на едно момиче, но трябваше да преодолее своята свенливост, за да докосне задника й. Имаше усет към точността: „По време на вчерашната среща само два пъти се осмелих да докосна задника й“.
	Тъкмо защото се смущаваше от задника, той бе така ненаситен за чувства: „Уверява ме в любовта си, обещанието й за съвкупление е моята победа…“ (очевидно съвкуплението като доказателство за любов бе по-важно за него от самия физически акт) „… но съм разочарован: в срещите ни няма никакъв екстаз. Като си представя съвместния ни живот, се ужасявам“. И по-нататък: „Колко уморителна е верността, която не извира от истинска страст“.
	Екстаз; съвместен живот; вярност; истинска страст. Йозеф се спира на тези думи. Какво можеха да означават те за незрелия? Бяха колкото внушителни, толкова и неясни и силата им се състоеше именно в тяхната мъглявост. Той търсеше усещания, които не познаваше, които не разбираше; търсеше ги в своята партньорка (дебнейки и най-малкото вълнение, което се отразяваше на лицето й), търсеше ги у самия себе си (по време на безкрайните часове на интроспекция), но бе все така неудовлетворен. Именно тогава бе отбелязал (Йозеф трябва да признае учудващата проницателност на тази забележка): „Желанието да изпиташ съчувствие към нея и желанието да я накараш да страда са едно и също желание“. И действително той постъпваше сякаш ръководен от тази фраза: за да изпита съчувствие (за да достигне екстаза на съчувствието), правеше всичко, за да види как приятелката му страда; измъчваше я: „Събудих в нея съмнения относно любовта ми. Тя падна в обятията ми, аз я утеших, потопих се в тъгата й и за миг усетих как в мен пламва искра на възбуда“.
	Йозеф се опитва да разбере девственика, да влезе в кожата му, но е неспособен. Тази сантименталност, примесена със садизъм, всичко това е напълно противоположно на неговите вкусове и неговата природа. Откъсва бял лист от дневника, взима молив и преписва изречението: „потопих се в тъгата й“. Дълго съзерцава двата почерка: някогашният е малко несръчен, но буквите имат същата форма като днешните. Тази прилика му е неприятна, дразни го, шокира го. Как две толкова чужди, толкова противоположни същества могат да имат един и същи почерк? В какво се състои общата същност, която прави от него и този сополанко един-единствен човек?


>	24

	Нито девственикът, нито гимназистката разполагаха с апартамент, за да се усамотят; съвкуплението, което тя му бе обещала, трябваше да бъде отложено за лятната ваканция, която бе далеч. Междувременно прекарваха времето си, държейки се за ръка по тротоарите или по горските пътища (тогавашните млади любовници бяха неуморни пешеходци), обречени на повтарящи се разговори и докосвания, които доникъде не водеха. В тази пустиня без екстази един ден той й заяви, че раздялата им е неизбежна, тъй като скоро щял да се мести в Прага.
	Йозеф се удивлява на онова, което чете. Да се мести в Прага? Този план бе чисто и просто немислим, тъй като семейството му никога не бе пожелавало да напуска града си. И изведнъж споменът се надига от забравата, неприятно реален и жив: той е на един горски път, стои срещу това момиче и му говори за Прага! Говори за своето преместване и лъже! Прекрасно си спомня съзнанието си на лъжец, вижда се как говори и лъже, лъже, за да види как гимназистката плаче.
	Чете: „Хлипайки, тя ме притисна в обятията си. Бях изключително внимателен към всяка проява на болката й и съжалявам, че вече не помня точния брой на хлиповете й“.
	Възможно ли е това? „Изключително внимателен към всяка проява на болката й“, броил е хлиповете! Този мъчител счетоводител! Това бе неговият начин да чувства, да изживява, да се наслаждава, да осъществява любовта! Държеше я в обятията си, тя хлипаше, а той броеше!
	Продължава да чете: „После се успокои и ми каза: «Сега разбирам онези поети, които са оставали верни чак до смъртта». Тя вдигна глава към мен, а устните й трепереха“. В дневника думата „трепереха“ беше подчертана.
	Не помнеше нито думите й, нито устните й, които трепереха. Единственият жив спомен бе моментът, когато бълваше лъжите си за преместването в Прага. Нищо друго не е останало в паметта му. Мъчи се да си спомни по-ясно чертите на това екзотично младо момиче, което се позовава не на певци и тенисисти, а на поети; поети, „които са оставали верни чак до смъртта“! Вкусва анахронизма на тази грижливо записана фраза и изпитва все по-голяма привързаност към това тъй трогателно старомодно момиче. Единственото, в което я упреква, е, че е била влюбена в един отвратителен сополанко, който не желаеше нищо друго, освен да я измъчва.
	Ах, този сополанко; вижда го как гледа втренчено устните на младото момиче, устните, които неволно трепереха, неовладени, неовладяеми. Трябва да е изпитал възбуда, сякаш наблюдава оргазъм (женски оргазъм, за който нямаше и представа)! Може би му е станал! Със сигурност!
	Стига! Йозеф обръща страницата и научава, че гимназистката се готви да замине за една седмица на ски в планината заедно с класа си; сополанкото се възпротиви, заплаши я със скъсване; тя му обясни, че това влиза в ученическите й задължения; той не искаше нищо да чуе и побесня (още един екстаз — бесът!): „Ако отидеш, това е краят между нас. Кълна ти се, краят!“.
	Какво му отговори тя? Устните й трепнаха ли, когато чу истеричния му изблик? Едва ли, тъй като това неовладяно движение на устните, този девствен оргазъм толкова го възбуждаше, че не би пропуснал да го отбележи. Очевидно този път бе надценил властта си. Тъй като гимназистката повече не се споменава. Следват няколко описания на блудкави срещи с друго момиче (прескача редове) и дневникът свършва с края на седми клас (чешките гимназии са до осми клас), точно в момента, когато една по-възрастна от него жена (нея добре си я спомня) му разкри физическата любов и отклони живота му в друга посока; всичко това не го бе отбелязал; дневникът не бе надживял девствеността на своя автор; една много къса глава от живота му бе приключила и без продължение, нито последици, бе захвърлена на тъмния рафт на забравените вещи.
	Започва да къса страниците на дневника на малки парченца. Несъмнено пресилен, безполезен жест; но той изпитва нужда да отприщи омразата си; нужда да унищожи сополанкото, така че един ден (пък било то и само в лош сън) да не го бъркат с него, да не го хулят вместо него, да не го смятат отговорен за неговите думи и действия.


>	25

	В този момент телефонът звънна. Той си спомни за жената, която срещна на летището, и вдигна слушалката.
	— Няма да ме познаете — чу той.
	— Напротив, познах те. Но защо ми говориш на „ви“?
	— Ако искаш, ще ти говоря на „ти“! Но не можеш да си представиш с кого говориш.
	Не, това не бе жената от летището. Това бе един от онези бездушни гласове с неприятно носов тембър. Почувства се неловко. Тя се представи: дъщерята от първия брак на жената, с която преди трийсетина години се бе развел след няколко месеца съвместен живот.
	— Наистина не можех да си представя с кого говоря — каза той с пресилен смях.
	След развода никога не ги бе виждал, нито бившата си жена, нито заварената си дъщеря, която в спомените му си оставаше момиченце.
	— Трябва да говоря с вас. Да говоря с теб — поправи се тя.
	Той съжали, че се бе обърнал към нея на „ти“, тази фамилиарност му бе неприятна, но вече не можеше нищо да направи.
	— Откъде знаеш, че съм тук? Никой не знае.
	— Е, хайде.
	— Моля?
	— Снаха ти.
	— Не знаех, че я познаваш.
	— Мама я познава.
	Изведнъж той проумя, че между двете жени спонтанно се бе създал съюз.
	— Значи ми се обаждаш вместо майка си?
	Бездушният глас прозвуча настойчиво:
	— Имам нужда да говоря с теб. Трябва да говоря с теб.
	— Ти или майка ти?
	— Аз.
	— Кажи ми най-напред за какво става дума.
	— Искаш ли да се срещнем, или не?
	— Моля те да ми кажеш за какво става дума.
	Бездушният глас стана агресивен:
	— Ако не искаш да се срещнем, тогава кажи го открито.
	Ненавиждаше нейната настойчивост, но не намери смелост да я отреже. Да пази в тайна причината за поисканата среща бе ефикасна хитрина от страна на заварената му дъщеря: той се притесни.
	— Тук съм само за няколко дни, бързам. Бих могъл в краен случай да намеря половин час… — И й определи среща в Прага, в едно кафене, в деня на заминаването си.
	— Няма да дойдеш.
	— Ще дойда.
	Когато затвори телефона, почти му се доповръща. Какво ли можеха двете да искат от него? Съвет? Когато имаш нужда от съвет, не си агресивен. Искаха да му досаждат. Да докажат, че съществуват. Да му отнемат времето. Но в такъв случай защо й бе определил среща? От любопитство? Хайде стига! Беше отстъпил от страх. Беше се поддал на стар рефлекс: за да може да се защити, винаги искаше навреме да е осведомен за всичко. Да се защити? Днес? Срещу какво? Разбира се, нямаше никаква опасност. Чисто и просто гласът на заварената му дъщеря го обгърна с мъгла от стари спомени: интриги; намеси на родителите; аборт; сълзи; клевети; шантажи; сантиментална агресивност; сцени на гняв; анонимни писма: заговорът на портиерките.
	Животът, който сме оставили зад себе си, има лошия навик да излиза от сянката, да се оплаква от нас, да ни съди. Далеч от Бохемия, Йозеф се бе отучил да държи сметка за миналото си. Но миналото бе там, очакваше го, наблюдаваше го. Понеже се почувства неловко, Йозеф се помъчи да мисли за друго. Но за какво може да мисли един човек, дошъл да види страната на миналото си, ако не за миналото си? Какво ще прави през двата дена, които му остават? Ще посети града, в който бе имал ветеринарен кабинет? Ще застане разчувстван пред къщата, в която бе живял? Нямаше никакво желание. Имаше ли поне един сред старите му познати, с когото искрено би искал да се срещне? Изплува образът на N. Някога, когато фанатиците на революцията бяха обвинили съвсем младия Йозеф в бог знае какво (през онези години, в един или друг момент, всеки биваше обвиняван в бог знае какво), N., влиятелен комунист в университета, го бе защитил, без да го е грижа за убежденията му или за семейството му. Именно така бяха станали приятели и ако Йозеф можеше да се упреква в нещо, то бе, че по време на емиграцията си почти го бе забравил.
	„Червеният комисар! Всички трепереха пред него!“ — бе казала снаха му, намеквайки, че Йозеф от интерес се бе свързал с човек на режима. Бедни страни, разтърсвани от големи исторически дати! След края на битката всички се хвърлиха в наказателни експедиции в миналото, за да преследват виновниците. Но кои бяха виновниците? Комунистите, които през 1948 година бяха спечелили? Или некадърните им противници, които бяха загубили? Всички преследваха виновниците и всички бяха преследвани. Когато братът на Йозеф влезе в Комунистическата партия, за да може да продължи следването си, приятелите му го заклеймиха като кариерист. Това го накара още повече да намрази комунизма, който той смяташе за отговорен за своето малодушие, а жена му бе съсредоточила собствената си омраза срещу хора като N., който, убеден марксист преди революцията, по собствена воля (тоест без никакво възможно извинение) бе участвал в раждането на това, което тя считаше за най-голямото зло.
	Телефонът отново звънна. Той вдигна слушалката и този път бе сигурен, че я позна:
	— Най-после!
	— Ах, колко съм щастлива от твоето „най-после“! Очакваше ли обаждането ми?
	— С нетърпение.
	— Наистина ли?
	— Бях в отвратително настроение. Но когато чух гласа ти, всичко се промени!
	— Ах, караш ме да се чувствам щастлива! Колко бих искала да си тук, с мен, там, където съм.
	— Много съжалявам, че не е възможно.
	— Съжаляваш ли? Наистина ли?
	— Наистина.
	— Ще те видя ли преди заминаването ти?
	— Да, ще ме видиш.
	— Сигурно ли е?
	— Сигурно е! Ще обядваме заедно вдругиден.
	— Много ще се радвам.
	Той й каза адреса на хотела си в Прага.
	Когато затвори телефона, погледът му падна върху скъсания дневник, превърнат в малка купчинка хартиени късчета върху масата. Взе всички тези хартиени отпадъци и с радост ги захвърли в кошчето.


>	26

	Три години преди 1989 година Густаф бе открил агенция на фирмата си в Прага, но пребиваваше там само няколко пъти годишно. Това му бе достатъчно, за да обикне този град и да види в него идеално място за живот; не само от любов към Ирена, но също (най-вече може би) и защото там, дори повече, отколкото в Париж, се чувстваше откъснат от Швеция, от семейството си, от миналия си живот. Когато комунизмът най-неочаквано изчезна от Европа, той не се поколеба да наложи на фирмата си Прага като стратегически пункт за завоюване на нови пазари. Накара да купят хубава барокова къща, настани в нея офиси, а за себе си запази две стаи под покрива. От своя страна майката на Ирена, която живееше сама във вила в предградията, предостави целия първи етаж на разположение на Густаф, така че той можеше да сменя жилището според настроението си.
	Задрямала и занемарена през епохата на комунизма, Прага се пробуди пред очите му, изпълни се с туристи, светна от нови магазини и ресторанти, украси се с реставрирани и пребоядисани барокови къщи. „Prague is my town“, възкликна той. Беше влюбен в този град: не като патриота, който във всяко крайче на страната търси своите корени, своите спомени, следите на своите мъртъвци, а като пътешественик, който се оставя да бъде изненадан и удивен, като дете, което очаровано се щура из увеселителен парк и повече не иска да го напуска. След като се запозна с историята на Прага, той надълго многознайничеше пред всеки, който искаше да го слуша, за улиците й, за замъците й, за църквите й и безкрайно разсъждаваше за нейните знаменитости: за император Рудолф (закрилник на художниците и алхимиците), за Моцарт (който, както казват, имал там любовница), за Франц Кафка (който, макар през целия си живот да е бил нещастен в този град, благодарение на туристическите агенции бе станал негов свят патрон).
	С ненадейна бързина Прага забрави руския език, който цели четирийсет години жителите й бяха длъжни да изучават в началното училище, и нетърпелива да получи аплодисменти на световната сцена, се показа пред минувачите, накичена с английски надписи: skateboarding, snowboarding, streetwear, publishing house, National Gallery, cars for hire, pomonamarkets и т.н. В офисите на фирмата му персоналът, търговските партньори, богатите клиенти, всички се обръщаха към Густаф на английски, а чешкият бе само безличен шепот, звуков декор, на чийто фон единствено англосаксонските фонеми се открояваха като човешки слова. Така че един ден, когато Ирена кацна в Прага, той я посрещна на летището не с обичайното им френско „Салю“, а с едно „Хелоу“.
	Изведнъж всичко се промени. Защото нека си представим живота на Ирена след смъртта на Мартин: тя вече нямаше с кого да разговаря на чешки, понеже дъщерите й отказаха да си губят времето с един така очевидно безполезен език; френският бе за нея езикът на всекидневието, единственият й език; нищо не бе по-естествено от това, да го наложи на своя швед. Този езиков избор бе определил ролите им: понеже Густаф говореше лошо френски, в тяхната двойка именно тя бе предводител на словото; опиваше се от собственото си красноречие: боже мой, след толкова време най-после можеше да говори, да говори и да бъде слушана! Нейното словесно превъзходство бе уравновесило силовите им отношения: тя изцяло зависеше от него, но в разговорите им го доминираше и го увличаше в своя си свят.
	Само че Прага преобрази езика на тяхната двойка; той говореше английски, тя се опитваше да упорства със своя френски, към който се чувстваше все по-привързана, но тъй като не получи никаква външна подкрепа (френският вече нямаше очарование в този някога франкофилски град), най-накрая капитулира; отношенията им се обърнаха: в Париж Густаф бе слушал внимателно зажаднялата за собственото си слово Ирена, в Прага говорещият беше той, говореше много, говореше дълго. Понеже слабо знаеше английски, Ирена разбираше само наполовина онова, което той й казваше, и тъй като нямаше желание да полага усилия, малко го слушаше и още по-малко му говореше. Нейното Голямо Завръщане се оказа доста странно: по улиците, заобиколена от чехи, я галеше полъхът на някогашна фамилиарност и за миг я правеше щастлива; после, когато се върнеше вкъщи, отново ставаше чужденка, която си мълчеше.
	Един непрестанен разговор приспива двойките, мелодичното му леене хвърля воал над гаснещите желания. Когато разговорът секне, липсата на физическа любов изниква като призрак. Пред безмълвието на Ирена Густаф изгуби самоувереността си. Оттогава предпочиташе да я вижда в присъствието на семейството й, на майка й, на природения й брат, на неговата жена; вечеряше с всички тях във вилата или на ресторант, търсейки в компанията им убежище, укритие, покой. Никога не им липсваха теми за разговор, защото можеха да засегнат твърде малко: речникът им бе ограничен и за да се разбират, всички трябваше да говорят бавно и с повторения. Густаф бе на път да преоткрие спокойствието си; това забавено бъбрене му допадаше, беше отпускащо, приятно и дори весело (колко пъти се бяха смели на комично изопачени английски думи!).
	Очите на Ирена отдавна бяха изпразнени от желание, но по силата на навика оставаха все така широко отворени към Густаф и го объркваха. За да заличи следите и да прикрие еротичното си отстъпление, той обичаше приятно неприличните анекдоти, шеговито двусмислените намеци, произнесени на висок глас и със смях. Майката беше най-добрият му съюзник, винаги готова да го подкрепи с просташки шеги, които изричаше по един пресилен, пародиен начин на своя детински английски. Слушайки ги, Ирена имаше чувството, че еротизмът завинаги се бе превърнал в детска клоунада.


>	27

	Откакто срещна Йозеф в Париж, мисли единствено за него. Непрестанно си припомня някогашната им кратка авантюра в Прага. В бара, където се бе настанила с приятели, той бе по-зрял, по-интересен от другите; забавен, привлекателен, той обръщаше внимание единствено на нея. Когато всички излязоха на улицата, направи така, че да останат сами. Пъхна в ръката й малък пепелник, който бе откраднал от бара за нея. След това този мъж, когото познаваше само от няколко часа, я покани у дома си. Тъй като бе сгодена за Мартин, тя не се осмели и отказа. Но тутакси изпита толкова остро и толкова пронизващо съжаление, че никога не го забрави.
	Ето защо преди заминаването си в емиграция, когато подбираше какво да вземе и какво да остави, бе сложила малкия пепелник от бара в един куфар; в чужбина често го носеше в ръчната си чанта, тайно, като талисман.
	Спомня си, че в чакалнята на аерогарата той й бе казал със сериозен и странен глас: „Аз съм един абсолютно свободен мъж“. Имаше чувството, че любовната им история, започнала двайсет години по-рано, бе просто отложена за момента, когато и двамата ще бъдат свободни.
	Но си спомня и друга негова фраза: „Съвсем случайно минавам през Париж“; случайност — това е друг начин да кажем: съдба; трябвало е да мине през Париж, така че историята им да продължи оттам, където бе прекъснала.
	С мобилен телефон в ръка, тя се опитва да му се обади, където и да се намира: от едно кафене, от апартамента на една приятелка, от улицата. Номерът на хотела е верен, но той никога не е в стаята си. През целия ден мисли за него и — тъй като противоположностите се привличат — за Густаф. Когато минава покрай един магазин за сувенири, вижда на витрината тениска с унилата глава на туберкулозен и надпис на английски: _Kafka was born in Prague_. Тази така възхитително глупава тениска много й харесва и тя я купува.
	Привечер се връща вкъщи с мисълта да му се обади оттам на спокойствие, тъй като в петък Густаф винаги се прибира късно; противно на очакванията й той е на партера с майката, а стаята кънти от чешко-английското им бърборене, към което се примесва шумът от телевизор, който никой не гледа. Тя подава малък пакет на Густаф: „Това е за теб“.
	След това ги оставя да се възхищават на подаръка, качва се на първия етаж и се затваря в тоалетната. Седнала на ръба на тоалетната чиния, изважда телефона от чантата си. Чува неговото „най-после“ и, преизпълнена с радост, му казва: „Колко бих искала да си тук с мен, там, където съм!“; чак след като произнася тези думи, осъзнава къде е седнала и почервенява; неволното неприличие на онова, което каза, я изненадва и тутакси я възбужда. В този момент, за първи път след толкова години, има чувството, че изневерява на своя швед, и това й доставя порочно удоволствие.
	Когато отново слиза в хола, Густаф е облечен с тениската и шумно се смее. Тя знае наизуст този спектакъл: пародия на прелъстяването, пресилени смешки — сенилен ерзац на угасналия еротизъм. Майката държи Густаф за ръка и заявява на Ирена: „Позволих си без твое разрешение да облека любимия ти. Не е ли красив?“. Тя се обръща с него към голямо огледало, окачено на стената в хола. Наблюдавайки техните два образа, вдига ръката на Густаф, сякаш е победител в олимпийско състезание, а той, играейки покорно играта, издува гърди пред огледалото и гръмогласно произнася: „Kafka was born in Prague“.


>	28

	Гимназистката се бе разделила с първия си любим без особена болка. С втория бе по-лошо. Когато го чу да казва: „Ако отидеш, това е краят между нас. Кълна ти се, краят!“, не можа да изрече и една-единствена дума. Тя го обичаше, а той хвърляше в лицето й нещо, което само допреди няколко мига би й се сторило немислимо, невъзможно за изричане: раздялата им.
	„Това е краят между нас.“ Краят. Ако той й обещава края, какво да му обещае тя? Фразата съдържа заплаха, нейната също ще съдържа заплаха. „Добре — каза тя бавно и сериозно. — Нека бъде краят. Аз също ти го обещавам и ти ще си го спомниш.“ После му обърна гръб, оставяйки го да стърчи насред улицата.
	Беше наранена, но беше ли му ядосана? Едва ли. Разбира се, той би трябвало да прояви по-голямо разбиране, тъй като бе ясно, че тя не може да се измъкне от пътуването, което бе задължително. Щеше да бъде принудена да симулира някаква болест, но с непохватната си честност не би успяла. Той несъмнено преувеличаваше, беше несправедлив, но тя знаеше, че е такъв, защото я обича. Познаваше ревността му: представяше си я на планината с други момчета и страдаше от това.
	Неспособна наистина да се разсърди, тя го изчака пред гимназията, за да му обясни, че и при най-доброто желание на света не можеше да го послуша и че той нямаше никакво основание да ревнува; беше сигурна, че не може да не я разбере. Той я видя на изхода, но се спря, за да изчака един приятел. Тъй като не можа да го види насаме, тя го последва на улицата и когато той се раздели с приятеля, се втурна към него. Горката, трябваше да предположи, че всичко е загубено, че приятелят й е обсебен от бяс, който вече не го напускаше. Тъкмо го заговори, но той я прекъсна: „Променила си си мнението? Ще се откажеш?“. Когато за десети път отново започна да му обяснява все същото, той й обърна гръб и си тръгна, оставяйки я сама насред улицата.
	Тя изпадна в дълбока тъга, но продължаваше да не му се сърди. Знаеше, че любовта означава да си давате всичко един на друг. Всичко — фундаменталната дума. Всичко, тоест не само физическата любов, която му бе обещала, но също и смелостта, смелостта за големите неща, както и за малките, следователно дори онази незначителна смелост да не се подчини на едно смешно училищно разпореждане. Но със срам установи, че въпреки цялата си любов не е способна да намери тази смелост. Колко гротескно бе, гротескно, та чак да ти се доплаче: беше готова всичко да му даде, девствеността си, то се знае, но освен нея, ако той го пожелае, и здравето си, каквато и да е саможертва, която може да му дойде наум, ала същевременно беше неспособна да не се подчини на един жалък гимназиален директор. Трябваше ли да се остави да я победи подобна дребнавост?
	Неудовлетворението, което изпитваше към себе си, бе непоносимо и тя на всяка цена искаше да се освободи от него; искаше да постигне величие, в което дребнавостта й би изчезнала; величие, пред което най-после той би се преклонил; пожела да умре.


>	29

	Да умре; да реши да умре, е много по-лесно за един юноша, отколкото за един възрастен. Какво? Нима смъртта не лишава юношата от много по-голяма част бъдеще? Разбира се, но за един младеж бъдещето е нещо далечно, абстрактно, нереално, в което той не вярва действително.
	Потресена, тя гледаше как прекършената й любов, най-хубавото парче от живота й се отдалечава бавно и завинаги; за нея не съществуваше нищо, освен това минало; именно на него тя искаше да се покаже, на него искаше да говори и да изпраща знаци. Бъдещето не я интересуваше; желаеше вечността; вечността е времето, което е спряло, което е застинало; бъдещето прави вечността невъзможна; тя искаше да унищожи бъдещето.
	Но как да умре сред тълпа ученици, в малък планински хотел, когато постоянно е пред очите на всички? Сети се: ще излезе от хотела, ще отиде далеч, много далеч сред природата, и някъде встрани от пътищата ще легне в снега и ще заспи. Смъртта ще настъпи в съня, смърт от измръзване, лека смърт без болка. Ще трябва само за известно време да изтърпи студа. Впрочем ще може да съкрати времето с помощта на няколко приспивателни. В една тубичка, която намери вкъщи, сложи пет хапчета, не повече, така че майка й нищо да не забележи.
	Замисли смъртта си с целия си практически усет. Ще излезе вечерта и ще умре през нощта, такава бе първоначалната й идея, но тя я отхвърли: веднага щяха да забележат отсъствието й от столовата по време на вечеря, а още по-сигурно — от спалното помещение; нямаше да има време да умре. Хитро избра момента след обяда, когато всички почиват, преди да отидат на ски: отдих, по време на който отсъствието й нямаше да обезпокои никого.
	Не виждаше ли крещящото несъответствие между незначителността на причината и несъразмерността на действието? Не знаеше ли, че планът й сам по себе си бе крайност? Да, но именно крайността я привличаше. Не желаеше да бъде разумна. Не желаеше да постъпва умерено. Не желаеше да измерва, не желаеше да умува. Възхищаваше се на страстта си, понеже знаеше, че по дефиниция страстта е крайност. Опиянена, не желаеше да излиза от пиянството.
	После настъпи денят, който бе избрала. Тя излиза от хотела. До вратата е окачен термометър: десет градуса под нулата. Тръгва по пътя, но установява, че опиянението й се е сменило с безпокойство; напразно търси омаята, напразно призовава мислите, които съпътстваха мечтата й за смърт; въпреки всичко продължава пътя си (в този момент съучениците й са в задължителна следобедна почивка), сякаш изпълнява задача, която си е поставила, сякаш играе роля, която е написала за себе си. Душата й е празна, без никакво чувство, като душата на актьор, който рецитира текст и вече не мисли за онова, което казва.
	Изкачва се по блестящ от снега път и скоро се озовава на билото. Небето отгоре е синьо; множеството облаци, озарени, позлатени, развеселени, са се спуснали по-надолу, положени като голяма корона върху широкия обръч на околните планини. Красиво е, възхитително е и тя изпитва кратко, много кратко чувство на щастие, което я кара да забрави целта на своя поход. Кратко чувство, много кратко, прекалено кратко. Поглъща хапчетата едно след друго и следвайки плана си, слиза от билото към някаква гора. Тръгва по една пътека, след десет минути чувства наближаването на съня и знае, че това е краят. Слънцето е над главата й, сияйно, сияйно. Завесата сякаш изведнъж се вдига, сърцето й се свива от страх. Чувства се прикована на осветена сцена, където всички изходи са затворени.
	Сяда под един бор, отваря чантата си и изважда огледало. Малко кръгло огледалце, държи го пред лицето си и се оглежда. Красива е, много красива и не иска да се раздели с тази красота, не иска да я загуби, иска да я отнесе със себе си; ах, вече е уморена, толкова уморена, но макар и уморена, се прехласва пред красотата си, тъй като тя е онова, което й е най-скъпо на света.
	Оглежда се в огледалото, после вижда как устните й треперят. Това е неовладяно движение, тик. Много пъти е установявала тази реакция у себе си, усещала я е върху лицето си, но за първи път я вижда. И виждайки я, е двойно развълнувана: развълнувана от красотата си и развълнувана от устните си, които треперят; развълнувана от красотата си и развълнувана от вълнението, което разтърсва тази красота и я деформира; развълнувана от красотата, която тялото й оплаква. Обзема я огромно съжаление към красотата, която скоро няма да я има, съжаление към света, който също скоро няма да го има, който вече не съществува, който вече е недостъпен, тъй като сънят е тук, отнася я, отлита с нея, високо, много високо, към онази безкрайна ослепителна светлина, към синьото, сияйно синьото небе.


>	30

	Когато брат му му каза: „Доколкото знам, оженил си се там“, той отговори „Да“, без да добави нищо повече. Вероятно би било достатъчно брат му да използва друг израз и вместо „оженил си се“ да попита: „Женен ли си?“. В такъв случай Йозеф би отговорил: „Не, вдовец съм“. Нямаше намерение да лъже брат си, но начинът, по който той формулира фразата си, му позволи да премълчи смъртта на жена си, без да лъже.
	По време на последвалия разговор брат му и снаха му избягваха всякакъв намек за нея. Очевидно се смущаваха: от съображения за сигурност (за да избегнат призовките от полицията) си бяха забранили всякаква връзка с емигриралия си роднина и не си бяха дали сметка, че тази наложена предпазливост скоро се бе превърнала в искрена липса на интерес: не знаеха нищо за жена му, нито възрастта й, нито презимето й, нито професията й и с мълчанието си искаха да прикрият това незнание, което разкриваше цялата нищожност на отношенията им с него.
	Но Йозеф не се засегна; незнанието им го устройваше. Откакто я бе погребал, винаги се чувстваше неловко, когато бе принуден да осведомява някого за смъртта й; сякаш по този начин я предаваше в най-интимната й интимност. Премълчавайки смъртта й, той продължаваше да има чувството, че я закриля.
	Тъй като мъртвата жена е беззащитна жена, тя вече няма власт, няма влияние; никой вече не зачита нито желанията й, нито вкусовете й; мъртвата жена не може нищо да желае, не може да се стреми към никакво уважение, не може да отхвърли никаква клевета. Никога не бе изпитвал към нея толкова болезнено, толкова мъчително съчувствие, както когато бе умряла.


>	31

	Йонас Халгримсон бил голям поет-романтик, но също и голям борец за независимостта на Исландия. През XIX век всички малки нации в Европа имали такива поети романтици и патриоти: Петьофи в Унгария, Мицкевич в Полша, Прешерн в Словения, Маха в Бохемия, Шевченко в Украйна, Вергелан в Норвегия, Льонрот във Финландия и много други. Исландия тогава била колония на Дания и Халгримсон изживявал последните си години в столицата. Всички големи поети романтици, освен големи патриоти били и големи пиячи. Един ден, мъртвопиян, Халгримсон паднал по стълбите, счупил си крака, получил инфекция, умрял и бил погребан в гробището на Копенхаген. Това станало през 1845 година. Деветдесет и девет години по-късно, през 1944 година, била провъзгласена Исландската република. Оттогава събитията ускорили своя ход. През 1946 година душата на поета навестила в съня му един богат исландски индустриалец и му се доверила: „Скелетът ми от сто години почива в чужбина, в една вражеска страна. Не е ли дошло времето да се завърне в своята свободна Итака?“.
	Поласкан и въодушевен от това нощно посещение, индустриалецът патриот накарал да извадят скелета на поета от вражеската земя и го отнесъл в Исландия, мислейки си да го погребе в една красива долина, където бил роден поетът. Но никой не може да спре безумния ход на събитията: насред неизразимо красивия пейзаж на Тингвелир (святото място, където преди хиляда години първият исландски парламент се събрал под открито небе) министрите на съвсем новата република били създали гробище за великите мъже на родината; те отнели поета от индустриалеца и го погребали в Пантеона, който тогава съдържал единствено гроба на друг голям поет (малките нации изобилстват с големи поети), Ейнар Бенедиксон.
	Но събитията бързо напредвали и скоро всички узнали това, което индустриалецът патриот се срамувал да признае: застанал пред отворения гроб в Копенхаген, той се почувствал доста смутен — поетът бил погребан сред бедните, на гроба му нямало никакво име, само номер, и гледайки многото вплетени един в друг скелети, индустриалецът патриот не знаел кой от тях да избере. В присъствието на строгите и нетърпеливи бюрократи от гробището не посмял да покаже колебанията си. Така че отнесъл в Исландия не исландския поет, а един датски месар.
	В Исландия отначало поискали да запазят в тайна това печално — комично недоразумение, но събитията продължили своя ход и през 1948 година недискретният Халдор Лакснес разгласил тайната в един роман. Какво да се прави? Да се мълчи. Скелетът на Халгримсон следователно все още почива на две хиляди километра от неговата Итака, във вражеската страна, докато тялото на датския месар, който, без да е поет, също бил патриот, се намира заточено на един леден остров, който винаги събуждал у него единствено страх и отвращение.
	Макар и пазена в тайна, истината довела до това, че вече никого не погребали в красивото гробище на Тингвелир, което приютява само два ковчега и затова е единственото сред всички пантеони на света, тези гротескни музеи на високомерието, способно да ни трогне.
	Преди много време жената на Йозеф му бе разказала тази история; тя им се бе сторила смешна и от нея лесно можеше да се извлече следната морална поука: никой не го е еня къде се намират костите на един мъртвец.
	Но Йозеф промени мнението си, когато смъртта на жена му стана близка и неизбежна. Изведнъж историята за датския месар, отнесен насила в Исландия, му се стори не смешна, а ужасяваща.


>	32

	Да умре заедно с нея, тази мисъл отдавна го привличаше. Тя не се дължеше на романтична приповдигнатост, по-скоро на рационален размисъл: в случай че жена му се разболее неизлечимо, бе решил да прекрати страданието й; за да не бъде обвинен в убийство, възнамеряваше и той да умре. После тя наистина се разболя, разболя се безнадеждно и Йозеф вече не помисли за самоубийство. Не от страх за собствения си живот. Но мисълта да остави това толкова обичано тяло във властта на чужди ръце бе непоносима за него. Ако той умре, кой щеше да закриля мъртвата? Как един труп щеше да защити друг?
	Някога, в Бохемия, бе присъствал на агонията на майка си; много я обичаше, но от момента, в който умря, тялото й престана да го интересува; за него тялото й не беше тя. Впрочем двама лекари, баща му и брат му, се грижеха за умиращата, а по значимост той бе едва трети в семейството. Този път всичко бе различно: жената, на чиято агония присъстваше, принадлежеше единствено на него; той бе ревнив към тялото й и искаше да бди над посмъртната му участ. Налагаше му се дори да се укорява: тя още бе жива, лежеше пред него, говореше му, а той вече мислеше за нея като за мъртва; тя го гледаше, очите й бяха по-големи от всякога, а мислите му се въртяха около ковчега и гроба й. Упрекваше се в скандално предателство, в нетърпение, в тайно желание да ускори края й. Но нищо не можеше да направи: знаеше, че след смъртта й семейството й щеше да си я поиска, за да я погребе в семейната гробница, и тази мисъл го ужасяваше.
	Пренебрегвайки погребалните формалности, навремето прекалено небрежно бяха съставили завещанието си; указанията, отнасящи се до собствеността им, бяха съвсем прости, а онези, отнасящи се до погребението, тях дори не ги бяха споменали. Докато тя умираше, този пропуск го гнетеше, но понеже искаше да я убеди, че ще победи смъртта, трябваше да мълчи. Как да признае на нещастницата, която все още вярваше в своето оздравяване, как да й признае за какво мисли? Как да говори за завещанието, след като тя вече се унасяше в бълнуване и представите й се объркваха?
	Семейството на жена му, голямо, влиятелно семейство, никога не бе обичало Йозеф. Струваше му се, че битката, която щеше да се разрази за тялото на жена му, щеше да бъде най-тежката и най-важната от всички, които му предстояха. Мисълта, че това тяло можеше да съжителства неприлично с други, чужди, безразлични тела, му бе непоносима, както и мисълта, че самият той след смъртта си щеше да се озове кой знае къде, но със сигурност далеч от нея. Да допусне това, му се струваше поражение, безкрайно като вечността, никога непростимо поражение.
	Това, от което се страхуваше, се случи. Не успя да избегне стълкновението. Тъща му се разкрещя: „Тя ми е дъщеря! Тя ми е дъщеря!“. Наложи се да наеме адвокат, да даде голяма сума, за да успокои семейството, бързо да закупи място в гробището, да действа по-бързо от другите, за да спечели последната битка.
	Трескавата дейност на една безсънна седмица му попречи да страда. Но се случи нещо още по-странно: когато тя бе положена в гроба, който бе техен (гроб за двама като карета за двама), той съзря в мрака на тъгата си да потрепва едва доловим лъч, крехък лъч на щастие. Щастието, че не е разочаровал любимата си; че е осигурил тяхното бъдеще, нейното и своето.


>	33

	Миг по-рано се бе разтворила в сияйната синева! Беше нематериална, превърнала се в светлина!
	После небето внезапно почерня. А тя, паднала отново на земята, стана пак тежка и тъмна материя. Едва разбирайки какво се бе случило, не можеше да откъсне погледа си от небето: небето бе черно, черно, безмилостно черно.
	Една част от тялото й зъзнеше от студ, другата бе безчувствена. Това я изплаши. Изправи се. След няколко дълги мига си спомни: хотел в планината; съучениците. Объркана, с треперещо тяло, потърси пътя. В хотела повикаха линейка, която я отведе.
	През следващите дни, прекарани на болничното легло, пръстите й, ушите й, носът й, отначало безчувствени, страшно я заболяха. Лекарите я успокоиха, но една сестра с радост й разказа всички възможни последици от измръзването: можеше да се стигне дотам, да й ампутират пръстите. Потресена от ужас, тя си представи брадва; хирургическа брадва; месарска брадва; представи си ръката си без пръсти, а отрязаните пръсти — поставени до нея, пред очите й, върху операционната маса. Вечерта й донесоха месо за вечеря. Не можа да яде. Представи си парчета от собствената си плът в чинията.
	Пръстите й болезнено се върнаха към живот, но лявото й ухо почерня. Хирургът, стар, тъжен, състрадателен, седна на леглото й, за да й съобщи за ампутацията. Тя изпищя. Лявото й ухо! Ухото й! Боже мой, изпищя тя. Лицето й, красивото й лице с отрязано ухо! Никой не можа да я утеши.
	Ох, всичко се бе случило не както бе искала! Бе намислила да стане вечност, която да премахне всяко бъдеще, а вместо това бъдещето пак бе тук, непобедимо, грозно, противно, като змия, която се гърчи пред нея, търка се в краката й и с пълзене се придвижва, за да й посочи пътя.
	В гимназията плъзна новината, че се била изгубила и се върнала цялата с измръзвания. Порицаха непокорната, която въпреки задължителната програма глупаво се бе щурала, без да има и елементарно чувство за ориентация, за да намери хотела, който при това се е виждал отдалеч.
	Когато се върна вкъщи, отказа да излиза навън. Ужасяваше се да среща хората, които познаваше. Отчаяни, родителите й уредиха дискретно преместване в друга гимназия, в съседен град.
	Ох, всичко се бе случило не както бе искала! Бе мечтала да умре тайнствено. Бе направила всичко така, че никой да не узнае дали смъртта й е била злополука или самоубийство. Бе искала да му изпрати смъртта си като таен знак, любовен знак, дошъл от отвъдното, разбираем единствено за него. Всичко бе предвидила добре, освен може би броя на приспивателните, освен може би температурата, която, докато се унасяше, се бе покачила. Бе сметнала, че замръзването ще я потопи в съня и смъртта, но сънят бе прекалено лек; тя бе отворила очи и бе видяла черното небе.
	Двете небеса бяха разделили живота й на две части: синьото небе, черното небе. Именно под това друго небе щеше да крачи към смъртта си, към истинската си смърт, далечната и тривиална смърт на старостта.
	А той? Той живееше под небе, което за нея не съществуваше. Той повече не я потърси, тя повече не го потърси. Споменът за него не събуждаше у нея нито любов, нито омраза. Мислейки си за него, бе като упоена, без мисли, без емоции.


>	34

	Да речем, че продължителността на човешкия живот е осемдесет години. Всеки си представя и организира живота си приблизително за този срок. Това, което току-що казах, всеки го знае, но рядко си дава сметка, че броят на годините, който ни е отреден, не е проста количествена даденост, външна характеристика (като дължината на носа или цвета на очите), а принадлежи към самото определение на човека. Онзи, който би могъл да живее в силата си два пъти по-дълго, тоест, да речем, сто и шейсет години, не би принадлежал към същия вид като нас. Нищо не би било същото в неговия живот, нито любовта, нито амбициите, нито чувствата, нито носталгията, нищо. Ако след двайсет години, преживени в чужбина, един емигрант се завърне в родната страна с още сто години живот пред себе си, той изобщо няма да изпита вълнението от едно Голямо Завръщане, вероятно за него това въобще не би било завръщане, а само една от многото отбивки по дългия път на съществуването му.
	Тъй като самото понятие родина в благородния и сантиментален смисъл на тази дума е свързано с относителната краткост на живота ни, който ни предоставя прекалено малко време, за да се привържем към друга страна, към други страни, към други езици.
	Еротичните отношения могат да запълнят целия живот на възрастния. Но ако този живот бе много по-дълъг, умората нямаше ли да задуши способността за възбуда много преди физическите сили да са отслабнали? Тъй като има огромна разлика между първото, десетото, стотното, хилядното или десетхилядното съвкупление. Къде се намира границата, отвъд която повторението ще стане стереотипно, ако не и комично, дори невъзможно? А след прекосяването на тази граница какво ще стане с любовното отношение между един мъж и една жена? Ще изчезне ли то? Или напротив, любовниците ще смятат сексуалната фаза на живота си като варварска предистория на една истинска любов? Да отговорим на тези въпроси е точно толкова лесно, колкото да си представим психологията на жителите на непозната планета.
	Понятието любов (голяма любов, уникална любов) вероятно също се е родило от тесните граници на времето, което ни е отредено. Ако това време бе без граници, Йозеф щеше ли да бъде до такава степен привързан към покойната си жена? Ние, които трябва да умрем толкова скоро, не знаем нищо за това.


>	35

	Паметта също не може да бъде разбрана без математически подход. Фундаменталната даденост е численото отношение между времето на изживяния живот и времето на живота, складиран в паметта. Никога не са се опитвали да изчислят това отношение и впрочем не съществува никакво техническо средство това да бъде направено; въпреки всичко, без голяма опасност да сбъркам, мога да предположа, че паметта запазва само една милионна, една милиардна, тоест съвсем незначителна частица от преживения живот. Това също принадлежи към същността на човека. Ако някой можеше да задържи в паметта си всичко, което е преживял, ако можеше в който и да е момент да си припомни каквато и да е част от миналото си, той не би имал нищо общо с хората: нито любовите му, нито приятелствата му, нито ядовете му, нито способността му да прощава или да си отмъщава биха приличали на нашите.
	Никога няма да спрат критиките към онези, които изопачават миналото, пренаписват го, фалшифицират го, които преувеличават значението на едно събитие, премълчават друго; тези критики са справедливи (не могат да не са), но нямат голямо значение, ако не ги предшества една по-елементарна критика: критиката на човешката памет като такава. Защото какво всъщност може тя, горката? Способна е да задържи от миналото само една жалка, малка частица, без никой да знае защо точно тази, а не друга, тъй като при всеки от нас този избор се извършва тайнствено, независимо от нашата воля и нашите интереси. Никога няма да разберем нищо за човешкия живот, ако продължаваме да прикриваме първата от всички очевидности: една реалност такава, каквато е била, когато е била, вече не е; възстановяването й е невъзможно.
	Дори най-богатите архиви нищо не могат да направят по въпроса. Да разгледаме стария дневник на Йозеф като архивен документ, съхраняващ бележките на автентичния свидетел на едно минало; бележките говорят за събития, които авторът им няма причини да отрича, но които паметта му не може и да потвърди. От всичко, за което разказва дневникът, една-единствена подробност събуди ясен и несъмнено точен спомен: той се видя на един горски път, разказващ на една гимназистка лъжата за своето преместване в Прага; тази малка сцена, по-точно, тази сянка на сцена (защото той си спомня само общия смисъл на думите си и факта, че е излъгал) е единствената задрямала частица живот, която е останала складирана в паметта му. Но тя е изолирана от онова, което я е предшествало, и от това, което я е последвало: с какви думи, с какво действие гимназистката го е подтикнала да измисли тази лъжа? И какво се е случило през следващите дни? Колко време е упорствал с лъжата си? И как се е измъкнал от нея?
	Ако поиска да разкаже този спомен като малък анекдот, в който има смисъл, би бил принуден да го вмести в каузална поредица от други събития, други действия и други думи; но тъй като ги е забравил, не би му оставало друго, освен да ги измисли; не за да заблуждава, а за да стане споменът разбираем; което впрочем той спонтанно направи за себе си, когато все още бе наведен над редовете на дневника:
	Сополанкото бе отчаян от това, че в любовта на гимназистката не открива никакъв признак на екстаз; когато докосваше задника й, тя отместваше ръката му; за да я накаже, той й каза, че ще се мести в Прага; натъжена, тя се остави да я опипва и заяви, че разбира поетите, които остават верни чак до смъртта; тъй че всичко се подреди от добре по-добре, за негова най-голяма радост, само дето след седмица или две момичето направи от планираното преместване на приятеля си извода, че трябва навреме да го смени с друг; започна да го търси, сополанкото се досети и не можа да сдържи ревността си; по повод на почивката в планината, където тя трябваше да отиде без него, той й направи истерична сцена; стана за смях; тя го изостави.
	Макар да искаше да бъде възможно най-близо до истината, Йозеф не можеше да претендира, че анекдотът му е идентичен с онова, което действително бе преживял; знаеше, че това е само правдоподобност, покриваща забравата.
	Представям си вълнението на двама души, които след години се виждат отново. Някога са се срещали и затова смятат, че са свързани с един и същ опит, с едни и същи спомени. Едни и същи спомени? Именно тук започва недоразумението: те нямат едни и същи спомени; и двамата са запомнили от срещите си две или три дребни ситуации, но всеки своите; спомените им не си приличат; не съвпадат; дори и количествено са несравними: единият си спомня за другия повече, отколкото той си спомня за него; най-напред, защото способността на паметта е различна при различните индивиди (което все пак е приемливо обяснение за всеки от тях), но и защото (а това е по-трудно за приемане) нямат едно и също значение един за друг. Когато Ирена видя Йозеф на аерогарата, тя си спомни всяка подробност от някогашната им авантюра; Йозеф нищо не помнеше. Още от първия миг срещата им почиваше върху несправедливо и възмутително неравенство.


>	36

	Ако двама души живеят в един и същ апартамент, виждат се всеки ден, а освен това се и обичат, всекидневните им разговори съгласуват техните две памети: по негласно и несъзнавано споразумение те оставят в забрава обширни зони от живота си и говорят ли, говорят за няколко събития, все едни и същи, от които изтъкават един и същ разказ, който, като бриз в клоните, шепти над главите им и постоянно им напомня, че са живели заедно.
	Когато Мартин умря, бурното течение на грижите отнесе Ирена далеч от него и от онези, които го познаваха. Той изчезна от разговорите и дори двете им дъщери, прекалено малки, когато бе жив, вече не се интересуваха от него. Един ден тя срещна Густаф, който, за да може да продължи разговора им, сподели с нея, че е познавал мъжа й. Това бе последният път, когато Мартин бе с нея, силен, значим, влиятелен, служещ й за мост към бъдещия й любовник. След като изпълни тази мисия, той изчезна завинаги.
	Много преди това, в Прага, в деня на сватбата им, Мартин бе настанил Ирена в своята вила; понеже библиотеката и кабинетът му бяха на първия етаж, бе запазил партера за живота си на съпруг и баща; преди заминаването за Франция бе преотстъпил вилата на тъща си, която, двайсет години по-късно, предостави първия етаж, междувременно изцяло преобзаведен, на Густаф. Когато Милада дойде на гости на Ирена, тя си спомни за бившия си колега. „Тук Мартин работеше“, каза замислено. Но никаква сянка на Мартин не се появи след тези думи. Отдавна той и всичките му сенки бяха изпъдени от тази къща.
	След смъртта на жена си Йозеф установи, че без всекидневните разговори шепотът на миналия им живот отслабваше. За да го усили, се помъчи да съживи образа на жена си, но нищожността на резултата дълбоко го наскърби. Тя имаше десетина различни усмивки. Той застави въображението си отново да ги нарисува. Провали се. Тя имаше дарбата за смешни и бързи реплики, които го очароваха. Не бе способен да си припомни никоя от тях. Веднъж се запита: ако събере малкото спомени от общия им живот, които му бяха останали, колко ли време щеше да се получи? Една минута? Две минути?
	Ето още една загадка на паметта, по-съществена от всички останали: имат ли спомените измерим времеви обем, разгръщат ли се във времето? Той иска да си представи първата им среща: вижда стълба, която от тротоара слиза в подземието на една кръчма; вижда усамотени двойки в жълт полумрак; и я вижда нея, бъдещата си жена, седнала срещу него, с чаша ракия в ръка, с поглед, втренчен в него, със срамежлива усмивка. Дълго я наблюдава как държи чашата, как се усмихва, изучава това лице, тази ръка, а през всичкото това време тя остава неподвижна, не вдига чаша към устата си, не променя нищо в усмивката си. И тук е ужасът: миналото, за което си спомняме, е лишено от време. Невъзможно е да преживеем отново една любов, както прочитаме отново книга или гледаме отново филм. Тъй като е мъртва, жената на Йозеф няма никакво измерение, нито материално, нито времево.
	Ето защо усилията да я възкреси в мисълта си скоро се превърнаха в мъчение. Вместо да се зарадва, че бе преоткрил един или друг забравен миг, той бе отчаян от безкрайността на празнотата, която заобикаляше този миг. Един ден си забрани болезненото лутане из коридорите на миналото и сложи край на напразните опити да я възроди такава, каквато бе. Дори си каза, че чрез това вторачване в миналото си съществуване предателски я захвърля в един музей на изгубените вещи и я изключва от настоящия си живот.
	Впрочем те никога не бяха издигали спомените в култ. Разбира се, не бяха унищожили интимните си писма, нито бележниците, където бяха вписани задълженията им и срещите им. Но мисълта да ги препрочетат никога не им бе хрумвала. Затова той реши да живее с мъртвата така, както бе живял с живата. Вече не ходеше на гроба й, за да си я припомня, а за да бъде с нея; за да вижда очите й, които го гледат, но го гледат не от миналото, а от настоящия момент.
	Тогава за него започна нов живот: съжителството с мъртвата. Нов часовник се захвана да организира времето му. Тъй като бе влюбена в чистотата, тя се ядосваше на безпорядъка, който той оставяше навсякъде. Сега вече сам старателно се грижи за домакинството. Защото обича дома им още повече, отколкото тогава, когато тя бе жива: ниската дървена ограда с малка порта; градината; борът пред къщата от тъмночервени тухли; двата фотьойла, един срещу друг, където сядаха, след като се върнеха от работа; первазът на прозореца, където тя винаги държеше саксия с цветя от едната страна, а от другата — лампа; оставяха тази лампа да свети, докато ги нямаше, за да я виждат отдалеч, от улицата, когато се прибират вкъщи. Спазва всички тези привички и внимава всеки стол, всяка ваза да бъде там, където тя обичаше да ги поставя.
	Отново посещава местата, които обичаха: ресторанта на морския бряг, където собственикът никога не забравя да му припомни предпочитаните от жена му риби; правоъгълният площад в малък съседен град, с къщи, боядисани в червено, синьо, жълто, със скромна красота, която ги пленяваше; или когато посещава Копенхаген — кея, откъдето всеки ден в шест часа вечерта отплава голям бял пътнически кораб. Бяха в състояние дълго да стоят там неподвижни, за да го гледат. Преди заминаването отекваше музика, стар джаз, покана за пътуването. Откакто е мъртва, често ходи там, представя си я до себе си и чувства общото им желание да се качат на този бял нощен кораб, да танцуват на него, да спят на него и да се събудят някъде далеч, много далеч на север.
	Тя искаше той да е елегантен и сама се грижеше за гардероба му. Той не забрави коя от ризите му предпочиташе, коя не харесваше. За престоя си в Бохемия нарочно взе костюм, към който бе безразлична. Не искаше да обръща прекалено внимание на това пътуване. Това не бе пътуване заради нея, нито с нея.


>	37

	Погълната изцяло от утрешната си среща, Ирена иска да прекара съботата на спокойствие, като спортистка в навечерието на състезание. Густаф е в града, където ще има досаден работен обяд, и дори вечерта няма да си е вкъщи. Тя се наслаждава на самотата си, спи дълго, след което си остава у дома, избягвайки срещите с майка си; от горния етаж чува нейното сноване, което секва чак към обяд. Когато най-после се затръшва врата, сигурна, че майка й е излязла, тя слиза, хапва разсеяно нещо в кухнята и също излиза.
	На тротоара се спира запленена. Този квартал с градини, изпъстрени с малки вили, разкрива под есенното слънце дискретна красота, от която сърцето й замира и която я мами на дълга разходка. Спомня си, че през последните дни, предшествали емиграцията й, й се бе приискала такава дълга и мечтателна разходка, за да се сбогува с града, с всички улици, които бе обичала; но трябваше да уреди прекалено много неща и не намери време.
	Видяна оттам, където се разхожда, Прага е широка зелена ивица от тихи квартали с малки, осеяни с дървета улички. Именно към тази Прага е привързана, не към онази, разкошната, в центъра; към тази Прага, родена в края на деветнайсети век, Прага на дребната чешка буржоазия, Прага на детството й, където през зимата се пързаляше със ски по уличките, които се изкачваха и спускаха, Прага, където на свечеряване околните гори скришом нахлуваха, за да разпръснат уханието си.
	Върви замечтано; за секунди й се мярва Париж, който за пръв път й се струва враждебен: студената геометрия на авенютата; високомерието на Шанз-Елизе; строгите лица на гигантските каменни жени, олицетворяващи Равенството или Братството; но никъде, никъде нямаше нито следа от тази приветлива интимност, нито полъх от тази идилия, която вдишва тук. Впрочем по време на цялата си емиграция точно този образ бе запазила като символ на изгубената си страна: малки къщи сред градини, които се простират докъдето поглед стига върху земя, прорязана от долини. В Париж се почувства по-щастлива, отколкото тук, но една невидима нишка красота я свързваше единствено с Прага. Изведнъж разбира колко обича този град и колко болезнено трябва да е било заминаването й оттук.
	Спомня си последните трескави дни: в бъркотията през първите месеци на окупацията да напуснеш страната беше все още лесно и те можеха без страх да се сбогуват с приятелите си. Но имаха прекалено малко време, за да се видят с всички. Два дни преди заминаването им спонтанно решиха да посетят един стар приятел, ерген, и прекараха с него няколко вълнуващи часа. Едва по-късно, във Франция, научиха, че ако този човек отдавна проявяваше към тях толкова голямо внимание, то бе, защото бе избран от полицията да шпионира Мартин. В навечерието на заминаването им, без да предупреди, тя звънна на вратата на една приятелка. Завари я да си говори с друга жена. Без да продума, присъства дълго на разговор, който не я засягаше, очаквайки жест, окуражителна фраза, дума за сбогом; напразно. Забравили ли бяха, че заминава? Или се преструваха, че са забравили? Или пък нито присъствието й, нито отсъствието й вече имаха значение за тях? Ами майка й? В момента на заминаването не я целуна. Целуна Мартин, но не и нея. Стисна здраво рамото на Ирена, произнасяйки гръмогласно: „Ние не обичаме да показваме чувствата си“. Думите трябваше да прозвучат по мъжки сърдечно, но бяха смразяващи. Спомняйки си сега за всички тези сбогувания (фалшиви сбогувания, изкуствени сбогувания), тя си казва: който е пропуснал сбогуванията си, не може да очаква кой знае какво от новите си срещи.
	Ето че вече два или три часа върви из зелените квартали. Стига до парапета, който загражда малък парк над Прага: оттук замъкът се вижда отзад, откъм скритата страна; това е една Прага, за чието съществуване Густаф не подозира; и тутакси към нея прииждат имената, които й бяха скъпи, когато бе младо момиче: Маха, поет от времето, когато нацията й като русалка изплува от мъглите; Неруда, разказвач на малкия чешки народ; песните на Вошковец и Верих от трийсетте години, които баща й, умрял, когато тя бе дете, толкова обичаше; Храбал и Шкворецки, романисти от нейното юношество; и малките театри и кабаретата от шейсетте години, така свободни, така весело свободни с непочтителния си хумор; именно несподелимото ухание на тази страна, нейната нематериална същност бе отнесла със себе си във Франция.
	Облегната на парапета, тя гледа към замъка: за да стигне дотам, ще й е достатъчен четвърт час. Точно там започва Прага на пощенските картички, Прага, върху която екзалтираната История бе отпечатала многобройните си клейма, Прага на туристите и курвите, Прага на толкова скъпите ресторанти, в които чешките й приятели не могат и да стъпят, танцуващата Прага, кълчеща се под прожекторите, Прага на Густаф. Каза си, че за нея не съществува място, което да й е по-чуждо от тази Прага. Густафтаун, Густафвил, Густафщад, Густафград.
	Густаф: вижда го с размити черти зад матовото стъкло на език, който тя слабо познава, и почти зарадвана си казва, че е точно така и че най-после истината е излязла наяве: не изпитва никаква нужда да го разбира, нито да бъде разбрана от него. Вижда го жизнерадостен, облечен с тениска, крещящ, че Kafca was born in Prague, и чувства как в тялото й се надига желание, неудържимото желание да има любовник. Не за да закърпи живота си такъв, какъвто е, а за да го разтърси из основи. За да има най-после своя собствена съдба.
	Защото никога не бе избирала никой мъж. Винаги бе избирана. Накрая обикна Мартин, но в началото той бе само повод да избяга от майка си. Смяташе, че в авантюрата си с Густаф открива свободата. Но днес разбира, че това е било само вариант на връзката й с Мартин: сграбчи протегнатата ръка, помогнала й да се измъкне от мъчителни обстоятелства, които не бе по силите й да понесе.
	Знае си, че притежава дарбата на благодарността; винаги я бе изтъквала като своя първа добродетел; когато благодарността го изискваше, любовното чувство доприпкваше като покорна слугиня. Бе искрено предана на Мартин, бе искрено предана и на Густаф. Но имаше ли с какво да се гордее? Благодарността не е ли само другото име на слабостта, на зависимостта? Това, което отсега нататък желае, е любов без всякаква благодарност! Ала знае, че подобна любов трябва да се заплати с дръзка и рискована постъпка. Тъй като в любовния си живот никога не е била дръзка, дори не знаеше какво значи това.
	Изведнъж сякаш задуха вятър — в каданс преминава шествието на старите емигрантски мечти, на старите тревоги: вижда жени, които ненадейно се появяват, обграждат я и вдигайки халби с бира, смеейки се лукаво, й пречат да се измъкне; тя е в магазин, където други жени, продавачки, се втурват към нея, обличат й рокля, която върху тялото й се превръща в усмирителна риза.
	Дълго остава облегната на парапета, после се изправя. Изпълнена е с увереност, че ще се измъкне; че няма да остане повече в този град; нито в този град, нито в живота, който този град крои за нея.
	Върви и си казва, че днес най-сетне осъществява своята разходка на сбогуванията, която някога бе пропуснала; най-сетне прави своите Големи Сбогувания с града, който измежду всички други обича най-много, но който е готова да изгуби още веднъж, без съжаление, за да заслужи собствения си живот.


>	38

	Когато комунизмът си отиде от Европа, жената на Йозеф настоя той отново да посети страната си. Искаше да го придружи. Но умря и оттогава той можеше да мисли единствено за новия си живот с отсъстващата. Мъчеше се да се убеди, че този живот е щастлив. Но може ли да се говори за щастие? Да; за щастие, което, подобно на тънък, трепетен лъч, пронизваше болката му, примирена, спокойна и непрестанна болка. Преди месец, неспособен да преодолее тъгата, той си спомни думите на своята мъртва: „Да не отидеш там от твоя страна ще бъде ненормално, непростимо, ще бъде дори грозно“. Наистина, каза си той, това пътуване, към което тя толкова го бе подтиквала, би могло днес да му се притече на помощ; поне за няколко дни да го откъсне от собствения му живот, който му причинява такава болка.
	Докато се готвеше за пътуването, една мисъл срамежливо го споходи: ами ако останеше там завинаги? В края на краищата би могъл да продължи ветеринарната си практика в Бохемия, така както и в Дания. Дотогава това му се струваше недопустимо, почти като предателство към тази, която обичаше. Но се запита: наистина ли би било предателство? Ако присъствието на жена му е нематериално, защо трябва да е свързано с материалността на едно-единствено място? Не можеше ли тя да бъде с него в Бохемия, така както и в Дания?
	Напуска хотела и обикаля с колата; обядва в кръчма извън града; после върви през полето; малки пътища, шипкови храсти, дървета, дървета; странно развълнуван, гледа залесените хълмове на хоризонта и се замисля, че в рамките на собствения му живот чехите на два пъти бяха готови да умрат, за да си остане този пейзаж техен: през 1938 година искаха да се бият с Хитлер; когато съюзниците им Англия и Франция им попречиха, те се отчаяха. През 1968 година руснаците нахлуха в страната и те отново поискаха да се бият; обречени на същата капитулация, отново изпаднаха в същото отчаяние.
	Да си готов да дадеш живота си за своята страна: всички нации са изпитвали изкушението на саможертвата. Противниците на чехите също впрочем го изпитваха — и германците, и руснаците. Но това са големи народи. Техният патриотизъм е различен: те са въодушевени от славата си, значимостта си, универсалната си мисия. Чехите обичаха своята родина не защото бе славна, а защото бе непозната; не защото бе велика, а защото бе малка и постоянно изложена на опасност. Техният патриотизъм бе безкрайно състрадание към страната им. Датчаните са същите. Неслучайно Йозеф бе избрал да емигрира в малка страна.
	Развълнуван, гледа пейзажа и си казва, че през последния половин век историята на неговата Бохемия е пленителна, уникална, оригинална и че да не се интересува от нея би било тесногръдие.
	Утре сутринта ще се види с N. Как ли бе живял през всичкото това време, докато не се бяха виждали? Какво си бе мислил за руската окупация на страната? И как бе преживял края на комунизма, в който някога искрено и честно вярваше? Как марксисткото му възпитание се примирява с приветстваното от цялата планета завръщане на капитализма? Възмутен ли е? Или пък бе изоставил убежденията си? И ако ги бе изоставил, драма ли е това за него? И как другите се отнасят към него? Чува гласа на снаха си, преследвачката на виновници, която сигурно би искала да го види пред съда с белезници на ръцете. N. не изпитва ли нужда Йозеф да му каже, че приятелството съществува въпреки всички криволици на Историята?
	Мисълта му се връща към снаха му: тя мразеше комунистите, защото оспорваха свещеното право на собственост. „А на мен, казва си той, тя ми оспори свещеното право над моята картина.“ Представя си картината върху една от стените в тухлената си къща и изведнъж, изненадан, си дава сметка, че в дома му това работническо предградие, този чешки Дерен, тази чудатост на Историята ще бъде смутител, натрапник. Как бе могъл да иска да я вземе със себе си! Там, където живее с мъртвата, за тази картина няма място. Никога не й бе говорил за нея. Тази картина няма нищо общо с нея, с тях, с техния живот.
	След това си мисли: „Ако една малка картина може да смути съжителството ми с мъртвата, колко по-смущаващо би било постоянното, натрапчиво присъствие на цяла една страна, която тя никога не бе виждала!“.
	Слънцето се спуска към хоризонта, той е в колата на път за Прага; пейзажът профучава край него, пейзажът на малката му страна, за която хората бяха готови да умрат, но той знае, че съществува нещо още по-малко, което още по-силно призовава състрадателната му любов: вижда два фотьойла, обърнати един към друг, лампата и саксията с цветя, поставени върху перваза на прозореца, и стройния бор, който жена му бе посадила пред къщата, бор като ръка, която тя вдига, за да му посочи дома им отдалеч.


>	39

	Скацел се затвори за триста години в къщата на тъгата, защото виждаше страната си погълната завинаги от Източната империя. Той бъркаше. Всички бъркат относно бъдещето. Човек може да бъде сигурен единствено в настоящия момент. Но вярно ли е това? Може ли той наистина да познава настоящето? Способен ли е да го съди? Разбира се, че не. Защото как онзи, който не познава бъдещето, би могъл да разбере смисъла на настоящето? Ако не знаем към какво бъдеще ни води настоящето, как бихме могли да кажем, че това настояще е добро или лошо, че заслужава подкрепата ни, недоверието ни или омразата ни?
	През 1921 година Арнолд Шьонберг заявява, че благодарение на него през идните сто години немската музика ще си остане господарка на света. Дванайсет години по-късно е принуден завинаги да напусне Германия. След войната, в Америка, отрупан с почести, той е все така уверен, че славата никога няма да изостави творчеството му. Упреква Игор Стравински, че мисли прекалено за съвременниците си, а пренебрегва присъдата на бъдещето. Смята бъдните поколения за свой най-сигурен съюзник. В едно язвително писмо до Томас Ман се уповава на епохата „след двеста или триста години“, когато най-сетне ясно ще си проличи кой от двамата е бил по-велик, Ман или той!
	Шьонберг умира през 1951 година. През следващите две десетилетия творчеството му е приветствано като най-великото на века, почитано е от най-блестящите млади композитори, които се обявяват за негови последователи; но след това се отдалечава от концертните зали, както и от паметта. Кой го изпълнява днес, в края на века? Кой се позовава на него? Не, не желая да се надсмивам глупаво над неговата самонадеяност и да твърдя, че се е надценявал. Хиляди пъти не! Шьонберг не надценяваше себе си. Надценяваше бъдещето.
	Грешка в разсъждението ли бе допуснал? Не. Мислеше правилно, но живееше в твърде високи сфери. Спореше с най-великите немци, с Бах, с Гьоте, с Брамс, с Малер, ала колкото и да са интелигентни, споровете, водени във високите сфери на духа, винаги са късогледи за онова, което без причина, без логика се случва долу: две велики армии се сражават до смърт за свещени каузи; а микроскопичната бактерия на чумата ще срази и двете.
	Шьонберг знаеше за съществуването на бактерията. Още през 1930 година той пише: „Радиото е враг, безмилостен враг, който неудържимо настъпва и срещу когото всяка съпротива е безнадеждна“; то „ни засипва с музика (…), без да се запита дали имаме желание да я слушаме, дали имаме възможност да я възприемем“, така че музиката се е превърнала просто в шум, шум сред шумове.
	Радиото бе поточето, от което започна всичко. После се появиха други технически средства, които да презаписват, умножават, увеличават звука, и поточето стана огромна река. Ако някога слушаха музика от любов към музиката, днес тя вие навсякъде и винаги, „без да се пита дали имаме желание да я слушаме“, вие във високоговорителите, в колите, в ресторантите, в асансьорите, по улиците, в чакалните, в гимнастическите салони, в запушените от уокмени уши, пренаписана, преаранжирана, съкратена, разпокъсана музика, фрагменти от рок, джаз, опера, поток, в който всичко се смесва, без да знаем кой е композиторът (музиката, превърнала се в шум, е анонимна), без да различаваме началото или края (музиката, превърнала се в шум, няма форма): мръсната вода на музиката, в която музиката умира.
	Шьонберг знаеше за бактерията, осъзнаваше опасността, но дълбоко в себе си не й придаваше особено значение. Както казах, той живееше в много високите сфери на духа и високомерието му пречеше да приеме насериозно един толкова незначителен, толкова вулгарен, толкова отблъскващ, толкова недостоен враг. Единственият голям противник, достоен за него, върховният съперник, с когото се бореше виртуозно и сурово, беше Игор Стравински. Именно срещу неговата музика се сражаваше той, за да спечели благоразположението на бъдещето.
	Но бъдещето бе реката, пороят от ноти, в който труповете на композиторите се носят сред мъртви листа и откършени клони. Един ден, люшкано от бурните вълни, мъртвото тяло на Шьонберг се сблъска с тялото на Стравински и двамата заедно, в закъсняло и виновно помирение, продължиха пътуването си към нищото (към нищото на музиката, каквото е абсолютната врява).


>	40

	Нека си спомним: когато Ирена се бе спряла с мъжа си на брега на реката, преминаваща през един провинциален френски град, тя бе видяла на отсрещния бряг отсечени дървета и в същия миг музиката, гръмнала ненадейно от един високоговорител, я бе поразила. Тя бе притиснала ръце към ушите си и се бе разплакала. Няколко месеца по-късно беше вкъщи с агонизиращия си мъж. От съседния апартамент загърмя музика. На два пъти звъня на вратата, помоли съседите да спрат уредбата, но и двата пъти напразно. Накрая изкрещя: „Спрете този ужас! Мъжът ми умира! Чувате ли! Умира! Умира!“.
	През първите си години във Франция тя много слушаше радио, което я приобщаваше към френския език и живот, но след смъртта на Мартин, заради музиката, която бе разлюбила, това вече не й доставяше удоволствие; защото новините вече не следваха непрекъснато една след друга, както някога, а всяка информация бе отделена от следващата с три, осем, петнайсет секунди музика и тези малки интерлюдии от година на година коварно нарастваха. Така тя отблизо опозна онова, което Шьонберг наричаше „музиката, превърнала се в шум“.
	Лежи в леглото до Густаф; тревожи се за съня си, тъй като е превъзбудена от мисълта за срещата си; вече глътна едно приспивателно, унесе се, но понеже се събуди посред нощ, взе още две, после от отчаяние, от нервност пусна мъничко радио до възглавницата си. За да заспи отново, иска да чуе човешки глас, реч, която да завладее мисълта й, да я пренесе другаде, да я успокои и да я приспи; минава от станция на станция, но навсякъде тече само музика, мръсната вода на музиката, фрагменти от рок, джаз, опера, а това е свят, в който към никого не може да се обърне, защото всички пеят и крещят, свят, в който никой не се обръща към нея, защото всички подскачат и танцуват.
	От едната страна е мръсната вода на музиката, от другата хъркане, а на обсадената Ирена й се иска да има свободно пространство около себе си, пространство, за да диша, но се сблъсква с бледото и безжизнено тяло, което съдбата стовари на пътя й като чувал с пръст. Обзема я нова вълна на омраза към Густаф не защото тялото му пренебрегва нейното (ах, не, никога повече не би могла да се люби с него!), а защото хъркането му й пречи да заспи и има опасност да провали срещата на живота си, срещата, която скоро ще се състои, след някакви си осем часа, тъй като утрото наближава, а сънят не идва и тя знае, че ще бъде уморена, нервна, с погрозняло и състарено лице.
	Най-накрая силата на омразата й действа като наркотик и тя заспива. Когато се събужда, той вече е излязъл, а мъничкото радио до възглавницата й продължава да излъчва музиката, превърнала се в шум. Главата я боли и се чувства изтощена. На драго сърце би останала в леглото, но Милада предупреди, че ще дойде в десет часа. Но защо днес! Ирена няма ни най-малко желание да бъде с когото и да било!


>	41

	Построена върху един склон, къщата разкриваше откъм улицата само приземен етаж. Когато вратата се отвори, Йозеф бе връхлетян от любовните набези на голяма немска овчарка. Едва след малко успя да забележи N., който, смеейки се, усмири кучето и поведе Йозеф през един коридор, после по дълго стълбище към един двустаен апартамент наравно с градината, където живееше с жена си; тя бе там и приятелски му подаде ръка.
	„Горе, каза посочвайки тавана, апартаментите са много по-просторни. Там живеят дъщеря ми и синът ми със семействата си. Вилата е собственост на сина ми. Той е адвокат. Жалко, че не е вкъщи. Слушай, казва той, снишавайки глас, ако искаш пак да се установиш в страната, той ще ти помогне, ще те улесни във всичко.“
	Тези думи припомниха на Йозеф деня, когато, преди четирийсетина години, със същия този поверително снишен глас N. му бе предложил приятелството си и помощта си.
	„Говорих им за теб…“, каза N. и извика няколко различни имена към горния етаж; започнаха да слизат внуците и правнуците, всичките красиви, елегантни (Йозеф не можеше да откъсне поглед от една блондинка, гаджето на един от внуците, германка, която не разбираше и дума чешки), и всички те, дори момичетата, изглеждаха по-високи от N. (в тяхно присъствие той приличаше на заек, изгубен сред диви треви, които видимо никнеха наоколо и надвисваха над него). Като манекени по време на ревю, те се усмихваха, без нищо да казват, докато N. не ги помоли да го оставят насаме с приятеля му. Жена му остана в къщата, а те двамата излязоха в градината.
	Кучето ги последва и N. отбеляза: „Никога не съм го виждал толкова възбуден от някой посетител. Сякаш разпозна професията ти“. После подробно разказа как сам е проектирал градината си с морави, разделени от малки пътеки, и показа на приятеля си всички плодни дървета; за да пристъпи към темите, за които искаше да говори, Йозеф трябваше да прекъсне дългото ботаническо изложение:
	— Кажи ми, как живя през тези двайсет години?
	— Да не говорим за това — каза N. и в отговор постави показалец върху сърцето си. Йозеф не разбираше смисъла на този жест: толкова дълбоко ли го бяха засегнали политическите събития, „чак в сърцето“, или бе преживял любовна драма, или пък бе получил инфаркт? — Един ден ще ти разкажа — добави той, отклонявайки всякаква дискусия.
	Разговорът не беше лесен; всеки път, когато Йозеф се спираше, за да формулира по-добре някой въпрос, кучето се чувстваше задължено да скочи върху него и да сложи лапи на корема му.
	— Помня онова, което винаги си твърдял — каза N. — Ставаш лекар, защото се интересуваш от болестите. Ставаш ветеринар от любов към животните.
	— Наистина ли съм казал такова нещо? — учуди се Йозеф. Спомни си, че онзи ден обясни на снаха си, че бе избрал професията си, за да се разбунтува срещу семейството си. Нима бе действал от любов, а не заради бунта? В един-единствен смътен облак видя пред себе си да дефилират всички болни животни, които бе познавал; после видя ветеринарния си кабинет в задната част на тухлената си къща, където утре (ами да, точно след двайсет и четири часа!) щеше да отвори вратата, за да приеме първия за деня пациент; широка усмивка покри лицето му.
	Трябваше да се насили, за да се върне към едва започналия разговор: попита N. дали са го нападали заради политическото му минало; N. отговори, че не; според него хората знаеха, че винаги бе помагал на онези, които режимът тормозеше. „Не се и съмнявам“, каза Йозеф (наистина не се съмняваше), но настоя: как самият N. преценяваше целия си минал живот? Като грешка? Като поражение? N. поклати глава, казвайки, че не е нито едното, нито другото. Най-накрая го попита какво мисли за така бързото и брутално възстановяване на капитализма. Вдигайки рамене, N. отговори, че с оглед на ситуацията не е имало друго решение.
	Не, разговорът не можа да се получи. Най-напред Йозеф си помисли, че N. смята въпросите му за недискретни. После се поправи: бяха не толкова недискретни, колкото неактуални. Ако мечтата за отмъщение на снахата се сбъднеше и обвиненият N. бъдеше призован в съда, може би той щеше да се върне към комунистическото си минало, за да го обясни и защити. Но без такава призовка това минало днес бе далеч от него. То вече не живееше у него.
	Йозеф си спомни за една отдавнашна своя идея, която навремето бе смятал за светотатство: приобщаването към комунизма няма нищо общо с Маркс и теориите му; епохата само предостави на хората възможността да удовлетворят най-разнообразните си психологически потребности: потребността да се представиш за неконформист; или потребността да се подчиняваш; или потребността да наказваш лошите; или потребността да бъдеш полезен; или потребността да вървиш напред към бъдещето заедно с младите; или потребността да бъдеш заобиколен от голямо семейство.
	Кучето лаеше в добро настроение, а Йозеф си каза: „Днес хората изоставят комунизма не защото мисленето им се е променило, претърпяло е шок, а защото комунизмът вече не предоставя възможността нито да се представиш за неконформист, нито да се подчиняваш, нито да наказваш лошите, нито да бъдеш полезен; нито да вървиш напред заедно с младите; нито да бъдеш заобиколен от голямо семейство. Комунистическото убеждение вече не отговаря на никаква потребност. То е станало дотолкова неизползваемо, че всички лесно го изоставят, без дори да си дават сметка за това“.
	Въпреки всичко първоначалното намерение на посещението му си оставаше незадоволено в него: да сподели с N., че пред един въображаем съд той, Йозеф, би го защитил. За да стигне дотам, най-напред искаше да му покаже, че не бе сляпо въодушевен от света, който се установяваше тук след комунизма, и спомена големия рекламен образ на площада в родния си град, където неразбираемо съкращение предлагаше на чехите услуги, показвайки им стиснати бяла и черна ръка. „Кажи ми, това все още ли е нашата страна?“
	Очакваше да чуе сарказъм по адрес на световния капитализъм, който униформизира планетата, но N. си мълчеше. Йозеф продължи: „Съветската империя рухна, защото вече не можеше да обуздае нациите, които искаха да бъдат суверенни. Но днес тези нации са по-малко суверенни откогато и да било. Не могат да избират нито икономиката си, нито външната си политика, нито дори лозунгите на рекламите си“.
	— Националният суверенитет отдавна е илюзия — каза N.
	— Но ако една страна не е независима и дори не желае да бъде, дали все още някой е готов да умре за нея?
	— Не искам децата ми да са готови да умрат.
	— Ще го кажа по друг начин: дали все още някой обича тази страна?
	N. забави крачка.
	— Йозеф… — каза той развълнуван. — Как можа да емигрираш? Ти си патриот! — После, много сериозно: — Да умреш за страната си, това вече не съществува. Вероятно за теб времето е спряло по време на емиграцията ти. Но те, те вече не мислят като теб.
	— Кои?
	N. кимна с глава към етажите на къщата, сякаш искаше да посочи потомството си.
	— Те са другаде.


>	42

	По време на последните думи двамата приятели се бяха спрели; кучето се възползва от това: изправи се и сложи лапи върху Йозеф, който го погали. N. дълго и все по-разчувстван наблюдаваше тази двойка: човек и куче. Сякаш едва сега осъзна напълно тези двайсет години, през които не се бяха виждали: „Ах, колко съм щастлив, че дойде“. Потупа го по рамото и го покани да седнат под една ябълка. И изведнъж Йозеф разбра: сериозният, важният разговор, за който се бе подготвил, нямаше да се състои. Но за своя изненада почувства облекчение, чувство на освобождение! В края на краищата не бе дошъл да подлага приятеля си на разпит!
	Сякаш нещо се отприщи, разговорът им потръгна, свободно, приятно, като приказка между двама стари приятели: разпилени спомени, вести за общи приятели, забавни коментари, парадокси, шеги. Сякаш нежен, топъл, силен вятър го бе сграбчил в обятията си. Йозеф изпита неудържима радост да говори. Ах, тъй неочаквана радост! Цели двайсет години почти не бе говорил чешки. Разговорът с жена му бе лесен, датският се бе превърнал в техен интимен сабир*. Но с другите винаги осъзнаваше, че подбира думите, конструира фразата, следи акцента си. Струваше му се, че когато говореха, датчаните пъргаво тичаха, а той се тътреше отзад, натоварен с двайсеткилограмово гюле. Сега думите сами излизаха от устатата му, без да е необходимо да ги подбира, да ги контролира. Чешкият вече не бе онзи непознат език с носов тембър, който го бе поразил в хотела в родния му град. Най-сетне го разпознаваше, вкусваше го. С него се чувстваше лек като след лечение за отслабване. Говореше, сякаш летеше, и за пръв път по време на престоя си бе щастлив в страната си и я чувстваше като своя.
	[* Сабир — език, образуван от италиански, френски и арабски думи, който се е употребявал в средиземноморските пристанища. — Б.пр.]
	Насърчен от щастието, което излъчваше приятелят му, N. все повече се отпускаше; със съучастническа усмивка той спомена за някогашната си тайна любовница и благодари на Йозеф, че веднъж му бе послужил за алиби пред жена му. Йозеф не си спомняше и бе сигурен, че N. го бърка с някого. Но историята с алибито, която N. надълго му разказа, бе толкова хубава, толкова смешна, че Йозеф най-накрая си призна, че бе изиграл ролята на главно действащо лице. Главата му бе наклонена назад и през листата на дърветата слънцето осветяваше блажената усмивка на лицето му.
	Именно в това състояние на блаженство ги завари жената на N.
	— Ще обядваш ли с нас? — каза тя на Йозеф.
	Той погледна часовника си и стана.
	— След половин час имам среща!
	— Тогава ела тази вечер! Ще вечеряме заедно — топло го помоли N.
	— Тази вечер вече ще си бъда у дома.
	— Като казваш у дома, имаш предвид…
	— В Дания.
	— Толкова е странно, че те чувам да го казваш. Значи твоят дом вече не е тук? — попита жената на N.
	— Не. Там е.
	Настъпи дълго мълчание и Йозеф очакваше въпросите им: „Ако Дания наистина е твой дом, как живееш там? И с кого? Разкажи! Каква е къщата ти? Коя е жена ти? Щастлив ли си? Разкажи! Разкажи!“.
	Но нито N., нито жена му не изрекоха нито един от тези въпроси. За миг пред Йозеф се мярнаха ниска дървена ограда и бор.
	— Трябва да тръгвам — каза той и те се запътиха към стълбите.
	Докато се качваха, мълчаха и по време на това мълчание Йозеф внезапно бе поразен от отсъствието на жена си; тук нямаше и следа от нейното същество. През трите дни, прекарани в тази страна, никой не бе казал нито дума за нея. Той разбра: ако останеше тук, щеше да я загуби. Ако останеше тук, тя щеше да изчезне.
	Спряха се на тротоара, още веднъж си стиснаха ръцете, а кучето опря лапи в корема на Йозеф.
	После тримата дълго гледаха как той се отдалечава, докато изчезна от погледите им.


>	43

	Когато след толкова години я видя отново сред други жени в залата на ресторанта, Милада бе обзета от нежност към Ирена; особено я трогна една подробност: тогава Ирена й издекламира едно четиристишие от Ян Скацел. В малката Бохемия е лесно да се срещнеш и установиш контакт с един поет. Милада се бе запознала със Скацел, набит човек с твърдо, като издялано от камък лице, и го бе обожавала с наивността на много младо момиче от друго време. Цялата му поезия току-що бе издадена в един-единствен том, който Милада носи за подарък на приятелката си.
	Ирена прелиства книгата:
	— Днес чете ли се още поезия?
	— Вече не — казва Милада, а после й издекламирва наизуст няколко стиха: _И виждаме как в пладнето нощта отстъпва към реката_… Или пък, слушай: _Блата, обърната по гръб вода_. Или пък има вечери, казва Скацел, когато въздухът е тъй нежен и крехък, че _можем боси да вървим по счупени стъкла_.
	Слушайки я, Ирена си припомня за внезапните видения, които ненадейно изникваха в главата й през първите години на емиграцията й. Това бяха късчета от същия този пейзаж.
	„Или пък този образ: _… възседнали жребец — паунът и смъртта_.“
	Милада произнесе тези думи с глас, който леко потрепваше: те винаги й напомняха следното видение: през полята препуска жребец; на гърба му — скелет с коса в ръката, а отзад, на задницата му — паун с разперена опашка, великолепна, с преливащи цветове, като вечната суета.
	Ирена поглежда с признателност Милада, единствената приятелка, която намери в тази страна, гледа красивото й кръгло лице, което косите й още повече закръглят; понеже замислено мълчи, бръчките й са изчезнали в неподвижността на кожата и тя изглежда като млада жена; на Ирена й се иска тя да не говори, да не декламира стихове, дълго да остане неподвижна и красива.
	„Винаги си се сресвала по този начин, нали? Никога не съм те виждала с друга прическа.“
	Сякаш за да избегне темата, Милада казва:
	— Е, какво, ще се решиш ли най-сетне някой ден?
	— Нали знаеш, че Густаф има офиси и в Прага, и в Париж!
	— Но ако добре съм разбрала, иска да се установи в Прага за постоянно.
	— Виж, сноването между Париж и Прага ме устройва. Имам си работа и тук, и там, Густаф е единственият ми шеф, оправяме се някак си, импровизираме.
	— Какво те задържа в Париж? Дъщерите ти?
	— Не. Не искам да им се натрапвам.
	— Имаш ли си някой там?
	— Никой. — После: — Моят апартамент. — После: — Моята независимост. — А след това, бавно: — Винаги съм имала усещането, че животът ми е ръководен от други. Като изключим няколкото години след смъртта на Мартин. Това бяха най-тежките години, бях сама с децата, трябваше да се оправям. Беше мизерия. Няма да ми повярваш, но днес, като си спомням, това са най-щастливите ми години.
	Самата тя е смутена от това, че определи годините, последвали смъртта на мъжа й, като най-щастливи, и се поправя: „Исках да кажа, че това бе единственото време, когато бях господарка на живота си“.
	Млъкна. Милада не нарушава мълчанието и Ирена продължава:
	— Омъжих се много млада само за да избягам от майка си. Но тъкмо поради това решението ми бе принудително и съвсем не свободно. И на всичкото отгоре, за да избягам от майка си, се омъжих за човек, който бе неин стар приятел. Защото познавах единствено хората от нейното обкръжение. Тъй че, макар и омъжена, си останах под неин надзор.
	— На колко години беше?
	— Едва на двайсет. И оттогава всичко бе решено веднъж завинаги. Именно в този момент допуснах грешка, трудно определима, неуловима грешка, но която бе в основата на целия ми живот и която никога не успях да поправя.
	— Непоправима грешка във възрастта на незнанието.
	— Да.
	— Именно в тази възраст се омъжваш, раждаш първото си дете, избираш си професия. А после един ден узнаваш и разбираш много неща, но е твърде късно, тъй като целият ти живот е бил решен във времето, когато нищо не си знаела.
	— Да, да, дори моята емиграция! Тя също бе само последица от предишните ми решения. Емигрирах, защото тайната полиция не оставяше Мартин на мира. Той не можеше повече да живее тук. Аз обаче можех. Бях солидарна с мъжа си и не съжалявам. Въпреки това емиграцията ми не беше моя работа, мое решение, моя свобода, моя съдба. Майка ми ме тласна към Мартин, Мартин ме отведе в чужбина.
	— Да, спомням си. Това беше решено без теб.
	— Майка ми дори не се противопостави.
	— Напротив, това я устройваше.
	— Какво искаш да кажеш? Вилата?
	— Всичко е въпрос на собственост.
	— Пак ставаш марксистка — казва Ирена с лека усмивка.
	— Видя ли как след четирийсет години комунизъм буржоазията само за няколко дни се възроди? Оцеляха по хиляди начини, някои в затвора, други изгонени от работа, трети, които дори много добре се подредиха, направиха блестящи кариери: посланици, професори. Днес техните синове и внуци пак са заедно, като някакво тайно братство, те ръководят банките, вестниците, парламента, правителството.
	— Ама ти наистина си си останала комунистка.
	— Тази дума вече нищо не значи. Но е вярно, че си останах момиче от бедно семейство.
	Тя млъква, а през главата й се занизват образи: младо момиче от бедно семейство, влюбено в момче от богато семейство; млада жена, която иска да открие смисъла на живота си в комунизма; след 1968 година, зряла жена, която се отдава на дисидентство и така опознава един свят, много по-широк отпреди: не само комунисти, разбунтували се срещу партията, но също и свещеници, бивши политически затворници, изпаднали едри буржоа. А после, след 1989 година, сякаш събудила се от сън, тя отново става такава, каквато си беше: остаряло младо момиче от бедно семейство.
	— Извинявай, вече ми го каза, но не съм сигурна: къде си родена? — попита Ирена.
	Тя изрича името на малък град.
	— Днес ще обядвам с един човек, който е оттам.
	— Как се казва?
	Чувайки името му, Милада се усмихва:
	— Виждам, че пак не ми върви с него. Исках аз да те поканя на обяд. Жалко.


>	44

	Пристигна навреме, но тя вече го чакаше във фоайето на хотела. Заведе я в ресторанта й я настани срещу себе си на масата, която бе запазил.
	След няколко фрази тя го прекъсва:
	— Е, как се чувстваш тук? Би ли искал да останеш?
	— Не — казва той. После на свой ред пита:
	— Ами ти? Теб какво те задържа тук?
	— Нищо.
	Отговорът е така рязък и толкова прилича на неговия, че и двамата се разсмиват. Така съглашението между тях е сключено и те започват оживено и весело да разговарят.
	Той поръчва обяда, но когато сервитьорът му представя листа с вината, Ирена го грабва.
	— Обядът от теб, виното от мен!
	Вижда в менюто няколко френски вина и избира едно от тях.
	— За мен виното е въпрос на чест. Нашите сънародници не разбират от вино, а пък ти, оскотял от твоята варварска Скандинавия, ти още по-малко разбираш.
	Разправя му как приятелките й отказаха да пият бордото, които им бе донесла:
	— Представи си, реколта 1982 година! А те нарочно пиха бира, за да ми дадат урок по патриотизъм! После ме съжалиха и, вече пияни от бирата, продължиха с виното!
	Тя разказва, забавна е, смеят се.
	— Най-лошото е, че ми говореха за неща и хора, за които нищо не знам. Не искаха да разберат, че след всичките тези години техният свят се е изпарил от главата ми. Мислеха си, че с моите забрави искам да се правя на интересна. Да се разгранича. Разговорът беше странен: аз бях забравила кои са били те; а те не се интересуваха каква бях станала аз. Представяш ли си, тук никой не ми зададе нито един въпрос за живота ми там. Дори един-единствен въпрос! Нито веднъж! Постоянно имам усещането, че тук искат да ми ампутират двайсет години от живота ми. Наистина имам усещането за ампутация. Чувствам се като скъсена, смалена, като джудже.
	Тя му харесва и онова, което разказва, също му харесва. Разбира я, съгласен е с всичко, което казва.
	— А във Франция твоите приятели задават ли ти въпроси?
	Тъкмо да каже „да“, но след това променя намерението си; иска да бъде точна и говори бавно:
	— Разбира се, че не! Но когато хората често се виждат, смятат, че се познават. Не си задават въпроси и това не ги смущава. Не се интересуват един от друг, но то е съвсем невинно. Дори не го осъзнават.
	— Така е. Само когато се върнеш в страната след дълго отсъствие, си поразен от тази очевидност: хората не се интересуват едни от други и това е нормално.
	— Да, нормално е.
	— Но си мислех за друго. Не за теб, за живота ти, за личността ти. Мислех си за твоя опит. За това, което си видяла, за това, което си преживяла. За него френските ти приятели не биха могли да имат никаква представа.
	— Французите, честно казано, нямат нужда от опит. При тях преценките предшестват опита. Когато пристигнахме там, те нямаха нужда от информация. Вече бяха добре осведомени, че сталинизмът е зло и че емиграцията е трагедия. Не се интересуваха какво ние мислехме, интересуваха се от нас като от живи доказателства за онова, което те мислеха. Ето защо бяха щедри към нас и се гордееха с това. Когато един ден комунизмът се срина, те ме погледнаха втренчено с изпитателен поглед. И тогава нещо се обърка. Не се държах така, както очакваха.
	Тя отпива от виното и продължава:
	— Те наистина направиха много за мен. Видяха в мен страданието на емигрантката. После настъпи моментът, когато трябваше да потвърдя това страдание с радостта от завръщането си. Но потвърждение не последва. Почувстваха се излъгани. Също и аз, тъй като междувременно си мислех, че ме обичат не заради страданието ми, а заради мен самата.
	Говори му за Силви:
	— Тя бе разочарована, че още първия ден не дотърчах на барикадите в Прага!
	— Барикадите?
	— Разбира се, че нямаше барикади, но Силви си ги въобразяваше. Дойдох в Прага едва по-късно, след месеци, и тогава останах за известно време. Когато се върнах в Париж, изпитах неистова нужда да говоря с нея, нали разбираш, наистина я обичах и исках всичко да й разправя, всичко да обсъдим, шока от завръщането в страната след двайсет години, но тя вече нямаше особено желание да се вижда с мен.
	— Скарахте ли се?
	— Не, разбира се. Чисто и просто аз вече не бях емигрантка. Вече не бях интересна. Затова постепенно, любезно, с усмивка тя престана да ме търси.
	— С кого тогава можеш да говориш? С кого се разбираш?
	— С никого. — После: — С теб.


>	45

	Замълчаха. И тя повтори с почти драматичен тон:
	— С теб. — И добави още: — Не тук. Във Франция. Или по-скоро другаде. Където и да било.
	С тези думи му предложи бъдещето си. И макар Йозеф да не се интересува от бъдещето, чувства се щастлив с тази жена, която така явно го желае. Сякаш се бе озовал далеч назад в годините, когато отиваше в Прага да сваля. Сякаш тези години сега го приканваха да поеме нишката оттам, където я бе прекъснал. В компанията на тази непозната се чувства подмладен и мисълта да съкрати следобеда заради срещата със заварената си дъщеря изведнъж му се струва неприемлива.
	— Ще ме извиниш ли? Трябва да се обадя по телефона. — Става и отива към кабинката.
	Тя го гледа как, леко приведен, взима слушалката; от тази дистанция по-ясно преценява възрастта му. Когато го видя на летището, той й се стори по-млад; сега установява, че трябва да е с петнайсет, двайсет години по-възрастен от нея; като Мартин, като Густаф. Това не я разочарова, напротив, създава й успокоителното усещане, че тази авантюра, колкото и да е дръзка и рискована, принадлежи към логиката на живота й и не е толкова безумна, колкото изглежда (отбелязвам: тя се чувства окуражена както Густаф навремето, когато научи за възрастта на Мартин).
	Едва се е представил, и заварената му дъщеря се нахвърля върху него:
	— Обаждаш ми се, за да ми кажеш, че няма да дойдеш.
	— Позна. След всички тези години имам да свърша много неща. Нямам нито една свободна минута. Извини ме.
	— Кога заминаваш?
	Тъкмо да каже „тази вечер“, но му хрумва, че тя би могла да поиска да се срещнат на летището. Излъгва:
	— Утре сутринта.
	— И нямаш време да се видим? Дори между две срещи? Дори късно вечерта? Ще се освободя, когато пожелаеш!
	— Не.
	— Все пак съм дъщеря на жена ти!
	Патосът, с който тя почти изкрещя последната фраза, му припомня всичко онова, което в тази страна го вбесяваше някога. Настръхва и търси язвителен отговор.
	Тя е по-бърза от него:
	— Мълчиш! Не знаеш какво да кажеш! Е, добре, ще ти го кажа: мама ме посъветва да не ти се обаждам. Обясни ми какъв егоист си! Какъв жалък, мръсен, дребен егоист си.
	И затвори телефона.
	Той се отправя към масата и се чувства като опръскан с кал. Внезапно, нелогично през главата му минава мисълта: „В тази страна имах много жени, но нито една сестра“. Изненадан е от фразата и от думата: сестра; забавя крачка, за да вдъхне тази тъй кротка дума: сестра. Наистина в тази страна никога не намери нито една сестра.
	— Някаква неприятност?
	— Нищо сериозно, отговаря той, сядайки. — Но неприятно — да.
	Той мълчи.
	Тя също. Приспивателните от безсънната нощ й напомнят за себе си чрез умората. В желанието си да я прогони, изсипва остатъка от виното в чашата си и я изпива. После поставя ръка върху ръката на Йозеф.
	— Тук не се чувстваме добре. Каня те да пийнем по нещо.
	Отправят се към бара, откъдето се носи силна музика.
	Тя се отдръпва, после се овладява: пие й се алкохол. На бара двамата изпиват по чаша коняк.
	Той я поглежда.
	— Какво има?
	Тя кимва с глава.
	— Музиката? Да отидем вкъщи.


>	46

	Да научи от устата на Ирена, че той е в Прага, бе доста необичайно съвпадение. Но на определена възраст съвпаденията губят магията си, вече не изненадват, стават банални. Споменът за Йозеф не предизвиква у нея смут. С горчив хумор си спомня само, че той обичаше да я плаши със самотата, и ето че току-що я бе обрекъл да обядва сама.
	Приказките му за самотата. Може би тази дума се е съхранила в паметта й, защото тогава й се струваше тъй неразбираема: когато бе младо момиче, с двама братя и две сестри, тя се отвращаваше от тълпата; нямаше си собствена стая, където да работи, да чете, и дори трудно намираше местенце, където да се усамоти. Очевидно нямаха едни и същи тревоги, но тя разбираше, че в устата на приятеля й думата „самота“ придобива по-абстрактен и по-благороден смисъл: да преминеш през живота, без някой да се интересува от теб; да говориш, без да те слушат; да страдаш, без да будиш състрадание; тоест да живееш така, както тя действително бе живяла впоследствие.
	Паркира колата си в отдалечен от къщата си квартал и тръгва да търси бистро. Ако няма с кого да обядва, никога не ходи на ресторант (където на празния стол срещу нея щеше да седне самотата и да я наблюдава), предпочита да хапне сандвич, подпряна на бара. Докато минава покрай някаква витрина, погледът й попада върху собственото й отражение. Спира се. Оглеждането е нейният порок, може би единственият. Преструвайки се, че разглежда изложеното на витрината, тя наблюдава себе си: кестенявите коси, сините очи, кръглата форма на лицето. Знае, че е красива, винаги го е знаела и това е единственото й щастие.
	После осъзнава, че онова, което вижда, е не само смътно отразеното й лице, а и витрината на месарница: увесен труп, нарязани бутове, свинска глава с трогателно приветлива зурла. По-нататък в магазина: оскубаните тела на птици с вирнати крака, безпомощно, по човешки вирнати, и изведнъж я пронизва ужас, лицето й се сгърчва, представя си брадва, брадва на месар, брадва на хирург, стисва юмруци и се мъчи да прогони кошмара.
	Днес Ирена й зададе въпроса, който й задават от време на време: защо никога не е променяла прическата си? Не, не я е променяла и няма да я промени, тъй като е красива само когато косите й падат по този начин около лицето й. Познавайки бъбривата недискретност на фризьорите, бе избрала своя фризьор в едно предградие, където никоя от приятелките й не би могла да попадне. Трябваше да запази тайната на лявото си ухо с цената на огромна дисциплина и на цяла система от предпазни мерки. Как да примири желанието на мъжете с желанието си да бъде красива в техните очи? Най-напред бе потърсила компромис (отчаяни пътувания в чужбина, където никой не я познаваше и където никаква недискретност не можеше да я издаде), след това стана радикална и пожертва еротичния си живот в името на красотата си.
	Застанала до бара, тя бавно отпива от бирата и хапва сандвич със сирене. Не бърза; няма за къде. Както всяка неделя, следобед ще чете, а вечерта самотно ще вечеря вкъщи.


>	47

	Ирена установи, че умората не престава да я преследва. Когато за малко остана сама в стаята, тя отвори минибара и взе три малки шишенца с различен алкохол. Отвори едното и го изпи. Пъхна другите две в чантата си, която остави на нощната масичка. Там забеляза книга на датски: _Одисея_.
	— Аз също си мислех за Одисей — казва тя на Йозеф, който се връща.
	— Също като теб той отсъствал от страната цели двайсет години — отвръща Йозеф.
	— Двайсет години?
	— Да, точно двайсет години.
	— Той поне е бил щастлив, че се връща.
	— Не е сигурно. Разбрал, че съгражданите му са го предали, и избил мнозина от тях. Не вярвам да са го обичали.
	— Все пак Пенелопа го е обичала.
	— Може би.
	— Не си сигурен?
	— Много пъти четох и препрочитах пасажа със срещата им. Отначало тя не го разпознава. После, когато вече всичко е ясно за всички, когато претендентите са избити, предателите наказани, тя продължава да го подлага на все нови и нови изпитания, за да се увери, че наистина е той. Или по-скоро, за да отложи момента, когато отново ще се озоват в леглото.
	— Което е обяснимо, нали? След двайсет години сигурно си парализиран? Дали му е била вярна през всичкото това време?
	— Не би могла да не бъде. Наблюдавана от всички. Двайсет години целомъдрие. Любовната им нощ трябва да е била трудна. Представям си, че през тези двайсет години половият орган на Пенелопа се е свил, стеснил се е.
	— Била е като мен.
	— Моля?
	— Не, не се бой! — извиква тя през смях. — Не говоря за моя полов орган. Той не се е стеснил.
	И изведнъж, опиянена от преднамереното споменаване на половия си орган, тя бавно повтаря с по-нисък глас последната фраза, преведена с мръсни думи. А после още веднъж, с още по-нисък глас, с още по-неприлични думи. Бе неочаквано! Бе опияняващо! За пръв път от двайсет години той чува тези мръсни чешки думи и изведнъж се възбужда, както не се бе възбуждал нито веднъж, откакто бе напуснал страната, тъй като всички тези груби, мръсни, цинични думи имат власт над него единствено на родния му език (на езика на Итака), понеже именно през този език, през дълбоките му корени към него се надига възбудата на цели поколения. До този момент дори не се бяха целунали. А сега, великолепно възбудени, само за няколко десетки секунди започнаха да се любят.
	Разбирателството им е пълно, тъй като тя също е възбудена от думите, които от толкова години нито бе произнасяла, нито бе чувала. Пълно разбирателство сред взрив от мръсотии! Ах, животът й, колко бе беден! Всички пропуснати пороци, всички неосъществени изневери, жадува да изживее всичко това. Иска да изживее всичко, което си е въобразявала, без някога да го е изживяла: воайорство, ексхибиционизъм, неприлично присъствие на други хора, словесни изстъпления; опитва се да осъществи всичко, което сега може да осъществи, а онова, което е неосъществимо, си го представя заедно с него, на висок глас.
	Разбирателството им е пълно, тъй като дълбоко в себе си Йозеф знае (а може би го и желае), че това е последният му еротичен сеанс; той също се люби така, сякаш иска да синтезира всичко, миналите си авантюри и онези, които никога няма да има. И за единия, и за другия това е преминаване на бързи обороти през сексуалния живот: дързостите, до които любовниците достигат след много срещи, ако не и след много години, те ги вършат стремглаво, насърчавайки се един друг, сякаш искат в един-единствен следобед да концентрират всичко, което са пропуснали и ще пропуснат.
	После, задъхани, остават да лежат по гръб един до друг и тя казва: „Ох, от години не съм се любила! Няма да ми повярваш, от години не съм се любила“.
	Това откровение странно и дълбоко го трогва; той затваря очи. Тя се възползва от това, за да се наведе към чантата си и да извади от нея малко шишенце; бързо и дискретно отпива.
	Той отваря очи:
	— Не пий, не пий! Ще се напиеш!
	— Остави ме! — противи се тя. Усещайки умората, която не може да прогони, е готова на всичко, само и само да задържи сетивата си напълно будни. Ето защо, макар той да я наблюдава, изпразва третото шишенце, после, сякаш за да се оправдае, да се извини, повтаря, че отдавна не се е любила, но този път го казва с мръсните думи на родната си Итака и магията на безсрамието отново възбужда Йозеф, който пак започва да я люби.
	В главата на Ирена алкохолът играе двойна роля: освобождава фантазията й, насърчава дързостта й, прави я чувствена и същевременно замъглява паметта й. Тя се люби бясно, сластно, но в същото време завесата на забравата обгръща похотта й в нощ, която всичко заличава. Като поет, пишещ най-великата си поема с мастило, което моментално изчезва.


>	48

	Майката постави диска в голяма уредба и натисна няколко копчета, за да избере парчетата, които обича, после се потопи във ваната, слушайки музиката през отворената врата. Беше избрала четири танцувални парчета: танго, валс, чарлстон, рокендрол, които благодарение на техническото съвършенство на уредбата безкрайно се повтаряха, без всякаква външна намеса. Тя се изправи във ваната, дълго се ми, излезе, избърса се, навлече пеньоара си и отиде в хола. После, след дълъг обяд с няколко шведи, минаващи през Прага, си дойде Густаф и я попита къде е Ирена. Тя отговори (смесвайки лош английски и опростен заради него чешки):
	— Обади се. Ще се прибере чак довечера. Как беше храната?
	— Прекалено много!
	— Пийни нещо — и тя сипа ликьор в две чаши.
	— Виж, това никога не отказвам! — възкликна Густаф и отпи.
	Майката засвири с уста мелодията на валса и започна да се кълчи; после, без нищо да казва, сложи ръце на раменете на Густаф и направи няколко танцови стъпки с него.
	— В чудесно настроение си — каза Густаф.
	— Да — отговори майката и продължи да танцува с толкова подчертани, толкова театрални движения, че Густаф също направи пресилени стъпки и жестове, накъсани от кратки изблици притеснен смях. Прие тази пародийна комедия, за да докаже, че не желае да проваля никаква шега, и същевременно със срамежлива суетност да напомни, че навремето е бил отличен танцьор и все още е такъв. Докато танцуваха, майката го поведе към голямото огледало, окачено на стената, и двамата извърнаха глави и се огледаха в него.
	После тя го пусна и без да се докосват, те импровизираха движения пред огледалото; Густаф правеше танцови жестове с ръце и като нея не изпускаше от поглед образите им. Точно тогава видя как майката сложи ръка на члена му.
	Сцената, която се разиграва, свидетелства за една прастара грешка на мъжете, които, присвоили си ролята на прелъстители, обръщат внимание единствено на жените, които биха могли да пожелаят; не им хрумва мисълта, че една грозна или стара жена, или жена, която просто се намира извън еротичното им въображение, би могла да пожелае да ги притежава. Да спи с майката на Ирена за Густаф бе дотолкова немислимо, фантастично, нереално, че стъписан от нейното докосване, той не знае какво да направи: първият му рефлекс е да отмести ръката; но не посмява; още от ранната му младост у него се е запечатала една заповед: не бъди груб с жена; затова той продължава танцовите си движения и слисан гледа ръката между краката си.
	Все така с ръка върху члена му, майката се поклаща на място и не престава да се оглежда; после оставя пеньоара си да се разтвори и Густаф вижда пищните гърди и черния триъгълник отдолу; смутено усеща как членът му нараства.
	Без да изпуска от очи огледалото, майката най-после маха ръката си, но за да я пъхне моментално вътре в панталона, където хваща голия член между пръстите си. Членът непрекъснато се втвърдява, а тя, продължавайки танцовите си движения и гледайки все така втренчено огледалото, възхитено възкликва с вибриращия си алт: „Ох, ох, гледай ти, гледай ти“.


>	49

	Докато многократно се любят, Йозеф дискретно поглежда часовника си: още два часа, още час и половина; любовният следобед е възхитителен, не иска нищо да пропусне, нито един жест, нито една дума, но краят наближава, непредотвратим, и трябва да следи изтичащото време.
	Тя също мисли за времето, което се скъсява; затова безсрамието й е още по-забързано и по-трескаво, говори, скачайки от фантазия на фантазия, досещайки се, че вече е твърде късно, че възторгът е към края си и че бъдещето й остава пусто. Казва още няколко мръсни думи, но ги казва през плач, след това, разтърсвана от ридания, не издържа повече, преустановява всякакво движение и го отблъсва от тялото си.
	Лежат един до друг и тя казва:
	— Не заминавай днес, остани още.
	— Не мога.
	Тя млъква за малко, после:
	— Кога ще те видя пак?
	Той не отговаря.
	С внезапна решителност тя става от леглото; вече не плаче; права, обърната към него, му казва, не сантиментално, а с изненадваща агресивност:
	— Целуни ме!
	Той остава да лежи, колебаейки се.
	Неподвижна, тя го чака, взирайки се в него с цялата тежест на един живот без бъдеще.
	Неспособен да понесе погледа й, той се предава: става, приближава се, поставя устни върху нейните.
	Тя вкусва целувката му, измерва степента на студенината й и казва:
	— Лош си!
	После се обръща към чантата си, оставена върху нощната масичка. Изважда от нея малък пепелник и му го показва.
	— Позна ли го?
	Той взима пепелника и го поглежда.
	— Позна ли го? — строго повтаря тя.
	Не знае какво да каже.
	— Погледни надписа!
	Име на пражки бар. Но то нищо не му говори и той мълчи. Тя наблюдава объркването му съсредоточено и с все по-враждебно недоверие.
	Той се чувства смутен под този поглед, но в същия миг, съвсем за кратко, пред него се мярва прозорец, на чийто перваз има саксия до запалена лампа. Ала образът изчезва и той отново вижда враждебните очи.
	Тя разбра всичко: не само е забравил срещата им в бара, истината е по-лоша: той не знае коя е! Не я познава! В самолета не е знаел с кого разговаря. А после внезапно осъзнава: той нито веднъж не се бе обърнал към нея на име.
	— Ти не знаеш коя съм!
	— Моля! — казва той отчайващо неловко.
	Тя му говори като следовател:
	— Хайде, кажи ми името!
	Той мълчи.
	— Как е името ми? Кажи ми името!
	— Имената не са от значение!
	— Никога не си ме наричал по име! Ти не ме познаваш!
	— Моля!
	— Къде се запознахме? Коя съм аз?
	Той иска да я успокои, взима ръката й, тя го отблъсва:
	— Ти не знаеш коя съм аз! Свали една непозната! Люби се с една непозната, която ти се отдаде! Възползва се от едно недоразумение! Облада ме като курва! За теб аз бях курва, непозната курва!
	Тя се е отпуснала на леглото и плаче.
	Той вижда трите захвърлени на земята празни шишенца от алкохол.
	— Пи прекалено много. Глупаво беше да пиеш толкова много!
	Тя не го слуша. Лежи по корем, тялото й е разтърсвано от конвулсии, а в главата й е единствено самотата, която я очаква.
	После, сякаш връхлетяна от умора, престава да плаче и се обръща по гръб, оставяйки неволно краката си небрежно разтворени.
	Йозеф е прав до леглото; гледа половия й орган, сякаш гледа в празното, и изведнъж вижда тухлената къща с бора. Поглежда часовника си. Може да остане в хотела още половин час. Трябва да се облече и да намери начин да принуди и нея да се облече.


>	50

	Когато той се изплъзна от тялото й, те замълчаха, така че се чуваха единствено четирите музикални парчета, които се повтаряха безкрайно. След известно време, с ясен и почти тържествен глас, сякаш цитираше клаузите на договор, майката каза на своя чешко-английски: „Ние с теб сме силни. We are strong. Но сме и добри, good, никому няма да причиним болка. Nobody will know. Никой нищо няма да узнае. Ти си свободен. Можеш, когато пожелаеш. Но не си длъжен. С мен си свободен. With me you are free“.
	Този път каза това без всякаква пародийна игра, с възможно най-сериозен тон. А Густаф, също сериозен, й отговори: „Да, разбирам“.
	„С мен си свободен“ — тези думи дълго отекват у него. Свободата — потърси я при дъщерята, но не я намери. Ирена му се отдаде с цялата тежест на живота си, а той желаеше да живее без тежест. Търсеше у нея бягство, а тя се изпречи пред него като предизвикателство; като ребус; като подвиг, който трябваше да извърши; като съдия, срещу когото да се опълчи.
	Вижда тялото на новата си любовница, която става от дивана; тя е права, показва му тялото си в гръб, мощните бедра, покрити с целулит; този целулит го очарова, сякаш изразява жизнеността на една кожа, която се вълнува, трепти, говори, пее, тресе се, показва се; когато се навежда, за да вземе хвърления на земята пеньоар, той не успява да се овладее и както си лежи гол на дивана, погалва този прелестно издут задник, опипва тази монументална, преизобилна плът, чиято щедра разточителност го утешава и успокоява. Обгръща го чувство на покой: за пръв път в живота му сексуалността се намира извън всякаква опасност, извън конфликти и драми, извън всякакво преследване, извън всякакво обвинение, извън проблемите; той няма за какво да се грижи, любовта се грижи за него, любовта такава, каквато я бе желал, но никога не я бе имал: любов — покой; любов — забрава; любов — дезертьорство; любов — безгрижие; любов — незначителност.
	Майката отива в банята и той остава сам: преди малко мислеше, че е извършил огромен грях; но сега знае, че любовният му акт няма нищо общо с грях, прекрачване на границите или перверзия, че бе една от най-нормалните нормалности. Именно с нея, с майката, той ще създаде двойка, приятно банална, естествена, благоприлична, двойка спокойни стари хора. От банята до него достига шумът на водата, той сяда на дивана и поглежда часовника си. След два часа ще дойде синът на съвсем скорошната му любовница, млад човек, който го обожава. Тази вечер Густаф ще го представи на своите бизнес партньори. През целия си живот бе заобиколен от жени! Какво удоволствие най-после да има син! Усмихва се и се залавя да търси разхвърляните си по пода дрехи.
	Вече се е облякъл, когато майката се връща от банята по халат. Ситуацията е малко тържествена, а следователно и смущаваща, каквито са винаги ситуациите след първия любовен акт, когато любовниците изведнъж се сблъскват с едно бъдеще, което са принудени да приемат. Музиката продължава да отеква и в този деликатен момент, сякаш за да им се притече на помощ, тя преминава от рок към танго. Те се подчиняват на дискретния призив, прегръщат се и се отдават на монотонния, вял поток от звуци; не мислят за нищо; оставят се да бъдат носени и отнасяни; танцуват бавно, дълго, без всякаква пародия.


>	51

	Риданията й продължиха дълго, а после, като по чудо, секнаха, последвани от тежка въздишка; тази промяна бе учудваща и тъжно-смешна; тя спеше дълбоко, неудържимо. Не бе променила позата си, лежеше по гръб с разтворени крака.
	Той продължаваше да гледа половия й орган, това съвсем малко местенце, което с възхитителна икономия на пространство осигурява четири върховни функции: възбуждане; съвкупление; раждане; уриниране. Дълго гледа това бедно, посърнало място и бе обхванат от безкрайна, безкрайна тъга.
	Коленичи до леглото, наведен над главата й, която нежно похъркваше; тази жена му бе близка; можеше да си представи да остане с нея, да се грижи за нея; в самолета си бяха обещали да не се интересуват от личния си живот; затова не знаеше нищо за нея, но едно му се струваше ясно: беше влюбена в него; готова да замине с него, всичко да изостави, всичко да започне наново. Знаеше, че тя го зове на помощ. Имаше възможност, сигурно последната, да бъде полезен, да помогне на някого и сред това множество от чужденци, с които е пренаселена планетата, да намери сестра.
	Започна да се облича, дискретно, безшумно, за да не я събуди.


>	52

	Както всяка неделна вечер, тя бе сама в скромната си гарсониера на беден учен. Ходеше напред-назад из стаята и ядеше същото като на обяд: сирене, масло, хляб, бира. Тъй като бе вегетарианка, бе осъдена на тази хранителна монотонност. След престоя й в планинската болница месото й напомня, че тялото й може да бъде нарязано и изядено също като тялото на теле. Разбира се, хората не ядат човешка плът, това би ги ужасило. Но този ужас само потвърждава, че човек може да бъде изяден, сдъвкан, глътнат, превърнат в екскременти. Но Милада знае, че ужасът от това да бъдеш изяден е само следствие от друг, по-всеобхватен ужас, който е в сърцевината на всеки живот: ужасът да бъдеш тяло, да съществуваш под формата на тяло.
	Тя свърши с вечерята и отиде в банята да си измие ръцете. После вдигна глава и се видя в огледалото над мивката. Погледът бе съвсем различен от този преди малко, когато бе наблюдавала красотата си във витрината. Този път той бе напрегнат; бавно повдигна косите си, които обгръщаха бузите й. Погледна се като хипнотизирана, дълго, много дълго, после пусна косите, нагласи ги около лицето си и се върна в стаята.
	В университета я блазнеха мечти за пътувания към други звезди. Какво щастие — да избягаш далеч във вселената, някъде, където животът се проявява по начин, различен от тукашния, и няма нужда от тяло! Но въпреки всичките си главозамайващи ракети човекът никога няма да стигне далеч във вселената. Краткостта на живота превръща небето в черен похлупак, в който той винаги ще си троши главата, после отново ще пада на земята, където всичко живо яде и може да бъде изядено.
	Нищета и високомерие. „Възседнали жребец — паунът и смъртта.“ Тя стоеше до прозореца и гледаше небето. Небе без звезди, черен похлупак.


>	53

	Сложи всичките си вещи в куфара и се огледа наоколо, да не би да е забравил нещо. После седна на масата и на лист с емблемата на хотела написа: „Наспи се хубаво. Стаята е твоя до утре на обяд…“. Би искал да й каже нещо много нежно, но в същото време си забрани да й остави и една-единствена фалшива дума. Накрая добави: „… сестро моя“. Постави плика върху килима до леглото, за да е сигурен, че ще го види.
	Взе табелката с надпис: _Не безпокойте, don’t disturb_, на излизане още веднъж се обърна към нея — тя спеше; в коридора окачи табелката на дръжката на вратата и безшумно я затвори.
	Във фоайето навсякъде чуваше да говорят на чешки и това отново бе един непознат език, монотонен и неприятно бездушен.
	Докато оправяше сметката, той каза: „Една дама остана в стаята ми. Ще си тръгне по-късно“. И за да е сигурен, че никой няма да я погледне накриво, сложи пред служителя на рецепцията банкнота от петстотин крони.
	Взе такси и потегли към аерогарата. Вече беше мръкнало. Самолетът излетя към черното небе, после потъна в облаците. След няколко минути небето се разтвори, кротко и приветливо, обсипано със звезди. Гледайки през илюминатора, той видя в дъното на небето ниска дървена ограда, а пред тухлената къща — строен бор като вдигната ръка.
