	Да се стигне до война, значи да се отрече животът! В тридесет и седем години ние преживяхме четири войни — и да не бяхме ги загубили, пак щяха да ни опустошат. Войната е невъзможна, преди да отречем човека. Мирът стои над всичко, защото в мира се вмества цялостният човешки живот: трудът, свободата, творчеството, социалната правда, раждането, любовта и естествената смърт. Във война човек не живее, а едва успява да остане жив.
	Мирът е отново застрашен! Това значи, че някъде по света са загубили упование в мира и страхът е пропълзял в ушите…
	Ние ще се борим за мира, като утвърдим вярата си в него, в живота, в труда, в свободата и творчеството. Самообладанието е най-силното оръжие! Ако със самообладание застанем зад него, не ние него, а той нас ще брани. Имам странното убеждение, че войните започват от страх! Хитлер беше един дързък страхливец, който нанесе огромни пакости на света, но истински унищожи само себе си.
@@	1949
