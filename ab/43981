	Един селски читалищен деятел ми се хвали:
	— Ние работим много. Читалището ни напредва. Имаме 300 членове. Вече сме масова организация.
	— А събирате ли се — питам, — устройвате ли си организационни събрания?
	— Не — казва, — нямаме салон, който да побере толкова души.
	— А къде си правите годишното събрание?
	— В стаята, която ни служи за читалня.
	— И с колко гласа те избраха в настоятелството?
	— С 32.
	— Е, тогава няма какво да се каже. Вярно е, че сте масова организация, защото може да се съберете всички около една маса.
