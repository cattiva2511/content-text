	— Вие сте маймуната? Няколко въпроса!
	— Да, аз съм. Така ме наричат, но така и вие често се наричате един-други…
	— Уважаема, да не спорим! Няколко въпроса за читателите.
	— А-а-а, значи за читателите? Занимавате се с маймунджулъци… Нямате ли по-сериозен начин да си изкарате прехраната?
	— Но, уважаема…
	— Разбира се, че съм уважаема, но не намирате ли, че вие прекалено много се занимавате с нас? Или смятате, че само за това сме създадени — да се забавлявате с нас и да ни подражавате?
	— Странно говорите, госпожо…
	— Странно? А какво е така нареченият ваш политико-обществен живот, литературните ви школи и веяния?! Един говори — другите повтарят, един пише — другите преписват, един открадне — всичките крадат…
	— Е-е-е, поне не говорете това пред детето…
	— Подражавате ни, господине, подражавате ни… Ето вашият, по-право — нашият Дарвин! Не увлече ли се дотам по нас — научно да признае, че е маймуна? Аз ли го накарах?…
	— Призна човекът, но да е станал маймуна — не вярвам…
	— О, вие всички бихте желали да станете маймуни, но то не е лесна работа и току-така няма да ви се даде опашка, елегантност, ясна представа за битието…
	— Но аз дойдох да ми отговорите…
	— Ка-а-к! Нима не виждате, че вашето човечество е в пълна криза? Историческа, морална, физическа… Вашето господство мъчно ще можете да задържите на два крака. Капитулация, господине, дегенерация, инфлация, изолация!…
	— Маймуна!
@@	„Стършел“ — 3 януари 1941
