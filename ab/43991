	Крайбалканският пътнически влак няма вагон-ресторант. Понякога само из коридорите ще премине продавач с кошница кифли, шоколади, бонбони или пък с разхладителни питиета. Напоследък се появи нов с явни поетически наклонности. Като ходи из вагоните, отдалече още му се чува гласът:
	— Моля, моля, моля, пресен, вкусен, симпатичен, ароматен и висококалоричен плодов сок!… Моля, моля, моля и ледена-медена бира се намира!…
	„Карай — мисля си, — упражнявай се, работи в тази насока и няма да сгрешиш. Римуваната проза сега най-добре се заплаща — 10 лева на ред…“
