P>
	С какъв акъл и смелост, сам не знам,
	реших зад граница да се преселя!
	И днес все още мисля, риск голям
	поех по Висша воля и повеля.

	Зарязах всичко: обзаведен дом,
	кола, роднини, близки, кариера…
	С номадски дух потеглих слепешком
	към гол мираж, към призрачна химера.

	И стигнах обетована земя,
	като Мойсей, в години беловласи;
	Съдбата златен рог над мен изля,
	обсипа ме обилно с щедростта си.

	И няма по-щастлив от мен номад —
	С две поданства съм двойно по-богат!
@@	Сидни, Австралия — 2015 г.
P$
