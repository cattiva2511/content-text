	Спорът за изкуството стихна — както и трябваше да се очаква. Защото спор за изкуството е немислим — то единствено е безспорно! Мнозина го смятаха за нещо, което обяснява живота. А то е самият живот. Други го разгледаха като обстоятелствен факт в „съдебния процес“. А то прави процесите излишни. Човек може да изживее как да е и по различен начин своя живот, но изкуството се преживява само по установен от самото него начин. И тоя живот на изкуството не е конкретният живот на човека, а възможният живот за всички човеци в необходимо време и пространство. Изкуството не е за всекиго и човек или издъхва извън него, или възкръсва в него. Който е в него — не спори, а който е извън него — напразно спори. Изкуството е повече неизбежност, отколкото необходимост. Както и човекът е повече поет, отколкото работник.
	Каквато е разликата между факта и истината, такава е разликата между живота и изкуството. Впрочем, те не са от един квас.
@@	1956
