	Друг пък градски читалищен труженик ми разправя:
	— Решихме да образуваме хор при читалището. Гласувахме една тлъста сума, свикахме хористите, нагласихме програма, правилници и работата уж тръгна. Почнаха и спевките. Хористите обаче, кой дошъл, кой не дошъл, повъртят се, поврякат и бързат да излязат.
	— Къде бързате така? — ги питам.
	— На друга спявка, казват.
	— Къде?
	— Е, при младежката организация.
	— А после?
	— После пък на трета спявка — в хора на старешката организация.
	— А след това?
	— След това ще спим, а утре вечер ще пеем пък в хора на фабриката.
	— И колко хорове има, значи, засега?
	— Около 5–6.
	— И във всичките ли участвувате?
	— Почти.
	— Добре, добре. Сега ми стана ясно. Разбрах защо в града ни няма нито един хор.
