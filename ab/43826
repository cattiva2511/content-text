	На 23 май 1947 година в аулата на Софийския университет на Илия Бешков бе връчена най-голямата академична награда за изкуството, учредена при Фонда „Кирил Берлинов“.
	Тодор Павлов произнесе реч за Бешков, на която художникът отговори:
	Не ми е ясно за какво съм награден от Академията на науките. Затова ще се опитам да обясня първо на себе си, после — на вас.
	В тази страна съм работил 25 години, вдъхновяван от много прекрасни неща. Но заедно с тези вдъхновения в душата ми са прониквали и много огорчения, и много грозота.
	Рисувал съм за възрастни и за деца. Това е и карикатуристът у мен. С възрастните съм се шегувал много лошо, понякога дори жестоко. И затова често съм чувствувал потребност да си почина при децата — в детската рисунка, при чистотата на детския мир.
	И ако съм очаквал някаква награда, очаквал съм я именно от децата. Изненадан съм, че тя идва от възрастните, и то — от Академията на науките…
