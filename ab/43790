	— Моля ви за някои биографични данни.
	— Аз съм първият и последният — катърът!
	— Баща ви, майка ви?
	— Всичко е в мен. Аз съм се осъществил сам. Бащата, жената, децата, родът, расата — това е моето аз.
	— Всеки случай за вас се говори много — даже има и вицове…
	— Да, аз съм последовател на Ницше — по-право, аз го предхождам.
	— Не го познавам, но ви вярвам. Изглеждате ми силна личност. Въобще — заякнал индивид. Обичате ли цветята?
	— Плутократски естетизъм, разврат! Витамини има само в бодилите. Всички трябва да ядат бодил! Необходим е един здрав свят!…
	— Вие се отнасяте с такава любов към света!
	— Той лежи изцяло в моето аз.
	— Извинете, вие с какво се занимавате?
	— Аз мисля съсредоточено и се изказвам упорито!
	— Да ми кажете нещо по животрептущите въпроси?
	— Казах: „Яжте бодил!“
@@	„Стършел“ — 21 февруари 1941
