	Българинът обича книгата. Младото поколение чете много, но между ония от тях, които се ползуват от читалищните библиотеки, има различни категории. Ето някои от тях:
	Четец-книголюбител, който тъй обича книгата, толкова му е свидна, че се страхува да я разреже.
	Четец-ревнивец. Той също е силно влюбен в книгата и не се разделя от нея. Вземе я от библиотеката и не мисли да я връща.
	Бърз четец, който като дойде до някое по-дълго описание, прескача страници, за да стигне по-скоро до диалога.
	Четец с темперамент. Той пък, ако не е съгласен с автора, веднага му възразява с мастилен молив върху белите полета отстрани. Ако пък се е възхитил от някоя негова мисъл, подчертава я дебело, а отстрани пише едно „браво“, и то така, че да не може с нищо да се изтрие.
	Четец-умна глава. Обикновено той взема наведнъж по пет-шест книги, и то все дебели, та като го срещнат, да рекат: „Интелигентен човек, учена глава!“. След петнайсет дена ги връща обратно непрочетени и взема нови — още по-дебели.
	Четец-художник. Ако книгата е илюстрована, изрисува на всички герои мустаци и бради, а дрехите им нашари с разни цветове.
	И най-после:
	Четец-естет. Той пък подгъва страниците, плюнчи си пръстите, когато прелиства и най-обича да чете, кога яде сланина, та по мазните петна да се познава докъде е стигнал.
