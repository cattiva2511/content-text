P>
	Две поданства ме свързват с две държави —
	така различни, сякаш рай и ад,
	но връзките ми са и с двете здрави,
	еднакво ме привличат и зоват.

	Две трети от живота ми премина
	в оназ, която бог ми отреди,
	но аз избрах сам втората родина
	за тихи и спокойни старини.

	Тя първата със нищо не измести,
	не я изтри от моето сърце,
	и също липсата й не замести —
	една със друга се допълват те.

	И нищо че са двете несравними,
	еднакво са ми близки и любими!
@@	Сидни, Австралия — 2015 г.
P$
