	„Австралия зова свой дом…“ е стих от популярна австралийска песен, който избрах за заглавие на настоящата ми, шеста, стихосбирка. Нея посвещавам на годишния ни юбилей от емигрирането ни в тази красива, богата, слънчева страна, който ще празнуваме през 2016 година, като скромен израз на нашата искрена благодарност към Съдбата.
	В нея включих 200 стихотворения, предимно нови и няколко публикувани в предишните ми стихосбирки.
	Почти половината от тях носят тематика, свързана с Австралия, а останалите третират общи теми, но ги наричам също „австралийски“, защото са написани тук, в Сидни. Избрах отново сонетната форма, понеже най-добре подхожда на стремежа ми да изразя много нещо с малко думи. Във всички сонети използвам ямбичния петстъпен стих, който, ако не се лъжа, е широко застъпен в българската художествена литература.
	Опитах се също така да надникна в богатите аборигенски митове и легенди за сътворението на света, отнасящи се до миналото, настоящето и бъдещето, като представих няколко от тях в стихотворна форма.
	В книгата си включих и сонети за България, видяна с очите на българин, който се връща след 24 години от чужбина и се чувства чужденец в собствената си родина.
