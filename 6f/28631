P>
	Мойто братче е плачливо
	като котенцето сиво;

	ах, не мога вече тука
	да го слушам как мяука!

	А пък мама го целува
	и го моли да мирува:

	— Стига плака, мойто бебе,
	ето мама е при тебе

	и млекце ти носи пак
	да й станеш ти юнак.

	И макар да е голяма,
	тъй говоря аз на мама:

	— Туй ли диво пеленаче
	искаш да ти е юначе?

	Я недей го милва ти,
	щом мяука и врещи!

	Мама братчето повива
	и на мене се засмива:

	— А когато беше бебе,
	тъй съм милвала и тебе.

	Ти от братчето си диво
	беше още по-плачливо.

	Чудно нещо — как и аз
	съм мяукал с тоя глас!
P$
