P>
	Тук живее дядо стар —
	стогодишен овощар.
	Късоглед е — как да види
	де се крият какавиди!
	Но Василчо — в старини
	своя дядо отмени.

	Взе рендосана дъска,
	писа с въгленче така:
	„За гъсеници тъдява
	пашата се забранява!“
	И на круша след това
	той дъската закова.

	Но гъсеница една
	почерка му не позна.
	Беше проста-простовата —
	не разчете тя словата…
	И нахална бе дори —
	бързо в клоните се скри.

	А Василчо замечта
	как ще дойде есента,
	как с другари — седем души —
	ще берат узрели круши:
	ще берат и ще ядат —
	славно нещо е трудът…

	Щом гората пожълтя,
	щом пристигна есента —
	ей Василчо отдалече
	десет кошника довлече.
	Но от круши за беда
	нямаше дори следа.
P$
