P>
	Нощ е вън,
	а ето:
	светло е полето —

	бели-беленинки
	блеснали снежинки!

	В туй поле голямо
	жива душа няма,

	само Вълчо скита
	и звездите пита:

	— Где ли са кошарите,
	хъркат ли овчарите,

	спят ли всички псета,
	да прескокна плета,

	да си грабна шиленце,
	сладко като пиленце?

	Чу го само Месечко
	и му каза весело:
	— Близо са кошарите,
	но не спят овчарите!

	Слушай мойта дума:
	ще ядеш куршума

	вместо младо шиленце,
	сладко като пиленце!

	Снежна е земята,
	звездни — небесата.

	Бяга там от псетата
	Вълчо през полетата.
P$
