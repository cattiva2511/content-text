P>
	Едно време — кой знае кога било,
	в едно село — кой знай къде било,
	живял дядо с свойта баба стара
	в една къща схлупена и проста.
	Хранели се с леща и попара —
	за двамата това било доста…
	Дядо имал два воловци стари,
	те му били най-верни другари.
	Нивицата с тях орал си дружно,
	да изкарва колко му е нужно
	за две гърла жито и пшеница,
	да нахрани душа да го слуша —
	баба стара да му се не кара.
	Те имали и една козица
	с руно бяло — човек да се чуди,
	един петел рано да ги буди,
	две кокошки като две царици,
	в един възел две скъпи жълтици,
	едно каче солена сланина —
	да им стигне за цяла година…
	Баба била доволна, честита,
	дядо с нея всекиму се хвалел —
	на кой пита и на кой не пита.
	Веднъж баба отишла на сватба,
	поканена по обичай божи.
	Там видяла една булка млада,
	облечена в чохено контошче,
	подплатено със лисичи кожи…
	Дощяло се на баба да има
	и тя таквоз чохено контошче.
	Върнала се замислена вкъщи,
	току ходи и току се мръщи,
	току охка и току въздиша…
	Дядо гледа, па се чудом чуди:
	— Бре, какви са, бабо, тез полуди?
	Какви ти се случиха премежди,
	та навъси старите си вежди?
	— Слушай, старо — бабата отвръща, —
	толкоз годин пазя тая къща,
	искам сега в старост награда
	да ми купиш чохено контошче,
	подплатено със лисичи кожи,
	да се стегна като булка млада.
	— Не контошче, а кюрк до петите,
	като искаш, ще да ти направя! —
	отговаря със готовност дядо
	и радост му свети в очите.
	Стана дядо, на пазар отиде,
	па развърза две скъпи жълтици,
	купи чоха, конци ибришимни
	и повика майстори най-първи
	да ушият чохено контошче.
	Кроят, кроят, чохът не достига…
	Баба ходи като болна в къщи.
	Току охка и току се мръщи.
	Гледа дядо, гледа стара баба,
	на старини туй ли й се пада?
	Дума даде — назад се не връща.
	Продаде си два вола работни,
	купи чоха, колко не достига,
	а на себе пушка евзалия
	да убие две хитри лисици,
	да им вземе хубавите кожи,
	та контошче добре да наложи…
	Най-първите майстори пак викна,
	кроят, шият чохено контошче…
	Баба не знай от радост къде е.
	Току мери чохено контошче
	и гощава майсторите първи
	с чорба сладка от двете кокошки,
	от петела със люта яхния.
	Изпържи им каче със сланина,
	Продаде си у механи хладни
	бяла коза за червено вино —
	на терзии угоди да прави,
	по-хубаво контошче да шият.
	И шиха те три дни и три нощи,
	та ушиха чохено контошче.
	Дядо ходи на лов по горите,
	та си уби две хитри лисици,
	та им одра хубавите кожи —
	подплатиха чохено контошче.
	Облече го, нагизди се баба.
	Гледа, гледа, очи си не вярва:
	заприлича на млада невеста.
	Улови се хоро да играе,
	цяло село гледа и завижда!
	А пък дядо обикаля в къщи,
	току охка и току се мръщи.
	— Що е, дядо, и защо въздишаш? —
	пита баба с новото контошче…
	С тъга дядо баби отговаря:
	— Нищо, бабо, нищо, поиграй си!…
	Честито ти чохено контошче!…
	Но де ни са два вола работни,
	къде ни са две скъпи жълтици,
	две кокошки като две царици,
	едно каче солена сланина?
	Къде ни е млечната козица
	с руно бяло — човек да се чуди,
	шарен петел, рано да ни буди?
	Нищо, бабо, нищо, поиграй си!
	Честито ти чохено контошче!
	Ще го носиш ти на гладно сърце!…
P$
