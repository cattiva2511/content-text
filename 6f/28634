P>
	Заю Баю във леса пристигна
	и голяма олелия вдигна:
	— Три години, братя, аз се учих
	и какви не майсторства научих.
	— Де да видим, Заю, какво знаеш?
	Можеш ли на топка да играеш?
	— Мога! Аз съм футболист голям
	и да пея, и да свиря знам.
	Знам да карам в езерото лодка,
	често ще си правим там разходка.
	Знам да хвъркам с аероплан,
	мога да преплавам океан.
	Дрехи шия от лисича кожа,
	а от вълча — шапка ще ви сложа.
	Зная аз да стрелям и със пушка,
	знае Заю и със нож да мушка.
	— Браво! Ура! — всички зайци викат
	и от радост сълзите им бликат.
	Но не щеш ли, ето Кума Лиса
	гостенина скоро помириса,
	тихо се промъкна в храсталака
	и се хвърли бързо връз юнака,
	за врата го пипна и отвлече.

	Заек стар тогава тъжно рече:
	— Той ни беше умен, славен брат,
	не един научил занаят,
	но научил беше най-добре
	да се хвали, затова умре.
	Че е заек, беше той забравил,
	предпазливостта си изоставил.
P$
