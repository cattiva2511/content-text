P>
	Кара Манго мечкаря
	меца долу в пазаря.
	Манго удря тупана,
	скача хоро мецана.

	Трам-та, трум-та, трум-та-та!

	Надохождат зяпачи,
	всеки хвърля петаче.
	Меца друса гърбица,
	пълни Манго торбица.

	Трам-та, трум-та, трум-та-та!

	Върнаха се в катуна,
	Манго вдигна кратуна —
	той се напи, наяде,
	а на меца не даде!

	Трам-та, трум-та, трум-та-та!

	Манго заспа, захърка,
	меца въже претърка
	и на носа с халката
	пак си хвана гората.

	Трам-та, трум-та, трум-та-та!

	Стана Манго зарана,
	гледа — няма мецана…
	Па си тупна калпака
	и за меца заплака!
P$
