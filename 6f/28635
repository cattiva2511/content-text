P>
	Срещнаха се трима души.
	
	__Колю:__
	Хайде да береме круши
	при съседа Атанас.

	__Пенчо:__
	С теб съм винаги и аз.
	А и сгода е голяма —
	бай Танас го в къщи няма.

	__Владко:__
	През стобори аз не рипам,
	чужди круши аз не пипам.

	__Колю и Пенчо:__
	После ще ни кажеш: дай! —
	Но не ще получиш, знай!

	Влизат двамата завчас
	в двора на бай Атанас.
	Под дървото за беда
	има каца със вода.
	Там една дъска сложиха,
	весело се покачиха.
	А пък Колю с пъргав скок
	метна се на клон висок.
	Ала кучето излая:
	— Ау! Аз крадци не трая —
	Рипна Колю на дъската,
	тя се счупи по средата,
	бухват двама във водата.
	Кучето към тях се спуска,
	да избягат ги не пуска.
	Двама в кацата стоят:
	— Помогнете ни! — крещят.

	Много хора се събраха,
	хубаво им се надсмяха.
	В миг и Владко там дойде,
	викна, като ги виде:
	— Вижте двамата юнаци —
	вместо круши ловят раци!
P$
