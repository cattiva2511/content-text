P>
	Надалеко от гората,
	под върба, досам реката,
	хитрата ни Кума Лиса
	със Котана се здрависа:
	— Добър ден ти, кумашинке!
	— Дал ти бог добро, роднинке!
	— Гледам как си се сконтила,
	как лицето си измила,
	сякаш готвиш се за булка!
	Стъпваш — също невестулка!
	Котката в ответ измяка:
	— Пазя се от прахоляка!
	А вий как сте у дома си,
	как са малките кумички?
	— Здрави, живи ми са всички —
	с радост Кума Лиса рече —
	и школувам си ги вече.
	Затова държа ги строго.
	Вярвам, знаеш, че са много
	наште ловки занаяти —
	с най-изтънчени похвати!
	И затуй започнах рано.
	Но кажи ми, Котарано,
	моля те като сестрица,
	щом си толкова чистница,
	колко занаяти знаеш?
	— Аз ли, мила ми кумичке?
	Аз научих сал едничко,
	при това най-просто нещо,
	но владея си го вещо.
	А пък то е: щом усетя,
	че ме наближават псета,
	да се качвам на дръвчета.
	— Ех, че проста си остала —
	рече Лиса, — аз те жаля!
	Не мисли, че ти се хваля:
	сто са мойте занаяти
	с най-изтънчени похвати!
	И да знаеш сал какви са!
	Можеш ли ми помириса
	отдалеч кокошки тлъсти
	и да дебнеш ги на пръсти?
	Пък опашката ми бърже
	всяко куче ще излъже,
	косъм да ми не отрони,
	само вятъра да гони! —
	Но… към наште героини
	из съседните градини
	се зададе млада хрътка…
	Маца — хоп!… и на елхата,
	а лисицата горката
	със стоте си занаята
	взе насам-натам да врътка
	пред настръхналата хрътка
	и на Маца пред очите
	изпариха се хвалбите…
	След два дена, на пазаря —
	кожата й в кожухаря!
P$
