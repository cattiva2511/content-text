	Пред входа на кооперацията стояха две момчета.
	— Качи се горе — каза едрото.
	Другото не се съгласи:
	— По-добре да го повикаме.
	Двете момчета погледнаха към един от прозорците и извикаха в един глас.
	На прозореца се показа една рошава главица и един геврек, от който само едно парче беше отхапано.
	— Ето ме. За какво ме викате?
	— Слез веднага!
	— А, не мога веднага. Закусвам.
	— А бе какво ти закусване. Слез бързо, ама съвсем бързо. Ще видиш едно чудо.
	— … уудо ли?… обре… обре… Идвам.
	Не можеше да се разбере какво казва Куто, защото бе пъхнал още един голям залък от геврека в устата. Почти веднага той се показа на входа. В едната ръка държеше геврека, а с другата се мъчеше да нахлупи червената си баретка.
	— Ей, не оставяте човек да закуси. Казвайте!
	— Един багер — каза Къто задъхан.
	— Багер — повтори Кото.
	— Багер ли? — прошепна Куто.
	— Да, багер. Ясно ли ти е?
	— Добре бе, ама къде е?
	— Да не искаш да стои пред твоята къща. Я тръгвай. Съвсем близо, до ъгъла. Ей такъв голям. Огромен.
	Като разтвори ръце да покаже колко е голям багерът, Къто плесна и двете момчета.
	— Полека, внимание — разсърди се Кото.
	А Куто не каза нищо, защото пак му бяха пълни устата.
	Трите момчета се затичаха и изведнъж спряха. Наистина един голям багер: стрелката се издигаше високо, челюстите на лопатата се разтваряха като уста на кит, загребваха пясък, стрелката се наклоняваше. Сега лопатата се издигаше, залюляваше се над камиона и изсипваше пясъка. Къто се загледа в камиона.
	— А бе това било бате Виктор! Ами аз се познавам с него. Знаете ли, аз се познавам с шофьора на камиона. Той се казва бате Виктор.
	— Щом се познаваш, нека ни качи. Аз никога не съм се возил на камион — заяви Куто.
	— И аз не съм — добави Кото. — Хайде де, нали се познаваш?
	— Ама вярно е, че се познавам. Ще видите. Бате Викторе! — Къто се вдигна на пръсти, за да може да го забележи шофьорът.
	— Ей, момченце, варди се да не те сгазя. А, ние като че се познаваме с теб. Ти имаше едно такова смешно име.
	— Къто, бате Викторе.
	— Да, да, Къто. А тези момчета твои приятели ли са?
	— Те са моите другарчета. Запознайте се: Кото и Куто.
	Без да иска, Виктор удари клаксона.
	— А бе ти подиграваш ли се с мен? Какви са тези смешни имена: Къто, Кото, Куто?
	— Бате Викторе, аз съм Кръстьо, ама ми казват Къто, Кото пък е Костадин, ама много е дълго.
	— Е, ами Куто? — засмя се Виктор.
	— Куто ли? Ами той е Кунчо.
	— Добре, добре. Ще гледам да ви запомня имената. Сега се дръпнете, че ще потеглям.
	— Бате Викторе — почна Къто и се спря.
	— Какво има?
	— Аз никога не съм се возил на камион.
	— И аз — каза Кото.
	А Куто добави:
	— Моля ти се да ни качиш, да ни повозиш. Съвсем малко. Само едно кръгче.
	— Добре бе, да ви кача. Ама има място само за двама.
	— Ние сме трима.
	— Виждам, виждам, че сте трима. Сега ще взема само двама. Отивам съвсем наблизо, ще се върна, че ще товарим греди с кулокрана. Тогава ще взема третия. Така може ли?
	— Може, може — зарадваха се момчетата.
	— Добре тогава, да се качат — чакай да видим дали съм ги запомнил, — да се качат Къто и Кото.
	— Ами аз? — Куто щеше да се задави. Беше налапал последния залък от геврека.
	— Мълчи. Не се говори с пълна уста — сръга го Къто, — не е прилично. Какво ще каже бате Виктор?
	— Нали казах. Като се върнем, ще взема и теб. Ще видиш как товари кулокранът. Стой тука и чакай.
	Камионът забръмча и излезе на улицата. Къто и Кото не смееха да се помръднат. Друго нещо е да се возиш на камион. Не на лека кола или на автобус, а на камион. Малко повече друса и бръмчи, ама е приятно. Само че много за кратко. Изсипаха пясъка и хайде обратно.
	— Слизайте, момчета — каза Виктор, — и повикайте вашето другарче. Няма време за бавене.
	Но къде се е дянал Куто?
	— Куто, идвай. Твой ред е сега.
	Никакъв Куто.
	Къто и Кото се препъваха насам-натам из строителните материали, минаха покрай багера и кулокрана, дори се навряха под камиона, но Куто го нямаше.
	— Куто-о-о-о! Куто-о! — викаха момчетата.
	— Я да го извикам и аз, че моят глас е по-силен.
	Виктор се надвеси над прозорчето на кабината и гласът му се понесе по цялата работна площадка.
	— Куутоо! Кутоо!
	Момчетата не смееха да се поместят, а само въртяха главите наляво-надясно.
	Изведнъж се чу едно тънко гласче:
	— Тук съм. Помощ! Помощ!
	Слабият гласец идваше отдалеч и като че ли отвисоко. Всички дигнаха глава. Стрелката на кулокрана бе се спуснала съвсем ниско, а куката се издигаше нависоко и на куката се червенееше нещо — баретката на Куто.
	— Куто е. Ей го!
	— Слизай! Слизай! — викаха двете другарчета. Но Куто и без това слизаше. Сега стрелката се издигаше нависоко, а куката се спускаше все по-ниско, все по-ниско и като наближи камиона, куката леко се залюля и сложи Куто точно в средата на камиона.
	Не можеше да се разбере дали лицето на Куто, или баретката му беше по-червена. Виктор слезе от шофьорската кабина и откачи Куто от куката.
	— А бе, момче, къде си се заврял?
	— Бате Викторе, аз се интересувам много от машини. Исках да видя отблизо как се закачват предметите, които издига куката, а тя…
	— А тя закачи теб. Само че, щом си толкова палав, няма да те кача на камиона.
	Очичките на Куто се наляха със сълзи:
	— Бате Викторе, ама аз и от камион се интересувам.
	— Интересуваш се — ядоса се Виктор, — кой знае какво пак ще измислиш.
	— Бате Викторе — замоли се Къто, — как може така. Ние сме три другарчета. Ти обеща.
	— Как може така — повтори Кото, — ние сме три неразделни другарчета. Той е много добър. На всички помага и ни весели.
	— Е, добре, добре — усмихна се Виктор, — щом е така, качвай се, Куто!
	— Ура! — извикаха трите другарчета.
	Куто пъргаво се качи в камиона и размаха червената си баретка.
