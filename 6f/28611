P>
	Заешкото храбро племе
	от старинно още време
	бе спечелило отвред
	неприятели безчет:
	и вълци, и хищни птици,
	мечки, псета и лисици,
	че и други — нямат край!
	И от всички — то се знай,
	заешкото племе страда
	и от ден на ден пропада!

	Мисли заешкият цар —
	храбър, важен господар —
	що да стори, що да прави
	свойто племе да избави?
	Най-подир реши с война
	вред по цялата страна
	да изтреби враговете
	хищни, злобни и проклети.
	Ала по-преди той сам
	на съвет свика голям
	престарелите велможи,
	своя план пред тях изложи,
	съгласи ги и тогаз
	обяви война завчас.

	С многобройни манифести
	мигом страшното известе
	нашироко прогърмя
	вред по цялата земя.
	Зайци — храбри все войскари,
	от полета и чукари
	и отблизо и далеч,
	ей ги че се сбраха веч
	и в редици се строиха,
	пушки пред нозе туриха.
	А след малко царят сам
	важно-важно стига там,
	поздрави ги, каза строго:

	— Враговете ни са много,
	но не бойте се от тях,
	бийте, удряйте без страх!
	Туй е царската ми воля,
	заповядвам — не се моля!
	Храбреци, след мен напред,
	срещу всеки враг заклет!

	Па тръбата до устата
	той намести я с ръката,
	героично я вирна
	и юнашката свирна,
	из все сила, колко може.
	Но… о, чудо! Чудо, боже!
	В заешкия легион
	чу се крясък, чу се стон
	и юначните войскари
	в бяс хукнаха — кой де свари.
	Царя им пред тях лети,
	па си дума и шепти:
	много кръв се би проляла,
	но побърка туй… сигнала!
P$
