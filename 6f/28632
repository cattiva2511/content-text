P>
	Всички буболечки,
	мравчици и мечки,

	от гори, пшеници
	сбраха си храница,

	че навред ще има
	скоро люта зима.

	Катеричка сива,
	много мързелива,

	в старата хралупа
	нищо не натрупа.

	Рече: ей над мене
	пити наредени —

	малките пчелици
	сбрали си храници.

	Вънка сняг натрупа.
	В топлата хралупа

	нашта мързелана
	с лапите дохвана

	и засмука пита,
	с сладък мед напита.

	Ала в миг пчелите
	бръмнаха сърдити —

	по гърба, главата,
	гърлото, устата

	жилеха дълбоко,
	мушеха жестоко.

	И на мързелана
	вътре тясно стана.

	Хукна тя навънка,
	мършава и тънка,

	бяга през гората
	в сняг дълбок горката!

	Заю отдалече
	се засмя и рече:

	— Май че, мързелано,
	топличко ти стана!
P$
