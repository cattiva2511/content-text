P>
	Кой каквото ще да казва,
	ала умна съм глава.
	Май ушите ми са дълги,
	но беда не е това.

	Хората ме претоварят,
	яздят, впрягат ме в кола
	и отгоре ми се карат —
	ех, магарешки тегла!

	Зоб, сенце за мене няма,
	все отритнат, сирота…
	Няма ли бодил и слама,
	мога вестник да чета.

	А от род съм — разберете
	и прославен, и богат:
	вуйкови ми са конете,
	а катърът ми е сват.

	Като тях не съм голямо,
	но съм с по-голям инат
	и нима за него само
	аз се славя в целий свят?

	А за песни що да кажа —
	пея с ясен, сладък глас.
	Искате ли да покажа
	майсторлъка си пред вас?
P$
