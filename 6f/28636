P>
	Има син
	бай Вълчин
	от селото
	Угърчин.
	Знаете ли кой
	е той?
	Той е Сливко
	Горделивко —
	с горделивост
	е прочут,
	ходи важен
	и надут,
	все се пери
	и чумери
	и не може
	Горделивко
	мястото си
	да намери!
	Бе пастирче
	той в дома си
	и от малък
	Сливко пасе
	и овцете,
	и свинете
	на баща си.
	Ала расна
	и порасна —
	ето вече,
	господа,
	Сливко учи се в града!
	Я се мина,
	я не мина
	и година —
	бай Вълчиновият син
	се завърна в Угърчин —
	с мушамичка,
	с ръкавички,
	с новомоден
	панталон
	и с бастон.
	Крачи Сливко
	Горделивко
	ту надолу,
	ту нагоре,
	ту из къщи,
	ту из двора
	и на никой
	не говори.
	Но съгледа,
	господа,
	тук мотика —
	за беда!
	Гордо вдигна той глава:
	— Как се казваше това? —
	И настъпи
	Сливко наш
	инструмента
	изведнаж.
	Но така се случи, братя,
	че мотикината дръжка
	се изправи изведнъжка
	и го чукна по главата!
	Сливко скочи
	и извика:
	— Ох, преби ме
	таз мотика! —
	А сред двора
	бай Вълчин
	смее се на своя син:
	— И-ха-ха,
	и-ха-бре,
	ех, че стана тъй добре!
	Ето, синко, ти разбра
	как се казваше това.
P$
