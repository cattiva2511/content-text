	Живял в село богаташ скъперник. Измъчвал той своите ратаи. Работели и денем, и нощем. От добитък по-лошо ги хранел. Карал им се, грозно ги ругаел. Изпъждал ги, преди да дослужат. Заплата им никога не плащал.
	И бедните селяни измъчвал. Уж с пари ги в нужда подпомагал, а накрая нивите им вземал.
	Цяло село пъшкало от него. Но кой можел нещо да му стори? Бояли се селяните клети. Богат бил той, силен и злосторен.
	В това село млад козар живеел. Девет годин от село се губил. Труд се трудил и се учил на свирка да свири.
	Девет годин от село се губил, девет пари в село не донесъл. Но си дошъл с една чудна свирка. Щом я вземе и щом я надуе, всичко живо скача, та се къса. Чудна свирка! По-чуден козарят! Само той умеел тъй да свири.
	Една сутрин козарят се дигнал — сам намерил селския грабител.
	— Какво искаш? — тоя го попитал.
	— Дойдох при теб, козар да ти стана. Шест месеца ще паса козите. През туй време, ако ме харесаш, още шест съм готов да ти служа.
	— За заплата какво ще ми искаш?
	— Ще ми платиш, както ти си плащаш.
	— Така може — рекъл господарят. — Още днеска подкарай козите! Ала гледай добре да ги храниш. Да им сечеш бръстина в гората. Да ги поиш на извори бистри. После слушай какво ще ти кажа! Надувал си някаква пищялка. С нея няма никога да свириш! Който свири, лесно огладнява. А у мене хлябът е със мярка!
	— Както искаш, така ще направя! — отговорил момъкът смирено и подкарал козите в гората. Насякъл им бръстина доволно. Напоил ги на извори бистри. Цял ден пасли. Надвечер ги върнал.
	Щом го видял, господарят викнал:
	— Козите са гладни-прегладнели! Лежал си ми цял ден из гората. Закарай ги да ги доят вътре, а ти ела, че копан те чака. Днес си лежал, нощес ще копаеш!
	— Ама чакай… — започнал козарят.
	— Няма чакай! Мотиката хващай! — прекъснал го вбесен господарят. — Утре заран, за да отпочинеш, ще полееш отсреща бостана!
	Нямало що — цяла нощ козарят копал, плевил, зеленчук поливал.
	На сутринта козите изкарал. Насякъл им бръстина в гората. Напоил ги на извори бистри. И пак руп-руп — зарупали клонки.
	Забелязал в туй време козарят, че в трънака някой се потулял. Повгледал се — познал господаря. Разбрал защо е дошъл в гората.
	— Дойде време за обща отплата!
	Така рекъл доволен козарят, па извадил чудната си свирка. И надул я. Ех, като засвирил!
	Заскачали до една козите. Друс-друс, друс-друс — скачал господарят. Изподрал се в шипоците гъсти.
	— Чакай, момко! Спри да си почина!
	— Няма „чакай“! Утре ще почиваш!
	И все свирил, не спирал козарят.
	А в трънака скачал господарят.
	Пристигнала от къщи жена му — да разбере защо се не връща.
	Свирня слуша. Козите играят. А в трънака мъжът й подскача.
	— Спри, козарю! — рекла да извика.
	Но сама тя почнала да скача: друс-друс, друс-друс!
	Свирката не спира.
	Синът дошъл майка си да дири.
	Гледа синът — козарят си свири, по свирнята козите играят. Сред трънака баща му подскача. По-нататък и майка му тропа.
	— Спри, козарю! Чакайте, бре хора!
	Ала още рекъл не дорекъл, без да иска, сам той заподскачал: друс-друс, друс-друс!
	Свирката не спира.
	Цял ден свирил козарят в гората. Господарят сред трънака скачал. И жена му, и синът му тропат.
	Към селото потеглил свирачът, а след него рипали козите. След козите господарят скачал, а след него тропала жена му, а след нея и синът подскачал. Кой ги видял, тръгвал с тях и тропал.
	Насред село се запрял свирачът. Събрало се мало и голямо.
	А свирката свири и говори:
P>
	„Вижте всички тоя душевадец!
	Погледнете тоя трудоядец!
	Който има от него да взема,
	когото е обидил, ограбил,
	когото е мамил и потискал —
	да излезе сметка да му иска!“
P$
	Цяло село излязло насреща. Провикнал се тогава козарят:
	— Погледнете каква сме дружина! Как сме могли тъй да се оставим, тоя шишко труда ни да граби? Който има от него да взема, още сега ще си го получи. Комуто е нивата заграбил, още утре назад ще я върне! Ако все пак по крив път пристъпи, свирката е готова да свирне!
	До сутринта плащал господарят. Отнели му крадените ниви.
	Отдъхнало мало и голямо.
	За дружен труд засвирил козарят със своята чудодейна свирка. Като братя работели всички. Заживяло селото честито.
