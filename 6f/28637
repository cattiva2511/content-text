P>
#	1

	Кирчо наш е ученик —
	ученик,
	ученик,
	слаб по български език.
	Много-много не чете,
	много писане не ще.
	Запетая,
	точка в края той не знае…
	Пише „лъв“ накрая с „ф“,
	пише „гъска“ с главно „Г“.
	Вместо боб
	пише поп!
	Гладен ли е — хайде де,
	та и буквите яде!


#	2

	Но веднъж сънува сън:
	хваща го урокът вън
	и като Вълчан пъдара
	право го на съд закара.

	Гледа Киро,
	гледа Киро —
	в съд страхотен се намира!

	Ето родният език
	тук е съдия велик,
	а учебниците горе
	сядат като прокурори.


#	3

	Съдията звънка: звън-н-н!
	И навлизат в миг отвън
	писъмца и
	запетаи,
	букви главни,
	знаци славни:
	удивителни,
	въпросителни,
	двоеточия,
	многоточия…

	Идват мислите несвързани,
	идват думи, с бинт превързани,
	иде с грешките в ръцете
	до баща му писъмцето.

	Крачат с дълги изречения
	и домашни упражнения —
	като че ли бой водили —
	зачервени от мастило!

	На бастуни се подпират
	криви букви най-подире.
	И синеят отстрана
	сто мастилени петна!


#	4

	Съдията казва важен:
	— Нека всеки се изкаже! —
	Заговори двоеточието,
	забърбори многоточието:
	— Нийде Кирчо ни не слага
	и с това ни той излага!

	Казват мислите несвързани,
	плачат думите превързани:
	— Кирчо ни осакати,
	трябва глоба да плати!

	Запетаята изскочи,
	тънкия си глас проточи:
	— Смеят се на нас децата,
	че не сме си по местата!

	Заприказва с увлечение
	дълго-дълго изречение,
	— Спри! — му каза съдията —
	Чак ме заболя главата!

	То помоли за отсрочка:
	— Как да спра! Аз нямам точка!


#	5

	Лъвът страшно изрева,
	вдигна рунтава глава:
	— Кой ме пише грешно „лъф“?
	Дайте да го лапна!
	Глъф!


#	6

	Съска
	гъска
	важна.
	Иде с шапка на челото,
	с дамска чанта под крилото.

	— Добър ден. Какво желаете?
	— Моля, думата ми дайте!
	Искам аз да се изкажа.
	— Е добре де, говорете!
	— Кирчо вие не корете!
	Аз ще го похваля даже.
	Никак тук не се оплаквам,
	по-добро и не очаквам!
	Пише „кирчо“ с малко „к“,
	пише „гъска“ с главно „Г“!

	Тая работа е славна:
	аз от Кирчо по` съм главна!


#	7

	Щом излезе тя, и хоп,
	дотърча уплашен поп.
	В страх трепери му брадата.

	— Дядо попе, укроти се!

	— Зло ме сполетява, братя!
	Той не знае правописа,
	значи иска вместо боб
	да яде на обед поп!

	Телефонът в миг заплаква:
	— Наскърби ме, Кирчо, ти
	на „теле“ ме съкрати!

	Панталонът се оплака:
	— Ти ми буквите прогони
	и написа ме „палони“!

	Котаракът се обади:
	— Колко букви ми изяде!
	Той наместо котарак
	ме написа просто рак!

	Жално хълца писъмцето:
	— Ти разкъса ми сърцето,
	че до татко си Евстати
	с триста грешки ме изпрати!

	От мастилото петната
	му зацапаха главата:
	— Вижте тоя хубавец!
	Заслужава си венец,
	но… от нашия синчец!


#	9

	Скача, скача еднокрак
	удивителният знак:
	— Аз се чудя как така
	тая Кирчова ръка
	тъй стои без наказание,
	щом е Кирчо без желание
	да се учи,
	да се учи,
	та в живота
	да сполучи!


#	10

	Въпросителната пита
	разтревожена, сърдита:
	— Аз задавам тук въпрос:
	щом е Кирчо толкоз прост,
	та не учи книжките,
	а ги гризат мишките,
	то защо ли прокурора
	го не прати във затвора?


#	11

	Тръпне Кирчо пред съда:
	„Ех, изпаднах в зла беда!“
	И сънува,
	и бълнува:
	— Драги съд,
	драги съд,
	ще се уча други път!


#	12

	Щом очите си отвори,
	Кирчо скочи, заговори:
	— Чуйте вие,
	мили, сладки
	мои книги
	и тетрадки!
	Ще се уча, обещавам.
	В писането ще внимавам!
	Хайде всички
	удивителни
	и добрички
	въпросителни
	пак в тетрадките елате —
	заемете си местата!

	Двоеточия,
	многоточия
	няма аз да ви излагам!
	Запетая,
	точка в края,
	дето трябва, ще ги слагам!
	Лъва с „ф“ не ще нервирам,
	няма поп да ви сервирам.

	Извинете панталони,
	че ви писах все „палони“.
	Няма да превръщам пак
	котарака в речен рак.

	И не цапвам ни едно
	тук мастилено петно,
	че петната
	по листата
	са петна и за децата!

	Ще науча правописа,
	ще изпипам краснописа,
	та до тате
	писъмцата
	да са хубави и чисти
	като низани мъниста!
P$
