P>
	Да, другарчета, затопли се
	времето и пъстри облаци
	засноваха по лазурите.
	Скоро вече вий ще турите
	на нозете си пиринките,
	раниците на гърбинките
	със намазани порязници.
	Знам, че слънчевите празници
	ще използвате да ходите
	на разходка из природата.
	Научете на туризъма
	правилата ненаписани.
	Научете най-основните
	и добре да ги запомните:

	Винаги вървете групово —
	тъй е весело и хубаво!

	Предпочитайте най-леките
	криволици на пътеките!

	Бавно качвайте баирите,
	често на почивка спирайте!

	Отморявайте си веждите
	и назад като поглеждате,

	може лесно да заминете
	хубостите на картините!

	Често в сенчестите завои
	ще ви срещнат пойни славеи,

	но не ги пъдете с крясъци,
	нито ги мерете с ластици!

	Даже и с акордеоните
	можете да ги прогоните!

	Да не бъркате в хралупите
	евтин пчелен мед да купите:

	случва се да са го свършили —
	и да ви нажилят стършели…

	Нивга да се не тревожите,
	че не са ви черни кожите:

	много гърбове чиличени
	имат рани от припичане!

	Предпочитай сенки шарени
	и отбягвай надпреваряне!

	Да не пийте като патенца
	от вирчинки и от кладенци!

	Пийте само в редки случаи
	глътчица от чисти ручеи —

	ала само щом починете,
	инак може да настинете!

	На земята като лягате,
	да постилате винтягите!

	Сладки да ви са закуските,
	но едно да не изпускате:

	нивга да не замърсявате
	със отпадъци моравите!

	През гората като шарите,
	не тъпчете минзухарите!

	Сдържайте си храбро пръстите
	горските цветя да късате!
P$
