	Щом се върне от фермата, майката на Любчо веднага се захваща да готви. Нали трябва да вечерят, пък и за другия ден да има ядене. Понякога и той й помага — бели картофи, реже лук. Много е лютив този лук. Майка му все обещава, че ще си насадят нелютив.
	Тая вечер тя пак застана край печката. Любчо току-що се беше прибрал от улицата, капнал от игри. Изправи се до майка си, още малко и ще й стигне до рамото. Баща му е такъв висок, най-високият в селото.
	— Мамо, искам да ти помагам! — каза той, като мигаше с гъстите си клепки.
	Майка му го помилва по остриганата глава.
	— Добре! — отвърна тя.
	Гласът й беше като настинал.
	Любчо я погледна. Цялата е побледняла и все потреперва.
	— Мамо, студено ли ти е? — попита я учудено той, защото печката бумтеше много силно.
	— Нещо съм понастинала, ще ми мине! — отвърна тя. И му подаде пълна чиния с картофи. — Ще ги обелиш ли?
	— Ще ги обеля! — отвърна веднага Любчо.
	Брат му Стефчо също искаше да помага. Почна да пипа картофите, грабна ножа, а той беше голям и много остър. Любчо едва го измъкна от ръцете му.
	— Върви да си играеш! — викна му. — Това не е бебешка работа.
	Стефчо се разрева, ама с най-високия си глас. Няма още и четири години, а Любчо е голям, първокласник.
	Докато белеше картофите, Любчо все поглеждаше към майка си. Тя продължаваше да трепере.
	Когато яденето беше готово, майка му каза:
	— Любчо, сипи на себе си и на Стефчо и яжте. Аз ще почакам баща ти.
	И отиде, та си легна.
	Двете момчета седнаха край масата, но на Любчо никак не му се ядеше. Очите му бяха все в майка му, която лежеше на кревата. Стефчо ядеше картофената яхния с лъжица, целият се беше омазал.
	Любчо стана и зави майка си с две одеяла, метна и едно палто отгоре, но тя още повече започна да трепере.
	— Мамо, да повикам лекаря? — наведе се над нея той.
	— То ще ми мине! Вие яжте със Стефчо, че гозбата ще изстине.
	Но момчето не я послуша. Полека се измъкна от стаята и затича за лекаря. Подир малко той беше у тях. Прегледа майка му и каза:
	— Пневмония! Ще трябва да ви откараме в болницата!
	— То и тук ще ми мине, докторе! Къде ще ходя! Мъжът ми по цял ден е на къра, няма кой да гледа къщата, децата! — разправяше Любчовата майка.
	— Мамо, аз ще я гледам! И за Стефчо ще се грижа, и за кокошките, и за прасето! — обади се Любчо. — Ти иди в болницата, там по-бързо ще оздравееш!
	Беше се навел над майка си, гледаше я все в очите, които блестяха от огъня. Тя го погали по главата. Ръката й пареше като жарава.
	Подир малко се върна и бащата. Двамата с лекаря отведоха майката в болницата, тя не беше далече, на края на селото, в една яворова горичка. Преди да тръгне, майката повика двете момчета.
	— Да слушате татко си — заръча им тя, — и да се обличате, и да ядете! Любчо, ти си по-голям, грижи се за Стефчо, че нали знаеш, баща ти има много работа…
	— Добре, мамо! Не се тревожи! — отвърна Любчо.
	Лекарят й помогна да се качи в колата с червения кръст. И бащата влезе вътре. Любчо видя през стъклото как майка му си бършеше очите.
	Много му беше мъчно за нея. Уж е голям, пък… през нощта си и поплака, скришом.
	Сутрин като стане, ще направи попара на Стефчо и на себе си, после ще нахрани кокошките, ще сипе на прасето. Баща му излизаше много рано и се връщаше все по тъмно. Двете момчета бяха по цял ден сами.
	Един ден Любчо реши да отиде в болницата. Много му беше домъчняло за майка му. Ами какъв подарък да й занесе? Нали на болните винаги им носят подаръци!
	Както си мислеше за това, момчето погледна към градината. Там беше разкършила клони тяхната ябълка. Любчо затича към нея. Заоглежда я. Търсеше най-голямата и най-червената ябълка.
	И я видя. Беше много нависоко.
	Момчето се покатери на дървото. Ръцете му се ожулиха, докато стигне онази ябълка. Откъсна я, пъхна я в джоба си и забърза към болницата. Беше заръчал на Стефчо никъде да не излиза.
	— Аз отивам на едно място и скоро ще се върна. И ще ти донеса нещо много интересно. И ще играем на прескочикобила. Ще правим каквото искаш! Само стой мирен!
	Заключи портата отвън и хукна по прашната улица. Откак му вадиха сливиците, не е ходил в тази болница. Сигурно затова му се видя толкова далече. А може би и защото искаше по-скоро да види майка си.
	Е, стигна най-сетне. Болницата беше в една градина с много дървета. В нея се влизаше през висока, желязна порта.
	— Ей, момче, къде отиваш? — викна зад гърба му някой, когато беше вече в двора.
	— При мама! — отвърна Любчо. — Тя е тук, в болницата! Отивам да я видя.
	— Днес не е ден за свиждане! Ела в четвъртък или в неделя!
	Този човек сигурно беше пазач. Стори му се много строг. Такъв един, като сърдит, с дебели вежди и телени очила.
	— Аз сега искам… Много ми е домъчняло за нея!
	— Не може! — викна още по-силно чичкото с телените очила.
	Наблизо мина една медицинска сестра и Любчо се залепи за нея.
	— Лельо, мама е болна, искам да я видя!
	Сестрата спря, погледна го, усмихна му се. А щом се усмихва, значи е добра.
	— В кое отделение е майка ти? — попита го тя.
	Момчето не разбра какво му каза.
	— Мама е настинала. Тя работи в кравефермата и се разболя от настинка!
	— Значи във вътрешното! Добре, ела с мене!
	И сестрата го хвана за ръка.
	Докато вървяха, Любчо не смееше да се извърне. Ами ако чичкото с дебелите вежди и смешните очила пак се развика!
	Стигнаха пред висока триетажна сграда и сестрата спря:
	— Как се казва майка ти? — попита тя.
	— Иванка!
	— Коя Иванка?
	— Иванка Андреева Любенова! — изпя на един дъх Любчо.
	— Добре, ще я намерим! — кимна сестрата.
	Влязоха в бялата сграда. Сестрата все така го държеше за ръката. Поведе го из стаите.
	— Сега гледай внимателно, за да намерим майка ти! — каза тя, като му стисна още по-силно ръката.
	— Ще гледам! — кимна Любчо.
	Обиколиха няколко стаи, майка му все я нямаше.
	— Ще я намерим, не се тревожи! — успокояваше го добрата сестра, и все му стискаше ръката.
	И те наистина я намериха. В най-последната стая. Щом отвориха вратата, и Любчо я видя. Тя лежеше завита с одеяло и спеше. Ръцете й бяха извадени над одеялото, точно върху шарките му лежаха.
	Любчо пристъпи до леглото, посегна да събуди майка си, но си отдръпна ръката. Дълго стоя така, загледан в нея. После измъкна ябълката от джоба си, най-червената и най-голямата, дето я беше откъснал от най-високия клон. Тя беше топла от стоенето в джоба му и много лъскава. Постави я на шкафчето, до главата на майка си. Изведнъж стаята се напълни със светлина. Тя извираше от ябълката, като от едно малко червено слънце.
	— Да събудим ли майка ти? — докосна го по рамото сестрата.
	Момчето я погледна, пристъпи още една крачка до майка си, наведе се. Усети й дишането, тихо, едва доловимо.
	— Не, недейте я събужда! Нека спи! — каза Любчо.
	Постоя още малко и си тръгна.
	И докато вървеше към къщи, все си мислеше как веднъж, когато беше болен, майка му разправяше:
	— Ако повече спиш, сине, по-скоро ще оздравееш!
	Слушаше сега тоя майчин глас и бързаше по прашния път за към дома.
