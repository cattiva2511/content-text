P>
	В небето месец и звезди.
	Васил на поста зорко бди.
	За този лагерен смелчаг
	и мечките са чули чак.
	Един е, казват, Левски бил,
	един е също наш Васил.
	Но слушай нещо там грухти
	не чуваш ли, Василе, ти?
	Какво ли е това? Какво?
	Избирай някое дърво!
	Качи се, време не губи!
	Стръвница иде може би!
	Смелчагът плюе на пети,
	след него мечката… грухти.
	За миг по тънката ела
	лети Васил като стрела.
	От страх едва поема дъх
	и стига на самия връх…
	Когато слънцето изгря —
	Васил измамата разбра:
	под него кротко си пасе
	голямо лагерно прасе…
	Един е значи Левски бил,
	а друг излезе наш Васил.
P$
