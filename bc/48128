	_Уважаема госпожо,_
	_Уважаеми господине,_

	България днес е унизена. Тя действително не е в първата редица. Заразата на разложение ще иска огромни усилия от всички нас, ще иска да поставим целите твърде високо, за да бъде тя изправена, за да бъдем ние, българите, гордата нация с история от повече от тринадесет века. Една нация, един народ, са готови да понесат лишения и трудности. Но никога в историята този момент не трае вечно. И ние не трябва да си позволяваме още повече трудности, още повече безизходица. Заради нашите деца, нашите внуци, заради самите себе си.
	Убеден съм, че има много неща, които политиците трябва да споделят с хората, за да може все пак някога връзката между тях и избирателите да стане по-лесна, по-пряка и по-естествена. Аз вярвам, че правенето на политика не е самоцел, не е само средство за кариера. Нашето Отечество заслужава повече обич, повече грижи, повече всеотдайност, за да се превърне в страната, която всички отдавна желаят. Нашите млади хора искат да бъдат щастливи и ние всички им дължим много от себе си, за да стане това действителност. Много поколения живяхме трудно и като че ли без никакъв добър резултат. Всичко, което излезе изпод ръцете ни, сякаш е обречено да загине. Това не трябва да става. Ние, българите, винаги сме успявали да превъзмогнем беди и нашествия, ние сме твърда и корава нация. Сега не трябва да се оставяме на отчаянието и безразличието.
	Дочаканата промяна се превърна в поредната и измамена надежда. Защо? Всички ние си задаваме едни и същи въпроси и сякаш знаем отговорите, но все нещо не достига, за да бъдем щастливи хора. Смачкани сме. От всички страни. Вече се страхувате от следващия ден, защото не знаем с какво ще ни изненада — с ново стряскащо повишение на цените или поредната разтърсваща драма.
	Политическите битки, които ни разделят вече толкова години, трябва да свършат. Ние, хората от Обединение за национално спасение, вярваме в това и искаме да го направим. Най-напред помежду ни, след това с тези, които желаят в България да има разбирателство и сигурно бъдеще. Ние знаем, че всички сме различни, но знаем, че има много неща, които, ако направим с общи усилия, животът ни ще стане по-добър, по-ведър и по-щастлив. Различието и разнообразието в нашите възгледи ще бъде двигателят, който ще движи напред усилията ни.
	Ние, българите, сме способен народ, ние имаме прекрасно Отечество, ние имаме земя, която може да радва очите ни, ние имаме индустрия, за която много народи могат да ни завиждат; ние имаме млади и амбициозни специалисти, ние имаме опитни и авторитетни професионалисти. Ние, българите, сме били и ще бъдем господари на земите си и България ще бъде пример в Европа и света. Не, това не са само думи. Ние всички знаем, че можем да го направим.
	Ние, хората от Обединение за национално спасение знаем какви закони са нужни, за да може да стане бърза промяна за всички — знаем колко да намалим данъците и акцизите, за да станат те поносими за хората, но и да пълнят държавната хазна; знаем, че в управлението трябва да има ясни и точни правила, за да няма корупция и за да има справедливост; без образование и култура всякакъв напредък е немислим и за това има достатъчно средства, независимо от условията на валутния борд; знаем, че всички искат сигурност на улицата, в дома и защита на своята собственост — ние имаме закон за бързи процедури за осъждане на престъпниците, увеличаване и модернизиране на полицията; знаем, че състоянието на армията ни трябва да се подобри и за това ще работим за професионална и модерна армия и нов висок статус на българския офицер; знаем, че без защита на частника няма да има прогрес в България и ще бъдем безкомпромисни в защитата му със закони и всички позволени в парламентарната практика средства; ние сме против безпринципните партийни чистки и ще защитаваме професионализма, но ще подкрепяме и безкомпромисната борба с онези, които крадат и разхищават държавната и обществена собственост.
	Управлението на държавата трябва да бъде решително и смело, но в съгласие с най-широки политически и обществени среди. Ние ще намерим сили и средства, за да постигнем разбирателство за управлението на страната с онези, които искат действително добро бъдеще на страната, знаят и могат да поемат тежките отговорности за това.
	Да повярваме в себе си, да си повярваме, за да успеем!
@	С уважение: Руслан Семерджиев
@@	16 април 1997 г., София
