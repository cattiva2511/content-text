>	Пролог

	_Февруари 2007_
	Всички истории са неповторими, каквито са и разказвачите им, а най-добрите са с неочакван край. Поне така казваше бащата на Травис Паркър. Когато Травис беше малък, той сядаше на ръба на леглото му и се усмихваше загадъчно, щом синът му го помолеше да му разкаже история.
	— Каква история? — питаше.
	— Най-хубавата на света — отговаряше неизменно Травис.
	Баща му замълчаваше замислено, после очите му грейваха. Прегръщаше Травис през рамо и като истински актьор подхващаше история, която често държеше сина му буден дълго след като лампите угаснат. Винаги имаше приключения, опасности, вълнения и пътешествия, чиято отправна точка бе малкият крайбрежен град Бофърт, Северна Каролина — родното място на Травис, където живееше и досега. Странно, ала в повечето истории участваха мечки — мечки гризли, кафяви мечки, кодиакски мечки… баща му не проявяваше педантизъм по отношение на действителните местообитания на зверовете. Съсредоточаваше се върху сцените със страховити гонитби из песъчливи долини, в резултат на които чак до основното училище Травис сънуваше кошмари как полудели полярни мечки го преследват из Шакълфорд Банкс. Колкото и да го плашеха историите обаче, той винаги питаше:
	— Какво се случва после?
	Онези дни му изглеждаха като невинни предвестници на друга ера. Сега — четиридесет и три годишен — той паркира колата пред болница „Картърет“, където съпругата му работеше от десет години, и пак си спомни неотменния въпрос, който задаваше на баща си.
	Взе цветята, които бе купил. При последния им разговор се бяха спречкали и повече от всичко Травис искаше да си върне думите обратно. Не се заблуждаваше, че цветята ще поправят като с магическа пръчица стореното, но не знаеше какво друго да направи. Чувстваше се виновен за свадата, ала женените му приятели го уверяваха, че угризенията на съвестта са крайъгълен камък на добрия брак. Те означават, че не си безразличен и безотговорен и най-важното, подтикват те на всяка цена да отбягваш причините за разкаяние. Понякога приятелите му признаваха провалите си в това отношение и Травис предполагаше, че всяка двойка преживява сътресения. От друга страна, подозираше, че приятелите му се опитват да го разведрят и да го убедят да не се упреква прекалено строго, защото никой не е съвършен.
	— Всеки допуска грешки — повтаряха му.
	Той кимаше, сякаш им вярва, ала знаеше, че не разбират тревогите му. Не биха могли. Все пак техните съпруги спяха до тях нощем; не бяха разделени от три месеца и не се питаха дали семейството им някога ще бъде отново същото.
	Травис излезе от колата и прекоси паркинга, замислен за дъщерите, работата си, съпругата. В момента нищо не го успокояваше особено. Терзаеше се, че се препъва навсякъде и животът му не върви гладко. Напоследък щастието изглеждаше далечно и недостижимо като космическо пътешествие. Невинаги се бе чувствал така. Помнеше дълги безметежни години. Всичко обаче се променя. Хората се променят. Промяната е неумолим природен закон, подкопаващ човешкия живот. Допускаме грешки, таим разочарования и накрая последиците натежават толкова върху плещите ни, че дори да станем сутрин от леглото се превръща в изпитание.
	Травис тръсна глава да пропъди мрачните мисли и застана пред вратата на болницата, обзет от натрапчивата представа как като малък слуша историите на баща си. Неговият живот би трябвало да бъде най-хубавата история с най-щастлив край. Пресегна се да отвори вратата, изпълнен с обичайната носталгия и разкаяние.
	След време, каза си, когато отново се отдам на спомени, ще се запитам какво се случва после.


>	Първа част

>>	1.

	_Май 1996_
	— Кажи ми пак защо се съгласих да ти помогна? — Мат, запъхтян и зачервен, продължи да бута басейна към квадрата, изрязан наскоро в далечния край на предната веранда. Подхлъзна се и усети как поредната вада пот се стича по челото му, влиза в очите му и щипе клепачите му. Беше горещо, твърде горещо за началото на май. Твърде горещо за това, да му се не види. Дори кучето на Травис — Моби — се криеше под сянката, изплезило език.
	Травис Паркър, с когото дружно бутаха масивния сандък, успя да свие рамене.
	— Защото ти се стори забавно — отвърна той. Приведе рамене и тласна. Басейнът — тежък сигурно двеста килограма — се плъзна няколко сантиметра напред. С тази скорост щеше да заеме мястото си… ммм… през следващата седмица.
	— Това е абсурдно! — Мат напрегна мускули, мислейки си, че всъщност им е необходим магарешки впряг. Гърбът го болеше ужасно. Представи си как от напрежение ушите му се отделят от главата и се изстрелват във въздуха като ракетите в бутилка, които с Травис пускаха като деца.
	— Вече го каза.
	— И не е забавно — изсумтя Мат.
	— И това го каза.
	— И няма да е лесно да го инсталираме.
	— Нищо подобно — възрази Травис. Изправи се и посочи надписа върху сандъка. — Виждаш ли? Тук пише „Лесно за инсталиране“!
	От мястото си под дървото Моби — чистокръвен боксер — излая, сякаш потвърждава думите му. Травис се усмихна, доволен от себе си.
	Мат сбърчи чело, опитвайки да си поеме дъх. Мразеше това изражение. Е, не винаги. Обикновено харесваше безкрайния ентусиазъм на приятеля си. Не и днес обаче. Определено не днес.
	Извади лентата за коса от джоба си. Подгизнала от пот, тя бе оставила, естествено, чудесно мокро петно върху късите му панталони. Той избърса лицето си и изстиска сръчно лентата. Капките пот покапаха по обувките му като струйка от повредена чешма. Мат се вгледа в локвичката като хипнотизиран, после усети как течността попива през мрежестия плат и навлажнява пръстите на краката му. Наслади се на неотразимото лигаво усещане и промърмори:
	— Доколкото си спомням, спомена, че Джо и Леърд ще дойдат да помагат. Меган и Алисън щели да направят хамбургери и да пийнем бира. О, и още нещо — щели сме да свършим работата за не повече от два часа.
	— Ще дойдат — потвърди Травис.
	— Каза го преди четири часа.
	— Очевидно закъсняват.
	— Или изобщо не си се обадил?
	— Обадих се, разбира се. Ще доведат и децата.
	— Кога?
	— Скоро.
	— Аха — поклати глава Мат и натъпка лентата обратно в джоба. — Ако случайно не се появят скоро, как според теб ще наместим тази проклетия?
	Травис махна безгрижно с ръка и пак се обърна към сандъка.
	— Ще измислим нещо. Виж колко добре се справяме! Преполовихме пътя.
	Мат се намръщи отново. Беше събота. Събота! Денят му за почивка и възстановяване, възможността му да избяга от месомелачката на ежедневието. Заслуженият отдих след петте работни дни в банката. Беше кредитен агент, за бога! Местеше документи, а не басейни! Полагаше му се да изгледа един мач на „Брейвс“ срещу „Доджърс“! Или да поиграе голф. Или да отиде на плажа. Или с Лиз да поспят до късно и да отидат при родителите й както почти всяка събота. Защо, по дяволите, реши да стане призори и да хамалства осем часа под жаркото южняшко слънце?
	Той се упрекна мислено. Кого заблуждава? Ако не беше тук, определено щеше да прекара деня при родителите на Лиз — главната причина, честно казано, да се съгласи да помогне на Травис. Подбудите му обаче бяха второстепенен въпрос. Важното бе, че това не му харесваше.
	— Това не ми харесва. Никак не ми харесва — каза той.
	Травис сякаш не го чу. Опрял длани в сандъка, той вече заемаше позиция.
	— Готов ли си?
	Мат се наведе, изпълнен с горчивина. Краката му трепереха. Трепереха! Утре сутринта несъмнено щеше да изгълта минимум два аспирина, за да укроти болката. За разлика от Травис не посещаваше гимнастическия салон четири пъти седмично, не играеше тенис, не бягаше за здраве, не се гмуркаше в Аруба, не сърфираше в Бали, не караше ски във Вейл и прочее, и прочее.
	— Не е забавно.
	— Вече го каза — намигна му Травис.


	— Леле! — повдигна вежди Джо, обикаляйки около басейна.
	Слънцето вече се спускаше над хоризонта и снопове светлина къпеха залива. Иззад дърветата в далечината излетя чапла и се сниши грациозно над водата, разпръсквайки лъчите като заря. Преди няколко минути Джо, Меган, Леърд и Алисън бяха дошли с децата си и Травис им показваше новата си придобивка.
	— Изглежда страхотно! Не е за вярване, че сте успели да се справите само двамата!
	Травис кимна, стиснал бирата си.
	— Не беше толкова трудно. На Мат дори му хареса.
	Джо погледна към Мат, който седеше изпружен на шезлонга в края на верандата, покрил главата си със студена кърпа. Дори коремът му — Мат бе позакръглен от малък — изглеждаше посърнал.
	— Личи си… Тежеше ли много?
	— Като египетски саркофаг — изграчи Мат. — От масивно злато. Преносим само с кран.
	Джо се засмя.
	— Да се изкъпят ли децата?
	— Още не. Тъкмо го напълних. Водата не се е стоплила. Слънцето обаче ще я сгрее бързо.
	— За секунди! — простена Мат.
	Джо се ухили. Познаваха се от детската градина.
	— Тежък ден, а, Мат?
	Мат махна кърпата и се намръщи на Джо.
	— И още как! Благодаря, че дойде навреме.
	— Травис ни покани в пет. Щях да дойда по-рано, ако знаех, че се нуждаете от помощ.
	Мат насочи бавно очи към Травис. Понякога мразеше приятеля си.
	— Как е Тина? — смени темата Травис. — Меган успява ли да поспи?
	Меган разговаряше с Алисън до масата в далечния край на верандата. Джо погледна към тях.
	— Горе-долу. Тина спря да кашля и спи спокойно нощем, но откакто е майка, Меган май стана сомнамбул. Събужда се, макар Тина да не издава нито звук. Сякаш тишината я тревожи.
	— Добра майка е — каза Травис.
	Джо се обърна към Мат.
	— Къде е Лиз? — попита.
	— Ще пристигне всеки момент — отговори Мат със задгробен глас. — Беше при родителите си.
	— Чудесно — отбеляза Джо.
	— Бъди мил. Те са приятни хора.
	— Не спомена ли, че ако изслушаш още една история за рака на простатата на тъста си, а тъща ти още веднъж се оплаче как отново ще уволнят безпричинно Хенри, ще си пъхнеш главата в печката?
	Мат се поизправи с мъка.
	— Не съм казвал такова нещо!
	— Напротив. — Джо намигна на Травис и в същия момент Лиз, съпругата на Мат, се появи иззад ъгъла на къщата. Бен — синът им — вървеше пред нея. — Не бой се. Гроб съм!
	Очите на Мат се стрелнаха нервно от Лиз към Джо и пак към Лиз, за да провери дали е чула.
	— Привет на всички! — подвикна Лиз и махна непринудено. Улови Бен за ръката и тръгна право към Меган и Алисън. Бен обаче се отскубна и се заклатушка към другите деца в двора.
	Джо забеляза облекчената въздишка на Мат. Усмихна се злорадо и сниши глас:
	— Родителите на Лиз ли използва, за да го придумаш да ти помогне?
	— Споменах нещо такова — призна Травис.
	Джо се засмя.
	— Какво си шушукате? — поинтересува се подозрително Мат.
	— Нищо — отговориха двамата в хор.
	По-късно, когато слънцето залязваше и от храната нямаше и помен, Моби се сви в краката на Травис. Той се вслуша със задоволство в смеха на децата, плискащи се в басейна. Такива бяха любимите му вечери, изпълнени с радост и познати гласове. Алисън подхвърляше нещо на Джо, после на Лиз, Леърд и Мат. Насядали край масата на открито, приятелите му разговаряха без преструвки и самоизтъкване. „Животът ми — помисли си Травис — прилича на жизнерадостна реклама за бира. И през повечето време аз просто се наслаждавам на сърдечната атмосфера.“
	От време на време някоя от жените ставаше да нагледа децата. В такива моменти Леърд, Джо и Мат свеждаха родителския си дълг до периодично усмирително подвикване, да не би питомците им случайно да се спречкат или наранят. Понякога, разбира се, децата се заинатяваха или разплакваха, но проблемите се разрешаваха бързо с целувка по ожуленото коляно или нежна прегръдка, утешителна дори отдалеч, камо ли за детето, което я получава.
	Травис обходи с поглед масата, доволен, че приятелите му от детството не само са добри съпрузи и бащи, а и са останали част от живота му. Невинаги се случваше така. На трийсет и две той знаеше, че понякога животът е хазарт — бе преодолял немалко спънки и произшествия, при част от които се размина с необичайно нищожни последствия. Животът бе непредсказуем. Негови връстници вече бяха загинали при катастрофи, бяха се оженили и развели, прекаляваха с наркотиците и алкохола или просто бяха напуснали малкия градец и лицата им избледняваха в спомените му. Каква бе вероятността те четиримата — приятели от детската градина — да прекарват почивните си дни заедно и след трийсетте? Нищожна, помисли си Травис. Някак си обаче бяха преживели дружно юношеското акне и драмите с момичетата, после бяха постъпили в различни колежи, преследвайки различни професионални цели, и един по един се бяха върнали отново в Бофърт. Бяха по-скоро сродници, отколкото приятели — с общ език и споделени преживелици, непонятни за всеки пришълец.
	Като по чудо съпругите им също се разбираха. Произхождаха от разнородни семейства и различни райони на щата, но бракът, майчинството и безкрайните клюки в провинциална Америка ги сближаваха достатъчно, та почти ежедневно да си бъбрят сестрински по телефона. Леърд се бе оженил пръв — с Алисън се венчаха през лятото след дипломирането в „Уейк Форест“. Джо и Меган застанаха пред олтара година по-късно, след като се бяха влюбили през последните месеци в Университета на Северна Каролина. Мат постъпи в „Дюк“, но се запозна с Лиз тук, в Бофърт. Ожени се последен. Травис кумува и на тримата.
	Напоследък някои неща се бяха променили, разбира се, предимно заради новите попълнения в семействата. Леърд невинаги приемаше поканите му за планинско колоездене. С Джо не ходеха толкова често на ски в Колорадо, а Мат се бе отказал напълно да взема дейно участие в страничните му занимания. Въпреки това те продължаваха да намират време за него, а през уикендите — стига да планират предварително — все някой от тримата му правеше компания.
	Вглъбен в мисли, Травис осъзна, че разговорът е стихнал.
	— Пропуснах ли нещо?
	— Попитах те дали си се обаждал скоро на Моника? — повтори Меган и по тона й Травис се досети, че е в беда.
	И шестимата се интересуваха от любовните му перипетии повече от допустимото. Проблемът при семейните двойки е, че твърдо вярват в необходимостта всички да се оженят. Подлагаха на деликатна, ала неумолима преценка жените, с които Травис излизаше. Особено усърдие проявяваше Меган. В подобни моменти тя оглавяваше парада и поставяше под лупа отношенията на Травис с нежния пол.
	— Не — призна той.
	— Защо? Тя е симпатична.
	И доста невротична, помисли си Травис. Ала наблюденията му вече бяха безпредметни.
	— Забрави ли, че тя скъса с мен?
	— Е, и? Това не значи, че не иска да й се обадиш.
	— Мислех, че значи точно това.
	Меган, Алисън и Лиз се втренчиха в него, сякаш е непоправим глупак. Съпрузите им, както обикновено, очевидно се забавляваха. Ритуалът се бе превърнал в неотменна част от вечерите, които прекарваха заедно.
	— Скарахте се, нали?
	— И?
	— Хрумвало ли ти е, че вероятно е скъсала с теб просто защото си я ядосал?
	— И аз се ядосах.
	— Защо?
	— Настоя да посетя терапевт.
	— Нека позная. Ти отговори, че няма нужда.
	— Ще отида на терапевт, когато надяна пола и започна да плета ръкавици.
	Джо и Леърд се засмяха, но веждите на Меган се стрелнаха нагоре. Всички знаеха, че не пропуска предаване на Опра.
	— Мислиш, че мъжете не се нуждаят от терапия?
	— Знам, че на мен не ми е нужна.
	— А по принцип?
	— По принцип не съм сигурен.
	Меган се облегна назад.
	— Възможно е Моника да е доловила нещо. Мен ако питаш, имаш проблем с обвързването.
	— Тогава няма да те питам.
	Меган се приведе към него.
	— Колко дълго си излизал с една и съща жена? Два месеца? Четири?
	Травис се замисли.
	— С Оливия излизах почти цяла година.
	— Не мисля, че Меган имаше предвид гимназията — подсмихна се Леърд. Понякога приятелите му се забавляваха да го хвърлят на лъвовете, образно казано.
	— Благодаря, Леърд.
	— Няма защо. Приятелите са за това.
	— Сменяш темата — настоя Меган.
	Травис забарабани с пръсти по коляното си.
	— Ммм… всъщност не помня.
	— С други думи, недостатъчно дълго, за да помниш.
	— Какво да направя? Още не съм срещнал жена, достойна да се мери с някоя от вас.
	Въпреки сумрака забеляза как по лицето й се изписва задоволство. Отдавна бе разбрал, че ласкателството е най-добрата защита в подобни моменти, особено ако е искрено. Меган, Алисън и Лиз бяха страхотни — сърдечни, предани, великодушни и благоразумни.
	— Е, за твое сведение, Моника ми допадаше — отбеляза Меган.
	— Казваш същото за всички.
	— Не. Не одобрявах Лесли.
	Алисън и Лиз също не я харесваха. Мат, Леърд и Джо, от друга страна, нямаха нищо против тя да се навърта наоколо. Особено по бански костюм. Макар да не си я представяше като съпруга, Травис определено оценяваше красотата й и умението й да се забавлява.
	— Казвам само, че според мен е редно да й се обадиш — продължи да упорства Меган.
	— Ще си помисля — обеща Травис, сигурен, че няма да размисли. Изправи се, търсейки спасителен изход. — Някой иска ли бира?
	Джо и Леърд вдигнаха бутилките си в унисон; другите поклатиха глава. Травис тръгна към хладилната чанта, после се помая пред плъзгащата се стъклена врата към дневната. Влезе и смени диска. Вслушан в новата мелодия, занесе бавно бирите на масата. Меган, Алисън и Лиз вече обсъждаха Гуен — фризьорката си. Гуен винаги разказваше любопитни истории, осветляващи тайните наклонности на съгражданите им.
	Травис отпи от бирата, вперил очи във водата.
	— За какво се замисли? — попита го Леърд.
	— Не е важно.
	— Сподели все пак.
	Травис се обърна към него.
	— Забелязал ли си как някои цветове се използват за имена, а други не?
	— Моля?
	— Уайт и Блек. Като господин Уайт, собственика на магазина за автомобилни гуми. Или господин Блек, учителя ни в трети клас. Да си чувал обаче за господин Ориндж или господин Йелоу*? Някои цветове са подходящи за имена, други просто звучат глупаво.
	[* Yellow (англ.) — жълт. — Б.ред.]
	— Не съм се замислял.
	— И аз. Сега ми хрумна. Странно е обаче, нали?
	— Да — съгласи се Леърд след известен размисъл.
	И двамата замълчаха за миг.
	— Казах ти, че не е важно.
	— Да.
	— Прав ли бях?
	— Да.
	Малката Джоузи се разплака безпричинно за втори път в продължение на петнайсет минути — наближаваше девет. Алисън я прегърна и погледна многозначително Леърд: „Време е да тръгваме, защото на децата им се спи“. Леърд не сметна за необходимо да възразява. Изправи се и в същия момент Меган погледна Джо, Лиз кимна на Мат и Травис разбра, че вечерта е приключила. Дори родителите да се смятат за шефове, всъщност децата определят правилата.
	Вероятно би успял да убеди някой от приятелите си да остане, ала отдавна бе свикнал с факта, че животът им протича в друг ритъм. А и подозираше, че Стефани — по-малката му сестра — ще намине по-късно. Връщаше се от „Чапъл Хил“, където завършваше магистратура по биохимия. Отсядаше при родителите им, но обикновено се чувстваше превъзбудена и бъбрива след пътуването, а те си лягаха рано. Меган, Джо и Лиз понечиха да разтребят масата, но Травис ги спря.
	— Оставете, ще се справя.
	След няколко минути две комбита и един миниван потеглиха, натоварени с децата. Травис им махна от верандата и ги проследи с поглед как се отдалечават по алеята.
	После се върна при стереоуредбата, прегледа дисковете и избра „Ролинг Стоунс“. Пусна „Тату Ю“ и увеличи звука. Взе още една бира, разположи се до масата и вдигна крака върху нея. Моби седна до него.
	— Останахме само ти и аз — промърмори Травис. — Кога ли ще се появи Стефани?
	Моби извърна глава. Интересуваха го само думите „разходка“, „топка“, „хайде в колата“ или „кокал“.
	— Да й се обадя ли да я попитам дали е тръгнала?
	Моби пак не му обърна внимание.
	— Е, така си и мислех. Ще дойде, когато дойде.
	Отпи от бирата и се вгледа във водата. Зад него Моби пролая тихо.
	— Ще донесеш ли топката? — попита най-сетне Травис.
	Моби скочи бързо и едва не го събори от стола.


	Музиката, помисли си тя, преля чашата на и без това една от най-противните седмици в живота й. Гръмка музика. Е, девет часът в събота не е чак толкова зле, особено ако човек има компания. Десет също е в границите на допустимото. Единайсет обаче? При положение, че е сам и подхвърля топката на кучето си?
	Виждаше го от задната веранда — по шорти както през целия ден, вдигнал крака върху масата, да мята топката и да се взира към водата. Какво ли се върти в ума му?
	Навярно не биваше да го съди строго. Все пак си е у дома. Господар на замъка и прочее. Може да прави каквото пожелае. Имаше обаче съседи, нали? Тя също си имаше замък, а съседите трябва да се съобразяват с другите. Той обаче бе прекрачил границата. Не само заради музиката. Тя, честно казано, й харесваше и обикновено не й пречеше да я чува дори нощем. Проблемът беше кучето му. Ноби или както там се казваше. И по-точно какво бе причинил Ноби на нейното куче.
	Беше сигурна, че Моли е бременна.
	Моли — красивото й, сладко чистокръвно коли, потомка на родители шампиони, първата й покупка, след като се дипломира като помощник-лекар в Колежа по медицина в Източна Вирджиния — през последните две седмици изглеждаше видимо напълняла. И още по-тревожно — зърната на гърдите й определено бяха подути. Усещаше ги, когато Моли легнеше по гръб, за да я погали по корема. И се движеше по-бавно. Всички признаци заедно сочеха, че Моли ще роди кученца, които никой няма да поиска. Боксер и коли? Габи разкриви несъзнателно лице, опитвайки се да си представи кученцата. Пропъди мисълта и пак се сети за съседа си. Беше сигурна, че е неговото куче. Когато Моли бе разгонена, то се навърташе край къщата й като частен детектив. А не бе забелязвала друго куче да скита из околността. Стопанинът му очевидно нямаше да си направи труда да вдигне ограда. Да държи кучето си вътре? Как не. Да му купи кучешка пътечка за бягане? Ха! Явно се придържаше към мотото: „Кучето ми е свободно!“. Нищо чудно. Съседът, изглежда, също живееше съгласно въпросния безотговорен девиз. На път за работа го виждаше да тича, а когато се връщаше — да кара колело, каяк и ролери или да играе баскетбол под коша до алеята си със съседските деца. Преди месец пусна лодката си, а сега караше и водни ски. Сякаш нямаше мира. Опазил го бог да се застои по-дълго в службата, а в петък пък изобщо не ходеше на работа. И що за професия имаше, щом всеки ден носеше тениска и джинси? Нямаше представа, но подозираше — с мрачно задоволство — че вероятно изисква работна престилка и табелка с име.
	Добре де, вероятно не беше напълно справедлива. Възможно бе да е съвсем нормален човек. Приятелите му изглеждаха порядъчни и имаха деца. А и очевидно се чувстваха добре с него, след като толкова често му идваха на гости. Сети се, че ги е мяркала да водят децата си в клиниката, когато заподсмърчат или им се възпалят ушите. Ами Моли? Колито стоеше до задната врата и махаше с опашка. Сърцето на Габи се сви при мисълта за предстоящото. Моли щеше да остане невредима, но кученцата? Какво ще стане с тях? Ако никой не ги поиска? Не можеше да си представи да ги занесе в приюта, където ще ги приспят. Невъзможно! Не би го направила. Не би ги убила.
	Как ще ги спаси обаче?
	Виновникът седеше на верандата си, все едно е най-безгрижният човек на света.
	Тя не си представяше така живота, когато по-рано същата година видя за пръв път къщата. Не се намираше в Морхед, където живееше приятелят й, но от него я делеше само мостът. Къщата беше малка и почти на петдесет години — категорично неугледна по бофъртските стандарти, ала от нея се откриваше забележителна гледка към залива, дворът бе достатъчно просторен за Моли и най-вече можеше да си я позволи. Е, с известни лишения, предвид заемите, които бе взела за медицинския колеж, но кредитните агенти проявяваха разбиране към хора като нея. Образовани професионалисти.
	Не като господина със свободното куче и свободните петъци.
	Тя си пое дълбоко дъх, напомняйки си, че съседът й навярно е приятен човек. Винаги й махаше, когато я видеше да се връща от работа. Помнеше смътно, че й бе донесъл кошница с вино и сирене, когато се нанесе преди два месеца. Не беше вкъщи, но той бе оставил подаръка за добре дошла върху верандата. Зарече се да му изпрати благодарствена картичка, но така и не се накани да я напише.
	Пак сбърчи несъзнателно чело. Толкова по въпроса за моралното превъзходство. И тя не беше съвършена, разбира се, но сега не ставаше дума за забравена благодарствена картичка, а за Моли, за нежеланите й палета и за безпризорното куче на съседа. Моментът бе назрял да обсъдят положението. Той очевидно не спеше.
	Тя слезе от задната веранда и тръгна към високия жив плет между дворовете им. Прииска й се Кевин да е с нея, но нямаше начин. Не и след спречкването тази сутрин, започнало, след като тя нехайно подметна, че братовчедка й ще се жени. Кевин, забил нос в спортната рубрика във вестника, не продума, явно предпочел да се престори, че не я чува. Напоследък споменаването на думата „сватба“ го вкаменяваше. Вероятно не биваше да се изненадва — излизаха от четири години (само една по-малко от братовчедка й и бъдещия й съпруг, изкушаваше се да спомене) и знаеше, че ако някоя тема го смущава, Кевин я отбягва ловко.
	Кевин обаче не бе основният проблем. Нито фактът, че напоследък животът не отговаря на представите й. Нито ужасната седмица в клиниката, през която я оповръщаха три пъти само в петък — рекордно постижение според медицинските сестри, които се подсмихваха ехидно и разказваха злорадо историята. Не се гневеше и на доктор Ейдриън Мелтън — женения лекар в клиниката, който я докосваше при всяка възможност, а ръката му се задържаше върху нейната обезпокоително дълго. И в момента определено не я вбесяваше фактът, че при всички гореизброени случаи нито веднъж не се защити.
	Не. Ядосваше я господин Жизнерадост — безотговорният съсед, който трябваше да проумее, че имат общ проблем и е длъжен да й помогне да го разрешат. Докато му го обяснява, реши да спомене също, че е малко късно за толкова силна музика (дори да й харесва), просто за да му покаже колко е сериозна.
	Докато прекосяваше поляната, росата мокреше пръстите на краката й, обути в сандали, а лунната светлина хвърляше сребристи отблясъци по тревата. Замислена как да подхване разговора обаче, тя сякаш не ги забелязваше. Вежливостта изискваше да почука първо на предната врата, но оглушителната музика щеше да му попречи да я чуе. А и предпочиташе да приключи въпроса, докато гневът подклажда решимостта й да кръстоса шпага с него.
	Видя пролука сред храстите и тръгна към нея. Сигурно оттам Ноби се провираше, за да се възползва от горката сладка Моли. Сърцето на Габи се сви отново и този път тя не пропъди тревогата. Беше важно. Изключително важно.
	Съсредоточена върху мисията си, не забеляза как топката за тенис лети към нея. Долови смътно как кучето препуска към нея и след секунда се озова на земята.


	Просната по гръб, Габи осъзна вцепенено, че по твърде яркото размазано небе има прекалено много звезди. За миг се почуди защо не успява да си поеме дъх, после бързо насочи вниманието си към болката, пронизваща тялото й. Нямаше сили за друго, освен да лежи върху тревата и да примижава при всяко пулсиране.
	Някъде отдалеч долетяха звуци и светът бавно започва да идва отново на фокус. Съсредоточи се с усилие и разбра, че не чува непонятен брътвеж, а човешки глас. Питаше я как е.
	В същия момент долови топло, миризливо и ритмично дихание да облъхва бузата й. Примигна още веднъж, обърна леко глава и се вгледа в огромна, космата и квадратна глава, надвесена над нея. Ноби, спомни си замаяно.
	— Оххх… — простена, опитвайки се да се изправи.
	Кучето я близна по лицето.
	— Моби! Долу! — заповяда гласът, този път долитащ по-отблизо. — Добре ли си? Недей да ставаш веднага!
	— Нищо ми няма — промърмори тя и най-сетне успя да седне.
	Вдиша дълбоко и пак й се зави свят. Леле, помисли си, това боли! Различи силует в мрака. Някой бе клекнал до нея, ала не виждаше ясно лицето му.
	— Съжалявам — каза гласът.
	— Какво стана?
	— Моби те събори, без да иска. Гонеше топката.
	— Кой е Моби?
	— Кучето ми.
	— Кой е Ноби тогава?
	— Какво?
	Тя разтърка слепоочието си.
	— Няма значение.
	— Наистина ли си добре?
	— Да.
	Още беше зашеметена, но болката стихна до поносимо туптене. Понечи да стане и съседът я улови за ръката да й помогне. Почувства се като току-що проходилите хлапета в клиниката. Олюляваше се като тях, мъчейки се да запази равновесие. Най-после успя да се задържи на крака и мъжът пусна ръката й.
	— Какво посрещане, а? — подхвърли той.
	Гласът му все още долиташе отдалеч, но тя разбираше, че е близо. Погледна го и се оказа, че лицето му е поне на петнайсетина сантиметра над нейното, макар да бе висока почти метър и осемдесет. Макар да й се случваше рядко, наложи се да вдигне глава. Забеляза изваяни скули и чиста кожа. Кестенявата му коса бе чуплива, а зъбите му — снежнобели. Изглеждаше привлекателен — същински красавец. Подозираше, че и той го разбира. Унесена, тя отвори уста да каже нещо и я затвори, осъзнала, че е забравила въпроса.
	— Е, имах предвид, че ми дойде на гости, а кучето ми те събори — продължи той. — Наистина съжалявам. Обикновено е по-внимателен. Кажи здравей, Моби.
	Кучето седна и разтегна доволно муцуна. В същия момент си спомни защо е дошла. Моби вдигна приветствено лапа. Изглеждаше доста мил за боксер, но тя се зарече да не пада в капана. Песът бе съсипал не само нея, а и Моли. Прякорът му сигурно беше Бандит. Или Женкар.
	— Сигурна ли си, че си добре?
	Тонът му я наведе на мисълта, че не си е представяла така сблъсъка. Постара се да съживи гнева, тласнал я насам.
	— Добре съм — повтори рязко тя.
	Последва неловко мълчание. Той го наруши след миг, сочейки с палец през рамо.
	— Искаш ли да седнем на верандата? Слушам музика.
	— Защо пък да сядам на верандата? — тросна се тя, почувствала се по-сигурна.
	Той се поколеба.
	— Защото дойде да ме навестиш?
	О, да, помисли си тя. Да.
	— Ако предпочиташ, ще останем до живия плет — продължи той.
	Тя вдигна ръка да го прекъсне, нетърпелива да подхване по същество.
	— Дойдох да поговорим…
	Той се плесна по ръката.
	— И аз исках да поговорим. Отдавна се каня да те поздравя с добре дошла. Получи ли кошницата ми?
	Тя чу жужене до ухото си и размаха длан.
	— Да. Благодаря — кимна разсеяно. — Но исках да поговорим за…
	Замълча, осъзнала, че той не я чува. Размахваше ръце във въздуха между тях.
	— Сигурна ли си, че не искаш да отидем на верандата? Комарите край храстите са доста озлобени.
	— Исках да кажа…
	— Има един на ухото ти — посочи той.
	Тя вдигна машинално дясната си ръка.
	— Не, другото — уточни той.
	Тя плесна комара и по пръстите й се размаза кръв. Гадно, помисли си.
	— Има още един на бузата ти.
	Тя размаха ръце да прогони ожесточения рояк.
	— Какво става?
	— Както казах, развъждат се в храстите. Размножават се във вода, а тук винаги се задържа влага.
	— Добре — примири се тя. — Да поговорим на верандата.
	Закрачиха бързо по моравата.
	— Мразя комарите. Запалил съм портокалови свещи на масата. Обикновено успяват да ги прогонят. По-късно през лятото обаче се ожесточават. — Той вървеше на достатъчно разстояние от нея, та да не се сблъскат случайно. — Между другото, май не се запознахме. Аз съм Травис Паркър.
	Обзе я колебание. Не бе дошла да се сприятеляват все пак, ала добрите обноски надделяха и отговори неволно:
	— Аз съм Габи Холанд.
	— Приятно ми е.
	— Да — промърмори тя.
	Скръсти демонстративно ръце и дланта й притисна несъзнателно ребрата, където продължаваше да усеща тъпа болка. После пръстите й се насочиха към ухото, което започваше да я сърби.
	Взрян в профила й, Травис разбра, че е ядосана. Устните й бяха присвити, веждите — сключени. Приятелките му понякога го гледаха така. Долавяше, че гневът й е насочен към него, ала нямаше представа защо. Ако не броим произшествието с кучето, разбира се. Реши обаче, че не това е причината. Спомни си как по лицето на по-малката му сестра Стефани се изписва подобно изражение, когато негодуванието й достигне точката на кипене. Габи явно изпитваше същите чувства — сякаш капка по капка чашата е преляла. Тук обаче приликата свършваше. Стефани беше красавица, Габи — не толкова съвършена. Сините й очи бяха странно раздалечени, носът й — възголям, червената коса — твърде буйна. Несъвършенствата обаче й придаваха уязвимост, подчертаваща естественото й обаяние — неустоимо съчетание навярно за мнозина мъже.
	Габи използва затишието, за да си събере мислите.
	— Дойдох, защото…
	— Чакай. Седни първо! Идвам след минута. — Той тръгна към хладилната чанта и подметна през рамо: — Искаш ли бира?
	— Не, благодаря.
	Отново й се прииска да приключи бързо въпроса. Остана права, за да го издебне в крачка, щом се върне. Прекалено бързо обаче той се разположи на стола, облегна се назад и вдигна крака върху масата.
	Габи пристъпи смутено назад. Сблъсъкът не се развиваше според очакванията й.
	Той отвори бирата и отпи малка глътка.
	— Няма ли да седнеш? — подкани я.
	— Не, благодаря — повтори тя.
	Травис присви очи и ги заслони с длан.
	— Не те виждам. Лампата е зад теб и ме заслепява.
	— Дойдох да ти кажа нещо…
	— Отмести се малко наляво или надясно — помоли той.
	Тя изсумтя раздразнено и направи две крачки встрани.
	— По-добре ли е?
	— Още не.
	Вече се намираше почти до масата. Разпери сърдито ръце.
	— Май е най-добре да седнеш — предложи той.
	— Добре! — сопна се Габи и дръпна стол. Съседът определено саботираше плана й. — Дойдох да говоря с теб… — подхвана за кой ли път, питайки се дали да започне направо със състоянието на Моли, или с основните правила за разбирателство между съседи.
	Той повдигна вежди.
	— Каза го вече…
	— Знам! Но ти все ме прекъсваш!
	Втренчи се в него точно както сестра му, но причината за гнева й си оставаше загадка. След секунда тя заговори — отначало колебливо, сякаш очаква отново да я прекъсне. Не я прекъсна и думите се заизливаха по-ритмично и по-бързо. Разказа му как намерила къщата и колко се вълнувала, защото отдавна мечтаела да има свой дом. После се отклони към Моли и наедрелите й гърди. Отначало Травис се почуди коя е Моли и тази част от монолога доби сюрреалистична окраска. После обаче разбра, че Моли е колито на Габи. Беше я виждал да го разхожда. Сетне тя спомена грозни кученца, убийство и странно — как нито доктор Мръсни Ръце, нито повръщаното са предизвикали гнева й. Травис изпусна нишката, докато тя не започна да сочи Моби. Тогава събра две и две и проумя, че го е нарочила за виновник за бременността на Моли.
	Понечи да й обясни, че не е Моби, но думите се лееха толкова бързо от устата й, че реши да не я прекъсва. Историята й продължаваше стихийно. Изплуваха части от живота й — нерепетирани и несвързани — както и гневни изблици, насочени към него. Стори му се, че говори поне двайсет минути, ала сигурно грешеше. Въпреки това не беше лесно да преглъща обвиненията колко лош съсед е. Не му харесваше и как упреква Моби. Според него Моби беше най-съвършеното куче на света.
	Понякога Габи замълчаваше и Травис се опитваше да вметне отговор. Не сполучваше обаче, защото тя веднага го прекъсваше. Продължи да слуша и — поне в моментите, когато не нападаше него или кучето му — долови нотка на отчаяние и объркване от преживелиците й. Кучето, независимо дали Габи го съзнаваше или не, бе нищожна частица от безпокойствата й. Усети как го обзема съчувствие. Закима, за да й покаже, че не пропуска нито дума. От време на време тя му задаваше въпрос, ала докато отвори уста, отговаряше преди него.
	— Редно е съседите да се съобразяват с околните, нали?
	„Да, разбира се“, понечваше да се съгласи той, но тя го изпреварваше:
	— Не само е редно, но и наложително!
	И Травис продължаваше да кима.
	Тирадата й най-сетне приключи и тя се втренчи изтощено в пода. Устните й пак бяха свити, ала Травис забеляза, че е просълзена, и се почуди дали да й донесе кърпички. Бяха в къщата — твърде далеч. После се сети за салфетките до грила. Стана бързо, грабна няколко и й подаде една. Тя се поколеба и я взе. Избърса ъгълчетата на очите си. Овладя се и той установи, че е по-красива, отколкото му се стори отначало.
	Габи си пое треперливо дъх.
	— Въпросът е какво ще направиш? — попита след малко.
	Той се замисли, несигурен дали схваща правилно въпроса.
	— В смисъл?
	— За кученцата!
	Усети как гневът й се надига отново и вдигна ръка да я успокои.
	— Да започнем отначало. Сигурна ли си, че е бременна?
	— Разбира се! Слушаше ли ме изобщо?
	— Води ли я на преглед?
	— Помощник-лекар съм. Две години и половина учих в медицински университет и още една стажувах. Знам какви са симптомите на бременността.
	— При хората, естествено. Не се съмнявам. При кучетата обаче е различно.
	— Откъде знаеш?
	— Имам опит. Всъщност…
	Да, обзалагам се, помисли си тя. Махна с ръка да го прекъсне.
	— По-бавна е. Гърдите й са подути. Държи се странно. Има ли друго обяснение?
	Честно казано, всичките й познати се смятаха за експерти, щом като малки са имали кучета.
	— Ами ако е възпаление? То причинява подуване. А ако е сериозно, сигурно я боли. Това обяснява поведението й.
	Габи отвори уста, после я затвори, осъзнала, че не е обмисляла това. Зърната на гърдите наистина се подуваха при инфекция — мастит например. За миг я обзе облекчение. Не след дълго обаче се върна в суровата действителност. Не бяха засегнати една или две гърди, а всичките. Усука салфетката. Дано най-сетне я чуе!
	— Бременна е и ще роди кученца. И ти ще ми помогнеш да им намеря стопани, защото няма да ги удавя в езерото.
	— Сигурен съм, че не е Моби.
	— Знаех си, че ще го кажеш.
	— Но той…
	Тя поклати гневно глава. Толкова предвидимо! Бременността винаги е женски проблем. Стана.
	— Налага се да поемеш отговорност. Разбираш, надявам се, че няма да е лесно да им намерим дом.
	— Но…


	— Какво, за бога, беше това? — попита Стефани.
	Габи бе изчезнала зад живия плет. След няколко секунди я видя да влиза в къщата си през плъзгащата се стъклена врата. Още седеше до масата, порядъчно потресен. Гласът на сестра му го сепна.
	— Откога си тук?
	— От доста време. — Забеляза хладилната чанта до вратата и си взе бира. — Стори ми се, че ще те зашлеви. После си помислих, че ще се разплаче. Сетне май пак й се прииска да ти стовари кроше.
	— Горе-долу така беше — призна той. Потърка чело, все още обмисляйки сцената.
	— Продължаваш да омайваш момичетата, а?
	— Не ми е приятелка, а съседка.
	— Още по-хубаво. — Стефани седна срещу него. — Откога излизате?
	— Не излизаме. Всъщност току-що се запознахме.
	— Удивително! — отбеляза Стефани. — Надминаваш очакванията ми.
	— Какви очаквания?
	— Рядък талант е да те намразят толкова бързо. Обикновено е необходимо време за опознаване.
	— Много смешно.
	— Да — кимна тя. — А ти, Моби… — Обърна се към кучето и размаха показалец. — Ти определено си оплел конците.
	Моби размаха опашка, изправи се и сложи глава в скута й. Тя го отблъсна, но той се намести още по-удобно.
	— Не досаждай, старче!
	— Не е виновен Моби.
	— Спомена го. Не че тя те чу. Какво й е?
	— Изглеждаше притеснена.
	— Личеше си. Трудничко следях мисълта й. Признавам обаче, че се забавлявах.
	— Не бъди груба.
	— Не съм. — Стефани се облегна назад и погледна изпитателно брат си. — Привлекателна жена е.
	— Не забелязах.
	— Как не! Обзалагам се, че веднага си го забелязал. Видях как я зяпаше.
	— Леле. Днес си в особено настроение.
	— Нищо чудно. Изпитът беше ужасен.
	— Тоест пропусна да отговориш на един въпрос?
	— Не. Но някои ме затрудниха.
	— Ясно. Не ти е лесно.
	— Никак. Следващата седмица имам още три изпита.
	— Горкичката. Животът като вечен студент е далеч по-труден, отколкото да си изкарваш прехраната.
	— Кой го казва! Учи по-дълго от мен! Което ме подсеща… как ли ще реагират мама и татко, ако им кажа, че искам да напиша дисертация?
	Лампата в кухнята на Габи светна. Разсеян, той отговори с известно закъснение.
	— Няма да възразят вероятно. Познаваш ги.
	— Да. Но напоследък оставам с усещането, че очакват да срещна някого и да улегна.
	— Да се присъединиш към клуба на семейните. От години ме преследва същото усещане.
	— Да, но аз съм жена. Биологическият ми часовник тиктака.
	Лампата в кухнята на Габи угасна. След секунди светна в спалнята. Травис се почуди дали съседката му се готви да си ляга.
	— Мама се е омъжила на двайсет и една — продължи Стефани. — Родила те е на двайсет и три. — Зачака отговор. Напразно. — Не че си особено постижение. Дали да не го приведа като довод?
	Думите й достигаха бавно до съзнанието му. Травис сбърчи чело, доловил удара под пояса.
	— На подбив ли ме вземаш?
	— Опитвам се — подсмихна се тя. — Проверявам дали ме слушаш, или мислиш за новата си приятелка.
	— Не ми е приятелка — възрази той, усетил със закъснение отбранителната нотка в гласа си.
	— Не сега. Имам необяснимо предчувствие обаче, че ще бъде — каза Стефани.


>>	2.

	Габи не беше сигурна с какви чувства се връща след посещението у съседа. Затвори и се облегна на вратата да се опомни.
	„По-добре да не бях ходила — помисли си. — Бездруго не постигнах нищо. Той не само не се извини, ами отрече кучето му да е отговорно за случилото се.“ Все пак тя се отдръпна от вратата с усмивка. Поне предприе нещо. Изрази възмущението си и му показа как вижда разрешението на проблема. Обикновено не отстояваше толкова решително мнението си. Не изискваше обяснение от Кевин защо плановете му за общото им бъдеще се простират едва до следващия уикенд. Не разкриваше пред доктор Мелтън как се чувства, когато я докосва. Не се опълчваше и на майка си, която винаги я напътстваше как да се усъвършенства.
	Видя Моли, заспала в ъгъла, и усмивката й се стопи. Осъзна, че крайният резултат не се е променил и вероятно бе редно да се постарае повече да го убеди, че е длъжен да й помогне. Припомни си вечерта и се смути. Говореше несвързано, вярно, но след като я събориха, не успя да се съсредоточи и овладее. Тревогата надделя и пороят от думи се изля неусетно. Какво ли би казала майка й? Несъмнено доста. Обичаше майка си, но тя бе от жените, които никога не губят самообладание. Това влудяваше Габи. Като тийнейджърка неведнъж й се приискваше да я хване за раменете и да я раздруса, за да изтръгне спонтанна реакция. Не би съумяла, разбира се. Майка й би се оставила в ръцете й, после би пригладила коса с вбесяваща забележка от рода: „Е, Габриел, след като изля яда си, ще обсъдим ли проблема като дами?“.
	Дами. Габи не понасяше тази дума. Чуеше ли я от устата на майка си, веднага я обземаше объркване, сякаш й предстои дълъг път, неочертан на никаква карта.
	Майка й, разбира се, не би могла да се промени. До мозъка на костите си тя олицетворяваше баналната представа за южнячката: отраснала в рокли с воланчета, участвала в елитарния Коледен бал, провеждан ежегодно в Савана — една от най-прочутите церемонии за дебютантки в страната. В Университета на Джорджия била ковчежник на колежанското общество — друга семейна традиция. Още тогава обаче очевидно смятала, че академичната работа е далеч по-маловажна, отколкото да придобие степента „госпожа“ — според нея единственият правилен професионален избор за дама от Юга. Излишно е да се споменава, че от „господина“ се изисквало да е достоен за честта на фамилията. Тоест — богат.
	Омъжила се за преуспял строителен предприемач — дванайсет години по-възрастен от нея. Макар да не бил състоятелен колкото други, той все пак бил достатъчно заможен. Навремето Габи разглеждаше сватбените снимки на родителите си, застанали пред църквата, и се питаше как изобщо са се влюбили. Двамата бяха толкова различни! Майка й обичаше да хапва фазани в кънтри клуба, баща й предпочиташе бисквитите и печеното със сос в местната закусвалня. Майка й не отиваше без грим дори до пощенската кутия, баща й носеше джинси и косата му винаги изглеждаше чорлава. Те обаче наистина се обичаха. Като малка сутрин често ги виждаше нежно прегърнати и нито веднъж не ги бе чула да се карат. Не спяха в отделни легла както родителите на повечето й приятели, които понякога й изглеждаха по-скоро като делови партньори, отколкото като влюбени. И досега ги заварваше сгушени на дивана, когато им гостуваше. Приятелите й повдигаха учудено вежди, а тя поклащаше глава и им обясняваше, че незнайно защо, двамата явно си подхождат съвършено.
	За разочарование на майка си Габи — за разлика от трите си медноруси сестри — приличаше повече на баща си. От дете предпочиташе гащеризоните пред роклите, обожаваше да се катери по дървета и часове наред да си играе навън. От време на време придружаваше баща си по строежите и му подражаваше: проверяваше рамките на току-що поставените прозорци или надничаше в сандъците, доставени от железарията. Баща й я научи да поставя стръв на кукичка и да лови риба. Обичаше да се возят заедно в несменяемия му стар раздрънкан пикап с повредено радио. След работа двамата вкарваха кошове или просто си подхвърляха топка, а майка й ги наблюдаваше през кухненския прозорец с разочаровано и объркано изражение. Нерядко Габи забелязваше и сестрите си, застанали до нея със зяпнала уста.
	Обичаше да разказва на приятелите си колко волно е било детството й, ала в крайна сметка бе принудена да усвои светогледа и на двамата си родители, главно защото майка й владееше до съвършенство изкуството да манипулира децата си. Когато поотрасна, Габи започна да се съобразява повече с мнението й как да се облича и как да се държи като истинска дама, само и само да не изпитва чувство за вина. От всички оръжия в арсенала на майка й чувството за вина бе най-въздействащото и ловко използваното. Повдигнати вежди тук, подхвърлена забележка там и Габи неочаквано се оказа записана на уроци по етикеция и танци. Учеше се усърдно да свири на пиано и по примера на майка й я въведоха официално в обществото на Коледния бал в Савана. Онази нощ майка й несъмнено се гордееше с нея — четеше се по лицето й — ала същевременно Габи вече бе готова да вземе решения, някои от които тя не би одобрила. Искаше, разбира се, някой ден да се омъжи и да има деца, но искаше и да има професия като баща си. Влечеше я медицината.
	О, щом разбра, майка й каза точно каквото се полага. Поне отначало. После подхвана офанзивата с коварното втълпяване на чувство за вина. В колежа Габи вземаше с отличие изпит след изпит, а майка й сбърчваше чело и се питаше гласно как е възможно да бъдеш лекар и съпруга на пълен щат.
	— Щом работата е по-важна за теб от семейството, стани лекар, разбира се — отбелязваше в заключение.
	Габи се опита да окаже съпротива, но в крайна сметка старите навици надделяха и тя избра кариера на помощник-лекар. Причините звучаха убедително — пак щеше да преглежда пациенти, но работното й време щеше да е относително стабилно и да не дава дежурства на повикване — далеч по-поносим график с оглед на бъдещото й семейство. Все пак понякога я глождеше мисълта, че майка й е посяла семената на идеята.
	Не би отрекла обаче, че семейството е важно за нея. Такъв е резултатът да си отгледан от щастливи родители. Вярваш, че приказката се сбъдва, и нещо повече — че ти е отредено да я изживееш. Засега обаче не вървеше по предначертания път. С Кевин излизаха отдавна — достатъчно да се влюбят, да преживеят обичайните разриви и дори да обсъждат бъдещето. Бе решила, че иска да сподели живота си с него, и сега се намръщи, спомнила си скорошния им спор.
	Сякаш доловила безпокойството й, Моли се изправи тежко на крака и се заклатушка към нея. Близна я по ръката, а Габи я погали, заравяйки пръсти в козината й.
	— Стресът ли е причината? — почуди се гласно тя.
	Прииска й се да живее като Моли — по-просто, без грижи и отговорности.
	Моли не отговори. Нямаше нужда. Габи знаеше, че напрежението й идва в повече. Усещаше го в изопнатите си рамене, когато плащаше сметките или доктор Мелтън я оглеждаше похотливо. Или когато Кевин се преструваше, че не разбира какво е очаквала, съгласявайки се да се премести по-близо до него. Не й помагаше фактът, че освен Кевин тук няма приятели. Не познаваше почти никого извън клиниката. Честно казано, откакто се нанесе в къщата, за пръв път разговаряше с някого. Хвърляйки поглед назад, се запита дали не е трябвало да бъде по-снизходителна. Жегна я угризение от острия й тон, защото съседът всъщност изглеждаше доста дружелюбен. Помогна й да стане и жестът му й се стори почти приятелски. А щом забърбори, прояви разбиране и не я прекъсна нито веднъж.
	Забележително наистина. Колкото и налудничаво да бе прозвучала тирадата й, той не се подразни и не й се тросна, както би постъпил Кевин. Поруменя при спомена колко нежно я вдигна на крака. А когато й подаде салфетката, погледът му красноречиво подсказваше, че я намира за привлекателна. Позабравено усещане. Липсваше й, макар да не би го признала. Удивително, колко окрилен се чувства човек след освежителен сблъсък.
	Влезе в спалнята и облече удобни къси панталони и мека износена риза още от първата й година в колежа. Моли тръгна след нея и Габи осъзна какво иска. Посочи вратата.
	— Да излезем ли? — попита.
	Моли се запъти към нея, махайки с опашка. Габи я наблюдаваше внимателно. Наистина изглеждаше бременна, но вероятно съседът имаше право. Реши да я заведе на ветеринар, за да е сигурна. А и нямаше представа как да се грижи за бременно куче. Дали Моли се нуждае от повече витамини? В този ред на мисли се сети, че се зарече да заживее по-здравословно. Да се храни по-добре, да спортува, да спи редовно, да прави упражнения. Обеща си да започне, щом се нанесе в новата къща. Е, досега решимостта й оставаше само на думи. Утре обаче непременно щеше да потича за здраве, после да си направи салата и за обяд, и за вечеря. И понеже се чувстваше готова за сериозни житейски промени, щеше да попита Кевин без заобикалки какви са плановете му за бъдещето им.
	След миг обаче се разколеба. Да се изправиш срещу съседа е едно. Не беше сигурна как ще приеме последствията, ако отговорът на Кевин не й хареса. Ако няма планове? Наистина ли би зарязала първата си работа само след два месеца? Ще продаде ли къщата? Докъде е готова да стигне?
	Не беше сигурна в нищо, с изключение на нежеланието да изгуби Кевин. Да заживее по-здравословно обаче — за това определено нямаше пречки. Стъпка по стъпка, нали? Взела решение, тя излезе на задната веранда. Моли се спусна по стълбите и тръгна към далечния край на двора. Въздухът още бе топъл, ала подухваше лек ветрец. Звездите осейваха небето в странен порядък. Габи различаваше само Голямата мечка, но се зарече утре, веднага след обяда, да си купи книга за астрономията. За ден-два щеше да разучи основните положения, а после да покани Кевин да прекарат романтична вечер край брега. Ще посочи към небето и ще подхвърли интересен астрономически факт. Затвори очи, представяйки си сцената, и вирна брадичка. От утре ще бъде нов човек. По-добър човек. И ще реши как да помогне на Моли. Дори да се наложи да умолява, ще намери дом за кученцата й.
	Първо обаче ще я заведе на ветеринар.


>>	3.

	Очертаваше се ден от онези, в които Габи се питаше защо е решила да работи в педиатрична клиника. Все пак имаше възможност да постъпи в отделението по кардиология в болницата — всъщност точно към това се стремеше по време на обучението в колежа. Харесваше й да асистира при критични операции. На последния стаж обаче попадна при педиатър, който напълни главата й с идеи колко благородно е да се грижиш за деца. Доктор Бендър — беловлас, вечно усмихнат ветеран, който познаваше буквално всяко дете в Съмтър, Южна Каролина, я убеди, че макар кардиологията да е по-добре платена и да изглежда по-престижна, нищо не удовлетворява повече от бебетата — да прегръщаш новородени и да наблюдаваш как се развиват през първите най-важни години от живота. Тя кимаше надлежно, ала през последния ден той й връчи гукащо бебе за по-убедително. После заговори:
	— В кардиологията всеки случай е спешен и пациентите винаги изглеждат зле, независимо какви усилия полагаш. След известно време неизбежно се изчерпваш, ако не внимаваш. Да се грижиш за такова дребосъче обаче — посочи бебето, — е най-извисеното призвание на света.
	Предложиха й работа в кардиологичното отделение в родния й град, но тя постъпи при доктор Фърман и доктор Мелтън в Бофърт, Северна Каролина. Доктор Фърман й се стори немарлив, а доктор Мелтън — донжуан, но пък й предоставяха възможност да живее близо до Кевин. А и подозираше, че доктор Бендър вероятно е прав. Е, оказа се прав за децата. Беше й приятно да работи с тях дори когато се налагаше да им бие ваксини и писъците им я караха да се сгърчва вътрешно. Спогаждаше се и с по-големите. Повечето бяха мили дечица, прегърнали с невинни изражения одеялцата или плюшените си мечета. Родителите обаче я влудяваха. Доктор Бендър бе пропуснал съществена подробност — в кардиологията пациентите идваха по своя воля или по необходимост; родителите на пациентите в педиатрията често бяха невротични всезнайковци. Ева Бронсън бе типичен случай.
	Седнала в кабинета, тя стискаше Джордж в скута си и наблюдаваше пренебрежително Габи. Понеже се водеше помощник-лекар и бе сравнително млада, мнозина родители я смятаха за медицинска сестра с твърде висока заплата.
	— Сигурна ли сте, че доктор Фърман не може да ни приеме? — подчерта думата „доктор“.
	— В болницата е — отговори Габи. — Ще се върне късно. И съм убедена, че ще се съгласи с мен. Синът ви изглежда добре.
	— Но продължава да кашля.
	— Както споменах, малките деца понякога кашлят по шест седмици след простуда. Белите им дробове се възстановяват по-бавно, но на тази възраст това е нормално.
	— Значи няма да му предпишете антибиотик?
	— Не. Не е необходимо. Ушите и синусите му са чисти, не чувам признаци за бронхит. Температурата му е нормална и изглежда жизнен.
	Джордж, току-що навършил две години, се гърчеше в скута на Ева, опитвайки се да се отскубне от ръцете й — жилаво, здраво вързопче. Ева го стисна по-силно.
	— Понеже доктор Фърман не е тук, защо не го прегледа доктор Мелтън? Сигурна съм, че се нуждае от антибиотик. Половината деца в забавачката пият антибиотици. Върлува някакъв вирус.
	Габи се престори, че записва нещо във формуляра. Ева Бронсън винаги настояваше да предпишат антибиотик на Джордж. Беше пристрастена към антибиотиците, ако съществува такава зависимост.
	— Ако вдигне температура, доведете го и ще го прегледам отново.
	— Не искам да го водя пак. Затова дойдох днес. Мисля, че трябва да го прегледа лекар.
	Габи се постара да запази самообладание.
	— Добре, ще проверя дали доктор Мелтън е в състояние да ви отдели няколко минути.
	Излезе от стаята и спря в коридора, за да се подготви. Не искаше да говори отново с доктор Мелтън. Цяла сутрин се стараеше да го отбягва. Още щом доктор Фърман замина за болницата в Морхед, за да присъства на спешно цезарово сечение, доктор Мелтън се присламчи до нея — толкова близо, че усети как наскоро се е изжабуркал с вода за уста.
	— Тази сутрин май ще сме сами — констатира той.
	— Ще смогнем, предполагам — каза тя с неутрален тон. Не се чувстваше готова да му поиска сметка в отсъствието на доктор Фърман.
	— Понеделниците винаги са натоварени. Дано не се наложи да работим и през обедната почивка.
	— Дано — повтори тя.
	Доктор Мелтън се втренчи в списъка с пациенти, залепен върху вратата на кабинета за прегледи. Габи понечи да се отдалечи, но той подхвърли през рамо:
	— Като стана дума за обед, опитвала ли си тако с риба?
	Габи примигна.
	— Моля?
	— В Морхед има страхотен ресторант. Точно до брега. Искаш ли да те заведа? Ще донесем обяд и за персонала.
	Тонът му изглеждаше привидно професионален — все едно говори на доктор Фърман — ала Габи усети как й се повдига.
	— Не мога — каза тя. — Ще водя Моли на ветеринар. Тази сутрин записах час.
	— Ще успеят ли да те приемат и да я прегледат навреме?
	— Казаха, че ще успеят.
	Той се поколеба.
	— Добре тогава. Ще отидем друг път — кимна накрая.
	Габи посегна да вземе папка и сбърчи чело.
	— Добре ли си? — попита я доктор Мелтън.
	— Имам мускулна треска — обясни лаконично тя и се скри в кабинета.
	Всъщност цялото тяло я болеше. Адски. Пулсираше от врата до глезените и се влошаваше. Ако в неделя се бе задоволила само с тичането, вероятно нямаше да си навлече неприятности. То обаче не й стигна. Оказа се недостатъчно за новата й подобрена версия. Възгордяла се след кроса — макар и бавен, нито веднъж не се наложи да продължи ходом — тя отиде в „Голдс Джим“ в Морхед да си купи карта за спортния клуб. Подписа формулярите, докато треньорът й описваше различни курсове със сложни имена. Накрая спомена, че след няколко минути започва нов курс, наречен „Дейно тяло“.
	— Фантастичен е! — добави. — Раздвижва всички мускули. Включва упражнения и за сила, и за сърцето. Пробвайте го непременно.
	И тя опита. Но не предвиди резултата!
	Не го усети веднага, разбира се. Не, по време на тренировката се чувстваше прилично. Дълбоко в себе си разбираше, че не бива да се претоварва, ала през цялото време се стараеше да следва темпото на оскъдно облечената и хирургически усъвършенствана жена с обилен грим до нея. Вдигаше тежести, бягаше на място, пак вдигаше тежести и пак бягаше на място. И така до безкрайност. На тръгване мускулите й трепереха, ала сияеше от задоволство, че е предприела следващата еволюционна стъпка. Преди да излезе, си поръча протеинов шейк, за да сложи финален щрих в преображението.
	По пътя към къщи се отби в книжарница и купи книга за астрономия. По-късно, преди да заспи, осъзна, че отдавна бъдещето не й е изглеждало по-светло. Само дето мускулите й се вдървяваха с всяка изминала минута.
	За жалост на другата сутрин новата й подобрена версия едва се надигна от леглото. Всичко я болеше. Не, грешка. Болка беше твърде слаба дума да опише състоянието й. Всеки мускул по тялото й сякаш бе прокаран през пасатор. Гърбът, гърдите, коремът, краката, задникът, ръцете, вратът… дори пръстите я боляха. Едва на третия опит успя да се изправи в леглото. Добра се криво-ляво до банята и установи, че да си измие зъбите, без да се разкрещи, изисква херкулесовско усилие. Отвори аптечката, извади кажи-речи всичко — тиленол, аспирин, нурофен — и след кратък размисъл реши да не подбира. Прокара таблетките с чаша вода и видя в огледалото как лицето й се разкривява, докато гълта.
	Добре, призна си, наистина прекалих.
	Вече беше късно, разбира се, а за зла участ обезболяващите не подействаха. Или пък бяха подействали? Все пак успяваше някак да се придвижва из клиниката, стига да е бавно. Болката обаче не стихваше, доктор Фърман го нямаше, а да има вземане-даване с доктор Мелтън в момента бе на последно място в списъка й с желания.
	Нямаше избор. Попита медицинската сестра в кой кабинет е лекарят, почука и надникна вътре. Доктор Мелтън преглеждаше пациент. Обърна се, видя я и лицето му веднага се оживи.
	— Съжалявам, че ви прекъсвам. Ще излезете ли за секунда?
	— Разбира се. — Доктор Мелтън стана, остави медицинския картон върху бюрото и затвори вратата зад себе си. — За обяда ли размисли?
	Тя поклати глава и го уведоми за Ева Бронсън и Джордж. Той обеща да говори с майката при първа възможност. Габи закуцука по коридора, усещайки как лепкавият му поглед се впива в нея.


	В дванайсет и половина Габи приключи с последния пациент преди обедната почивка. Стиснала дамската си чанта, се заклатушка към колата. Знаеше, че не разполага с много време. Следващият й преглед бе насрочен за един и петнайсет. Ако ветеринарят я приемеше веднага обаче, щеше да успее. Това бе едно от предимствата да живееш в град с по-малко от четири хиляди жители. От всичко те делят няколко минути. Морхед — пет пъти по-голям от Бофърт — се намираше от другата страна на моста над плавателния канал и повечето бофъртци пазаруваха там през почивните дни, ала дори малкото разстояние превръщаше градеца в отдалечено и изолирано място от Изтока, както местните наричаха тази част от щата.
	Старинният му квартал обаче определено заслужаваше внимание. В топъл ден като днешния, отличен за разходка, Бофърт приличаше на Савана, както Габи си я представяше през първия век от съществуването й.
	След стотината реставрирани къщи от двете страни на засенчена от дървета улица започваше пешеходната алея с изглед към пристанището. В доковете се поклащаха морски съдове с всякакви размери и предназначение; великолепни яхти за милиони съжителстваха с лодки за лов на раци или със спретнати платноходки. Имаше няколко ресторанта с красив изглед — приятни места с характерен облик, покрити градини и маси за пикник, където клиентите се пренасяха в безметежно безвремие. През почивните дни там свиреха оркестри, а на Четвърти юли миналото лято, когато гостува на Кевин, толкова много посетители се бяха стекли да слушат музика и да наблюдават фойерверките, че пристанището буквално се напълни с лодки. Понеже доковете не достигаха, собствениците им ги завързваха една за друга и преминаваха от палуба на палуба, докато стигнат кея, предлагайки бира на всеки срещнат по пътя.
	В далечния край на улицата имаше офиси на агенти за недвижими имоти, художествени и сувенирни магазини за туристите. Надвечер Габи обичаше да обикаля из тях и да разглежда изложените творби. На младини мечтаеше да стане художник. Не след дълго обаче разбра, че стремежите й надхвърлят таланта. Все пак умееше да оценява дарбата на другите и от време на време откриваше фотография или картина, които я омайваха. Дори избра две картини и ги окачи в новата си къща. Искаше да купи още, за да допълнят атмосферата, но засега месечният й доход не го позволяваше.
	Няколко минути по-късно Габи паркира на алеята в двора си и слезе от колата. Простена от усилието, ала продължи храбро напред към входната врата. Моли я посрещна на верандата, подуши цветната леха, облекчи се и скочи на предната седалка. С още едно стенание Габи седна зад волана. После спусна прозореца, защото Моли обичаше да наднича навън.
	Ветеринарната клиника „Даун Ийст“ се намираше на няколко минути от къщата й. Спря на паркинга, вслушана в хрущенето на чакъла под гумите. Старата викторианска сграда приличаше повече на имение, отколкото на клиника. Габи закопча каишката на Моли и си погледна часовника. Помоли се ветеринарят да действа експедитивно.
	Вратата се отвори с шумно проскърцване и Моли подръпна ремъка, доловила характерната миризма на ветеринарна клиника. Габи се насочи към рецепцията, ала преди да поздрави, младата жена зад писалището стана и попита:
	— Това сигурно е Моли.
	Габи не скри изненадата си. Животът в малкия град все още я стъписваше.
	— Да. Аз съм Габи Холанд.
	— Приятно ми е. Аз съм Тери. Какво красиво куче!
	— Благодаря.
	— Питахме се кога ще успеете да пристигнете. Бързате за работа, нали? — Жената взе формуляр. — Ще ви заведа в кабинета да попълните документите. Ветеринарят ще прегледа веднага Моли. Няма да ви забавим. Почти е приключил с предишния пациент.
	— Благодаря — повтори Габи. — Наистина оценявам вниманието ви.
	Младата жена ги поведе към съседно помещение. Вътре имаше теглилка и тя помогна на Моли да се качи върху нея.
	— Няма проблем. А и водя децата си в педиатричната ви клиника. Как ви се струва работата там?
	— Приятна. По-заети сме, отколкото предполагах — отвърна Габи.
	Тери записа теглото и тръгна по коридора.
	— Доктор Мелтън е ненадминат. Грижи се чудесно за сина ми — добави тя.
	— Ще му кажа — обеща Габи.
	Тери ги въведе в малък кабинет с метална маса и пластмасов стол. Подаде формуляра на Габи.
	— Попълнете го, а аз ще съобщя на доктора, че сте тук.
	Остави ги сами и Габи седна полека. Сбърчи чело, усетила как мускулите на краката й простенват болезнено. Пое си дълбоко дъх, изчака болката да стихне и се зае с документите. Моли, от своя страна, обиколи ъгъл по ъгъл стаята.
	След по-малко от минута вратата се отвори и Габи забеляза първо бялата престилка. След миг видя името, извезано със сини букви. Понечи да заговори, ала я вцепени прозрение.
	— Здравей, Габи. Как си? — поинтересува се Травис.
	Габи го гледаше втренчено, чудейки се какво, за бога, става. Пак отвори уста, ала осъзна, че очите му са сини, а не кафяви, както й се стори преди. Странно…
	— Това е Моли, нали? — прекъсна унеса й той. — Здрасти, момиче. — Клекна и разтри врата на Моли. — Харесва ли ти? О, колко си сладка. Как се чувстваш, момиче?
	Гласът му върна Габи в действителността. Спомни си онзиденшната свада и заекна:
	— Ти… Ти ли си ветеринарят?
	Травис кимна и продължи да гали Моли.
	— Аз и баща ми. Той основа клиниката, аз заработих тук, след като се дипломирах.
	Невъзможно! От всички хора в града, да попадне точно на него! Не й ли се полагаше поне един обикновен ден без усложнения?
	— Защо не ми каза онзи ден?
	— Казах ти. Посъветвах те да я заведеш на ветеринар.
	Тя присви очи. Травис май се забавляваше да я ядосва.
	— Знаеш какво имам предвид.
	Той вдигна поглед.
	— Че аз съм ветеринарят? Опитах се да го спомена, но ти не ми позволи.
	— И ме остави в пълно неведение?
	— Не беше в настроение да ме изслушаш. Но няма проблем. Не ти се сърдя — усмихна се. — Нека прегледам Моли. Знам, че трябва да се връщаш на работа. Ще побързам.
	Габи усети как небрежното „не ти се сърдя“ я изпълва с яд. Прииска й се да си тръгне тутакси. Той обаче вече опипваше корема на Моли. А и нямаше как да се изправи бързо дори да впрегне цялата си воля, защото в момента краката й очевидно стачкуваха. Тя скръсти гневно ръце и сякаш нож преряза гърба и раменете й. Травис извади слушалките, а Габи прехапа устни, горда, че поне не е простенала.
	— Добре ли си? — погледна я той.
	— Да.
	— Сигурна ли си? Изглежда нещо те боли.
	— Добре съм.
	Пренебрегнал тона й, той насочи вниманието си отново към кучето. Преслуша грижливо Моли, после опипа гърдите й. Надяна хирургическа ръкавица и направи вътрешен преглед.
	— Бременна е — заключи, свали ръкавицата и я хвърли в кошчето за отпадъци. — Към края на втория месец.
	— Казах ти — изпепели го с поглед Габи.
	Травис се изправи и прибра слушалката в джоба си. Взе формуляра и го прелисти.
	— За твое сведение, сигурен съм, че Моби няма нищо общо.
	— Нима?
	— Да. Вероятно е лабрадорът на стария Кейсън. Виждал съм го из квартала. Не съм убеден обаче. Възможно е да е кучето на сина му. Разбрах, че се е върнал в града.
	— Защо си толкова сигурен, че не е Моби?
	Той започна да попълва формуляра и за миг Габи се поколеба дали е чул въпроса й.
	— Кастриран е — сви рамене Травис.
	На всекиго се случва да изгуби ума и дума. Занемяла, Габи видя като на кино унизителната сцена — как бръщолеви, разплаква се и накрая побягва. Спомни си наистина как той се опитваше да й каже нещо и се почувства още по-зашеметена.
	— Кастриран? — повтори шепнешком.
	— Аха. — Той вдигна глава. — Преди две години. Татко го оперира.
	— О…
	— И това се опитах да ти обясня. Ти обаче си тръгна, преди да успея. Бях като на тръни и в неделя се отбих да ти кажа, но те нямаше.
	— Бях в гимнастическия салон — отрони тя първото, което й хрумна.
	— Така ли? Браво!
	С известно усилие на волята Габи успя да отпусне скръстените си ръце.
	— Дължа ти извинение.
	— Не ти се сърдя — повтори той и тя се почувства още по-зле. — Слушай! — продължи Травис. — Знам, че бързаш. Нека ти кажа две думи за Моли.
	Габи кимна като дете, наказано в ъгъла. Съботната й тирада продължаваше да се ниже в ума й. Великодушието му някак още повече усложняваше положението.
	— Бременността при кучетата трае девет седмици. Тоест остават още две. Тазът й е достатъчно широк. Всъщност затова те посъветвах да я доведеш тук. Някои колита са с твърде тесен таз. При Моли обаче всичко е наред. По принцип не е необходимо да правиш нищо специално. Все пак имай предвид, че ще предпочете да роди кученцата на прохладно тъмно място. Най-добре сложи стари одеяла в гаража. Има врата към кухнята, нали?
	Тя кимна отново с чувството, че се е смалила до неузнаваемост.
	— Остави я отворена и Моли ще започне да обикаля из гаража. Нормално е, наричаме го гнездене. Най-вероятно ще роди кученцата на спокойствие. През нощта или докато си на работа. Не се безпокой. Малките засукват веднага. Ще се наложи да хвърлиш одеялата, така че избери най-износените.
	Тя кимна за трети път.
	— Това е горе-долу. Възникне ли проблем, доведи я в клиниката. Ако е извън работно време, знаеш къде живея.
	Тя прочисти гърло.
	— Добре.
	Той се усмихна и тръгна към вратата.
	— Радвам се, че я доведе. Предположих, че не е инфекция, но сега съм сигурен.
	— Благодаря. И наистина съжалявам за… — смотолеви Габи.
	Той вдигна ръце да я прекъсне.
	— Не се засегнах. Беше разстроена, а Моби наистина обикаля из квартала. Лесно е да сгрешиш. Ще се видим скоро.
	Той потупа Моли за последно, а на Габи й се прииска да потъне вдън земя.
	Травис — доктор Паркър — излезе от кабинета. Тя изчака да се увери, че няма да се върне, и бавно, болезнено се надигна от стола. Надникна през вратата. Видя, че него го няма, и плати набързо на рецепцията.
	По обратния път единствената й категорична мисъл бе, че няма да успее да преглътне унижението, колкото и великодушен да е Травис. А понеже няма достатъчно голям камък, под който да пропълзи, за нейно добро е известно време да го отбягва на всяка цена. Не завинаги, разбира се. В благоразумни граници. През следващите петдесет години например.


>>	4.

	Застанал до прозореца, Травис Паркър проследи с поглед как Габи отвежда Моли до колата. Усмихваше се вътрешно, развеселен от изражението й. Почти не я познаваше, но бе видял достатъчно, за да заключи, че е от хората, чието лице издава чувствата им. Рядко качество напоследък. Често се замисляше как мнозина живеят, като играят чужди роли, преструват се, носят маски и в крайна сметка изгубват себе си. Беше сигурен, че Габи не върви по този път.
	Прибра ключовете в джоба си и тръгна към пикапа с обещание да се върне след половин час. Запъти се към обичайното място, където обядваше всеки ден — носеше си храната в хладилна чанта, приготвена сутринта. Преди година беше купил парцел с изглед към Шакълфорд Банкс в края на крайбрежната улица, с надеждата някой ден да построи там мечтания дом. Само дето се колебаеше какво ще представлява той. Живееше скромно и би предпочел дървена къща в островен стил — привидно стогодишна, ала учудващо светла и просторна отвътре. Не се нуждаеше от много — спалня, кабинет и широка дневна вероятно. Даваше си сметка обаче, че мястото е по-подходящо за семейна къща, и мечтата му се замъгляваше, защото включваше съпруга и деца, каквито не успяваше да си представи.
	Понякога му се струваше странно защо и той, и сестра му не бързат да свият семейно гнездо. Родителите им бяха женени от близо трийсет и пет години. Да си ги представи сами, беше все едно да размаха ръце и да полети към облаците. Знаеше, че са се срещнали на гимназиален лагер, организиран от църковното настоятелство. Бяха му разказвали как майка му си порязала пръста, докато режела пай за десерт, и как баща му притиснал с длан раната като с хирургическа щипка, за да спре кръвта. Едно докосване и — бум-бам! Баща му винаги повтаряше: „Веднага разбрах, че тя е жената за мен!“.
	Досега Травис не беше чувал никакво бум-бам. Нищо подобно всъщност. Имаше приятелка в гимназията, разбира се — Оливия. В училището сякаш всички смятаха, че са създадени един за друг. Сега тя живееше от другата страна на моста — в Морхед. От време на време се засичаха в „Уол Март“ или „Таргет“. Разменяха по няколко думи за дреболии и после поемаха по пътя си с дружелюбни усмивки.
	След Оливия имаше много жени, естествено. Все пак не беше дръвник. Намираше ги за привлекателни и интересни. Нещо повече — ценеше искрено близостта с тях. Гордееше се, че никога не е преживявал болезнена раздяла. Решението бе почти винаги споделено — връзката угасваше като навлажнен фитил на фишек, посрамен от гръмката заря в небето. Винаги запазваше приятелски чувства към бившите си любовници — дори към последната, Моника — и мислеше, че те изпитват същото. Три от тях се бяха омъжили за страхотни съпрузи, а той бе присъствал на сватбите им. Рядко се замисляше какво значи да намериш сродна душа, ала неизменно си представяше жена, която споделя жизнерадостта и страстта му към заниманията сред природата. Животът съществува, за да го живеем, нали? Разбираше, естествено, че всеки има отговорности. Обичаше работата си, печелеше добре, притежаваше къща и плащаше сметките си навреме. Не искаше обаче животът му да се изчерпва само с това. Искаше наистина да живее. Не. Откакто се помнеше, изпитваше необходимост да живее.
	Като дете бе организиран и способен в училище, получаваше добри оценки с минимум усилия и тревоги, ала често се задоволяваше с петица вместо с шестица. И влудяваше майка си.
	— Представи си колко добре щеше да се справиш, ако се бе постарал повече! — повтаряше тя след изпитите.
	Училището обаче не го вълнуваше толкова, колкото карането на велосипед с главоломна бързина или сърфирането. Под спорт другите деца разбираха баскетбол или футбол, а той — да лети във въздуха с мотопеда и да се приземява на песъчливата писта, кипнал от енергия. Екстремните спортове го привличаха още преди да се заговори за тях. На трийсет и две вече бе пробвал повечето.
	По дюните в далечината се събираха диви коне. Вперил поглед в тях, той посегна към сандвича — пуешко, пшеничен хляб и горчица. После ябълка и бутилка вода. Ежедневният му обяд след ежедневната закуска — овесени ядки, бъркани белтъци и банан. Обожаваше приливите на адреналин, но не и по отношение на менюто. Приятелите му се дивяха колко е дисциплиниран. Не им казваше, че еднообразието се дължи по-скоро на физиологична непоносимост, отколкото на самообладание. На десет го принудиха да изгребе до дъно купа тайландски спагети с джинджифил. Повръща цяла нощ. Оттогава дори едва доловим мирис на джинджифил го караше да хуква към банята. Кулинарните авантюри очевидно не бяха за него. Предпочиташе баналното и предсказуемото пред екзотичното. Когато порасна, се отказа и от вредните полуфабрикати. Сега всяка промяна би го уплашила.
	Наслади се на сандвича — семпъл и предсказуем — учуден накъде са се насочили мислите му. Нехарактерно за него. Обикновено не проявяваше склонност към дълбоки размишления. (Поредната причина за неизбежното угасване на фитила според Мария, с която излизаха преди шест години.) Предпочиташе да се носи по течението на живота, да върши необходимото, а през останалото време да намира начини да се забавлява. Това бе едно от предимствата на несемейните — правят каквото пожелаят и когато пожелаят, а самоанализите са странично явление.
	Сигурно е заради Габи, помисли си той, макар изобщо да не разбираше защо. Почти не я познаваше и се съмняваше, че изобщо е зърнал истинското й лице. О, в съботната нощ видя гневното, а неотдавна — виновното, ала нямаше представа как се държи при нормални обстоятелства. Подозираше, че има добро чувство за хумор. И пак нямаше обяснение защо смята така. Несъмнено беше интелигентна — заключаваше го навярно от естеството на работата й. Иначе… опита се безуспешно да си я представи на любовна среща. Радваше се обаче, че го посети, макар и само за да скрепят съседските си отношения. Знаеше, че неприятните съседи са способни да ти съсипят живота. Съседът на Джо гореше листа през първия слънчев пролетен ден, а призори в събота косеше моравата. Двамата едва не се хванали за гушите след безсънна нощ с бебето. На Травис понякога му се струваше, че вежливостта ще изчезне като динозаврите, а никак не му се искаше Габи да започне да го отбягва. Дали да не я покани следващия път, когато приятелите му се отбият?
	Да, непременно. Взел решение, той затвори хладилната чанта и се върна в пикапа. Този следобед щеше да преглежда обичайната върволица от кучета и котки. В три обаче щяха да му доведат гекон. Обичаше да лекува екзотични домашни любимци. Компетентността му винаги впечатляваше собствениците. Харесваха му благоговейните им изражения: „Дали познава анатомията и физиологията на всяко земно създание“. Преструваше се, че я познава. Фактите бяха по-прозаични. Не познаваше, разбира се, организма и привичките на всяко същество — кой би могъл? — ала инфекциите са си инфекции и се лекуват еднакво, независимо от животинския вид. Различни са само дозите, а тях сверяваше с учебника, който стоеше върху бюрото му.
	Травис седна в колата и пак се замисли за Габи. Почуди се дали е карала сърф или сноуборд. Стори му се малко вероятно, но същевременно го обзе странна сигурност, че за разлика от повечето му бивши приятелки, тя не би се поколебала да пробва. Пропъди безпочвените предположения и запали двигателя. Опита се да се убеди, че няма значение. Само че някак си имаше.


>>	5.

	През следващите две седмици Габи стана експерт по тайното вмъкване и измъкване — поне в собствената си къща.
	Нямаше избор. Какво щеше да каже, ако се озове лице в лице с Травис? Постъпи като кръгла глупачка, а великодушието му съвсем усложни положението. Тоест влизането и излизането наложително щяха да се провеждат по нови правила. Правило номер едно, естествено, гласеше: „Отбягвай съседа на всяка цена“. Нищожният й спасителен пояс — едничкото преживяване с положителен знак — бе извинението, което му поднесе във ветеринарната клиника.
	Възникнаха затруднения обаче. Отначало стигаше само да паркира колата в гаража. Сега терминът на Моли наближаваше и се налагаше да оставя колата на алеята, за да не я безпокои. Следователно трябваше да излиза и влиза, когато е сигурна, че Травис е извън полезрението.
	Все пак намали петдесетгодишния срок; няколко месеца — шест, да речем — навярно щяха да замъглят спомена за поведението й. В най-добрия случай той дори щеше да я забрави. От опит знаеше, че времето заглажда острите ръбове на действителността и накрая остава нещо смътно. Тогава щеше да се върне в утъпкания път. Щеше да подхване отдалеч — с едно махване, когато влиза в колата, или от задната веранда. Оттам щяха да започнат. После вероятно всичко щеше да си дойде на мястото — нищо чудно някой ден дори да се посмеят с историята за запознанството им. Дотогава предпочиташе да живее като таен агент.
	Наложи се да разучи графика на Травис, разбира се. Лесна работа — едно поглеждане към часовника сутрин, докато го следи от кухненския прозорец. Връщането вкъщи също не я затрудняваше — когато се прибираше, той обикновено бе излязъл с лодката или караше водни ски. От друга страна, вечерите й създаваха най-сериозни проблеми. Понеже той бе навън, тя трябваше да стои вътре, независимо колко е красив залезът. И така, ако не беше при Кевин, четеше книгата по астрономия, купена с цел да го впечатли, докато се любуват на звездите. Което, за жалост, все още предстоеше.
	Навярно беше редно да погледне по-зряло на въпроса. Глождеше я обаче странно съмнение, че ако се изправи пред Травис, ще започне да си спомня, вместо да слуша, а ни най-малко не искаше да остави още по-трагично впечатление. А имаше и други грижи.
	Кевин например. Надвечер той често се отбиваше за кратко, а миналия уикенд дори остана при нея — след обичайната серия на игрището за голф, разбира се. Кевин обожаваше голфа. Освен това три пъти ходиха на кино и на ресторант, а в неделя следобед се разходиха край брега. Преди два дни, докато седяха на дивана и пиеха вино, той й събу обувките.
	— Какво правиш?
	— Не искаш ли да ти разтрия стъпалата? По цял ден стоиш права.
	— Първо трябва да ги измия.
	— Все ми е едно дали са чисти или не. А и обожавам пръстите на краката ти.
	— Тайни фетиши ли имаш? Неудържимо влечение към пръсти на крака?
	— Нищо подобно. Луд съм само по твоите.
	Погъделичка ги, тя се засмя и се отдръпна. След миг се целуваха страстно. После, легнал до нея, той й каза, че я обича. Габи остана с впечатлението, че е време да обмисли дали да не се премести при него.
	Обнадежди се — Кевин сякаш подемаше някакво подобие на разговор за бъдещето им, но…
	Но какво? Това е въпросът, нали? Дали съвместният живот е крачка към бъдещето, или е начин да продължат настоящето? Наистина ли иска да й предложи да се оженят? Замисли се… Ами… да. Не и преди да е готов обаче. И тук изникваха нови въпроси, които напоследък се вмъкваха неканени в мислите й винаги когато бяха заедно. Кога ще се случи? Ще се случи ли някога? И разбира се, защо все още не е готов да се ожени за нея.
	Неправилно ли е да предпочита да се оженят, вместо просто да заживее с него? Вече не беше сигурна. Има хора, които знаят, че ще се оженят на определена възраст, и очакванията им се оправдават; други знаят, че ще почакат, и заживяват с човека, в когото са влюбени — също добра възможност. Понякога се чудеше дали единствено тя няма ясен план; за нея бракът винаги беше смътна представа, нещо, което просто… се случва. И щеше да се случи, нали?
	Подобни мисли й причиняваха главоболие. Прииска й се да седне на верандата с чаша вино и да забрави всичко поне за момент. Травис Паркър обаче прелистваше списание на своята задна веранда. Значи и в четвъртък вечерта бе обречена да не подава нос навън.
	Нямаше как да използва Кевин като спасителен изход. Той имаше късна среща със зъболекар, който щеше да отваря кабинет и му бяха необходими пълен комплект застраховки. Нищо лошо — Габи знаеше, че се е посветил на работата си, за да развие бизнеса. Рано на другата сутрин обаче щеше да замине с баща си за Мъртъл Бийч, където се провеждаше застрахователен симпозиум. Нямаше да го види чак до следващата сряда — иначе казано, времето й за криене като уплашено зайче се удължаваше. Бащата на Кевин бе основал една от най-големите застрахователни компании в Източна Северна Каролина, ала възнамеряваше скоро да се пенсионира и Кевин поемаше все повече работа в офиса им в Морхед. Понякога Габи се питаше какво ли е усещането професионалната ти кариера да е предначертана кажи-речи още откакто прохождаш. Е, предполагаше, че има и по-лоши възможности, при условие че бизнесът е успешен. Макар да използваше връзките на баща си, Кевин не разчиташе единствено на тях: напоследък баща му работеше по-малко от двайсет часа седмично, а Кевин — почти шейсет. Ръководеха трийсет служители — нелека задача, но Кевин умееше да маневрира. Така поне й казаха неколцина негови колеги на двете коледни тържества на компанията, които бе посетила.
	Да, гордееше се с него, но това не променяше факта, че в нощи като тази е принудена да си стои вкъщи с усещането за прахосано време. Замисли се дали да не отскочи до Атлантик Бийч, да пийне чаша вино и да се полюбува на залеза. Изкушаваше се, ала се отказа. Не пречи да се усамоти у дома, но да пие сама на плажа? Щеше да изглежда като неудачник. Хората щяха да си помислят, че няма нито един приятел на света. Не беше вярно. Имаше много приятели. Просто всички живееха на повече от сто мили оттук. Тази мисъл определено не й помогна да се почувства по-добре.
	Ако вземеше кучето обаче… Тогава положението се променяше. Съвсем обичайно е, дори здравословно, да се разходиш край брега с кучето си. След няколко дни и след като изпи повечето обезболяващи от аптечката в банята, мускулите й най-сетне се повъзстановиха. Не посети повторно курса за раздвижване на цялото тяло — сборище на мазохисти очевидно — но започна да тренира редовно в залата за фитнес. Е, не пропусна понеделника и срядата и се бе зарекла да продължи в същия дух и утре.
	Габи стана от дивана и изключи телевизора. Моли я нямаше. Предположи, че е в гаража, и се запъти натам. Мина през отворената врата, включи лампата и веднага забеляза купчина гърчещи се топчици да скимтят около Моли. Извика я. След миг изпищя.


	Травис беше в кухнята. Тъкмо вадеше пилешкото филе от хладилника. Чу трескаво хлопане по вратата.
	— Доктор Паркър? Травис? Тук ли си?
	Веднага позна гласа на Габи. Отвори вратата и видя бледото й ужасено лице.
	— Трябва да дойдеш — настоя запъхтяна тя. — Моли е зле.
	Травис реагира инстинктивно. Извади медицинската чанта изпод седалката в пикапа — използваше я, когато го повикат по спешност да прегледа животно във ферма. Баща му винаги напомняше колко е важно да е заредена с всичко необходимо и Травис спазваше съвета му. Габи, втурнала се обратно към къщата си, вече наближаваше вратата. Остави я отворена и изчезна вътре. Травис я последва и я видя в кухнята пред прага на гаража.
	— Диша тежко и повръща — обясни му тя. — И… нещо виси от нея.
	Травис веднага забеляза изпадналата матка и се помоли да не е закъснял.
	— Ще си измия ръцете — каза бързо. Насапуниса ги над кухненската мивка и продължи: — Има ли начин да осветиш помещението? С преносима лампа или нещо подобно.
	— Няма ли да я заведеш в клиниката?
	— Вероятно — кимна той, стремейки се гласът му да прозвучи спокойно. — Но не веднага. Първо ще пробвам да й помогна на място. Но трябва да е светло.
	— Да… да, разбира се. — Габи излезе от кухнята и бързо се върна, понесла лампата. — Ще се оправи ли?
	— След минута ще разбера колко е сериозно. — Вдигна си ръцете като хирург и кимна към чантата върху пода. — Внеси я в гаража и включи лампата. Възможно по-близо до Моли.
	— Добре — съгласи се Габи, стараейки се да не се паникьосва.
	Травис клекна внимателно до кучето и забеляза с облекчение, че е в съзнание. Чуваше го как скимти — нормално за такова положение. После огледа кученцата. Прецени, че са се родили преди по-малко от половин час. И това беше добре. Намаляваше риска от некроза.
	— А сега какво? — попита Габи.
	— Дръж я и й говори тихо. Трябва да е спокойна.
	Габи зашепна утешително, свела лице до муцуната на Моли. Колито изплези език да я близне — също добър знак. Травис опипа внимателно матката и Моли трепна леко.
	— Какво й е?
	— Част от матката се е обърнала и се е смъкнала. — Той я огледа за следи от разкъсване или възпаление. — Нормално ли мина раждането?
	— Не знам. Не знаех дори, че е родила. Ще се оправи, нали?
	Съсредоточен върху Моли, той не отговори.
	— Бръкни в чантата. Има физиологичен разтвор. Извади и лубриканта.
	— Какво ще правиш?
	— Ще почистя матката, после ще се опитам да предизвикам контракции. Ако ни провърви, ще се прибере от само себе си. Иначе ще я оперирам. Предпочитам обаче да не се стига дотам.
	Габи намери физиологичния разтвор и мехлема и му ги подаде. Травис изплакна три пъти матката, после взе лубриканта.
	Габи предпочете да не гледа. Насочи вниманието си към Моли. Притисна устни до ухото й и зашепна колко добро куче е. Мълком Травис движеше ритмично ръка. След десет минути, след час — Габи бе изгубила представа за времето — той най-сетне се отдръпна назад и раздвижи рамене с облекчена въздишка.
	— Приключи ли? Добре ли е Моли? — попита с надежда Габи.
	— Да и не — отговори Травис. — Матката й се прибра, но ще я заведа в клиниката. Ден-два не бива да се напряга, за да се възстанови. Има нужда от антибиотици и течности. Ще направя и рентгенова снимка. Ако няма усложнения, не след дълго ще е като нова. Сега обаче ще докарам пикапа до гаража ти. Имам стари одеяла, където да легне.
	— Матката… няма ли да изпадне пак?
	— Не би трябвало. Както казах, сви се нормално.
	— А кученцата?
	— Ще ги взема. Трябва да са при майка си.
	— Боли ли я?
	— Едва ли. Ще й влея течности обаче, да има достатъчно кърма за кученцата.
	Габи усети как раменете й се отпускат. Олекна й. За пръв път се усмихна.
	— Не знам как да ти благодаря.
	— Вече го направи.
	Травис натовари внимателно Моли в пикапа, а Габи се зае с кученцата. Щом настаниха и шестте, Травис метна медицинската чанта на предната седалка. Заобиколи автомобила и отвори вратата към шофьорското място.
	— Ще те уведомя как е Моли — обеща.
	— Ще дойда и аз.
	— За Моли е по-добре да си почине. Ако си при нея, вероятно няма да се отпусне. Не бой се. Ще се грижа за нея. Ще остана в клиниката през нощта.
	Габи се поколеба.
	— Сигурен ли си?
	— Всичко ще бъде наред. Давам ти дума.
	Тя се усмихна плахо.
	— В университета ни учеха да не обещаваме нищо. Съветваха ни да казваме, че ще направим всичко възможно.
	— По-добре ли щеше да се почувстваш, ако не ти бях обещал?
	— Не. Но мисля, че трябва да дойда.
	— Не си ли на работа утре?
	— Да. Но ти също ще работиш.
	— Вярно, но на мен това ми е работата. А имам и кушетка. Ако дойдеш, ще спиш на пода.
	— Няма да ми отстъпиш кушетката?
	Той се качи в пикапа.
	— Ще ти я отстъпя, ако се наложи — усмихна се. — Но какво ли ще си помисли приятелят ти, ако прекараме заедно нощта?
	— Откъде знаеш, че имам приятел?
	Той хвана вратата.
	— Не знаех — призна с лека нотка на разочарование. — Обади ми се утре. — Опомни се и се усмихна отново.
	— Добре — съгласи се най-сетне тя.
	Травис затвори вратата и включи двигателя. Подаде глава навън.
	— Не бой се — повтори. — Моли ще се справи.
	Потегли по алеята и свърна наляво. Махна й през прозореца. Габи махна в отговор, макар да знаеше, че е твърде далеч, за да я види. Мъждукащите фарове се стопиха в мрака.
	Тя влезе в спалнята и застана пред бюрото. Знаеше, че не е от жените, които събират всички мъжки погледи, но за пръв път от цяла вечност се взря в огледалото и се почуди как изглежда в очите на другиго, а не на Кевин.
	Определено бе сгрешила за Травис Паркър. От самото начало. По време на спешния случай той бе запазил невероятно хладнокръвие. Още я удивяваше спокойствието и компетентността му, ала си напомни, че не бива да се изненадва. Все пак това му беше работата.
	Реши да се обади на Кевин. Той веднага прояви съчувствие и обеща да дойде бързо.


	— Как си? — попита Кевин.
	Габи се облегна на ръката му. Почувства се приятно в прегръдката му.
	Той я притисна по-силно. Облъхна я уханието му — свежо и чисто, сякаш се е изкъпал точно преди да пристигне. Косата му, разчорлена от вятъра, му придаваше вид на колежанин.
	— Радвам се, че съседът ти е бил тук — каза той. — Травис, нали?
	— Да. Познаваш ли го? — погледна го тя.
	— Не точно. Застраховали сме клиниката, но татко се занимава с това.
	— Мислех, че градът е малък и познаваш всички.
	— Да, но отраснах в Морхед. Не съм общувал с децата от Бофърт. А и той е няколко години по-голям от мен. Бил е в колежа, предполагам, когато съм постъпил в гимназията.
	Тя кимна. Мислите й отново се насочиха към Травис — в ума й изплува сериозното му лице, сведено над Моли; спомни си като на живо с каква окуражителна увереност й обясняваше състоянието й. В настъпилата тишина изпита бегло чувство за вина и долепи устни до врата на Кевин. Той я погали по рамото и познатият досег я успокои.
	— Радвам се, че дойде — прошепна тя. — Наистина имах нужда от теб.
	Той я целуна по косата.
	— Че къде другаде да съм?
	— Да… но имаше делова среща, а утре рано сутринта заминаваш за конференцията.
	— Не е кой знае какво. За десет минути ще си подготвя багажа. Съжалявам само, че не успях да дойда по-рано.
	— Гледката сигурно щеше да те отблъсне.
	— Вероятно. Но все пак съжалявам.
	— Недей. Няма причина.
	Той я погали по косата.
	— Искаш ли да отменя пътуването? Татко ще прояви разбиране, ако се наложи да остана.
	— Не, не е необходимо. Бездруго утре съм на работа.
	— Сигурна ли си?
	— Да. Но благодаря за предложението. Наистина съм ти признателна.


>>	6.

	Макс Паркър завари сина си свит на кушетката, видя кучето и изслуша обясненията на Травис. Напълни два чаши с кафе и ги сложи върху масата.
	— Не си се представил зле като за пръв път — кимна той. С бялата коса и гъстите бели вежди Макс бе олицетворение на обичан от всички ветеринар от малък градец.
	— Лекувал ли си куче с такъв проблем?
	— Никога — призна Макс. — Веднъж имах подобен случай с кон. Знаеш колко е рядко състоянието. Моли изглежда добре. Изправи се и размаха опашка, когато влязох в стаята. Докога будува заради нея?
	Травис отпи благодарно глътка кафе.
	— Почти цяла нощ. Исках да се уверя, че няма да се повтори.
	— Обикновено не се повтаря. Добре е, че си бил на разположение. Обади ли се на стопанката?
	— Не. Но ще се обадя. — Травис разтърка лице. — Изморен съм!
	— Върви да поспиш. Аз ще поема пациентите и ще наглеждам Моли.
	— Не искам да те натоварвам.
	— Не ме натоварваш — усмихна се Макс. — Забрави ли? Днес не работиш. Петък е.
	След няколко минути Травис провери още веднъж как е Моли и потегли с пикапа. Не след дълго паркира на алеята пред дома си и слезе от колата. Протегна се и тръгна към къщата на Габи. Забеляза вестника да се подава от пощенската кутия и след кратко колебание го издърпа и продължи към верандата. Вдигна ръка да почука, но чу приближаващи стъпки и вратата се отвори. Габи се сепна, изненадана от появата му.
	— О! Здравей! Тъкмо се чудех дали да ти се обадя.
	Беше боса; носеше широки спортни панталони и снежнобяла блуза. Шнола от слонова кост придържаше хлабаво косата й. Травис забеляза отново колко е привлекателна, но днес осъзна, че очарованието й се дължи повече на непринудената откритост, отколкото на традиционна красота.
	Изглеждаше толкова… истинска.
	— Прибрах се и реших да те осведомя лично. Моли е добре.
	— Сигурен ли си?
	Той кимна.
	— Направих рентгенова снимка и не забелязах никакви признаци за вътрешен кръвоизлив. Влях й течности и тя се съвзе. Не е изключено да я вземеш по-късно днес, но бих предпочел да я задържа още една нощ. Просто за всеки случай. Всъщност сега я наглежда татко. След като си отспя, ще намина пак да проверя как е.
	— Може ли да я видя?
	— Разбира се. По всяко време. Възможно е обаче да е малко зашеметена. Дадох й седатив, за да е спокойна за рентгеновата снимка, а и да облекчи болката. — Той замълча. — Кученцата също са добре, между другото. Истински сладуранчета.
	Тя се усмихна, очарована от едва доловимия му носов акцент. Изненада се, че не го е забелязала преди.
	— Благодаря ти отново. Не знам как ще ти се отплатя.
	Той махна с ръка.
	— Радвам се, че успях да помогна. — Подаде й вестника. — Донесох ти и това.
	— Благодаря — повтори Габи.
	Взе вестника и за миг настъпи неловко мълчание.
	— Искаш ли чаша кафе? — предложи тя. — Току-що сварих цяла кана.
	Изпита смесица от облекчение и разочарование, когато той поклати глава.
	— Не, благодаря. Предпочитам да не будувам, когато спя.
	— Забавно — засмя се тя.
	— Старая се — отвърна той и тя си го представи облегнат на бара да отговаря по същия начин на привлекателна жена. Усети смътно чувство, че флиртува с нея.
	— Знам, че сигурно се подготвяш за работа, а аз съм гроги. Прибирам се вкъщи да подремна — заключи той и тръгна към стълбите на верандата.
	Габи прекрачи през прага и му подвикна:
	— Кога ще отидеш в клиниката? Да прегледаш Моли, имам предвид?
	— Не съм сигурен. Зависи докога ще спя.
	— О… да. — Тя се почувства глупаво и се упрекна мислено за абсурдния въпрос.
	— Кажи ми обаче кога е обедната ти почивка и ще те чакам в клиниката — предложи той.
	— Не исках…
	— Кажи ми кога.
	— Един без петнайсет. — Тя преглътна.
	— Дадено! — обеща той и се отдалечи. — Между другото, в това облекло изглеждаш фантастично — подметна през рамо.


	Какво, за бога, става?
	Този въпрос обобщаваше състоянието на Габи предобед. Независимо дали преглеждаше бебета (две), диагностицираше ушни възпаления (четири пъти), биеше ваксини (веднъж) или препоръчваше рентген (веднъж), тя действаше на автопилот, защото част от нея все още се намираше на верандата, питаше се флиртува ли наистина Травис с нея и харесва ли й това.
	За стотен път й се прииска да има приятелка в града, с която да поговори. Няма по-добър довереник от близка приятелка. В клиниката имаше медицински сестри, разбира се, но статутът й на помощник-лекар я държеше на разстояние. Често чуваше сестрите да се смеят и разговарят, ала доближеше ли се, замълчаваха. Чувстваше се изолирана още откакто се премести в града.
	Приключи с последния пациент (детето се нуждаеше от консултация със специалист по уши, нос и гърло за вероятно отстраняване на сливиците), прибра слушалките в джоба на престилката и се върна в кабинета си. Не беше кой знае какво — подозираше, че преди появата й е служил като килер. Нямаше прозорец, а бюрото заемаше почти цялото пространство. Поддържаше ли го подреден обаче, я устройваше — все пак имаше свое място. Извади дамската си чанта от долното чекмедже на полупразния шкаф в ъгъла. Погледна си часовника и видя, че разполага с няколко минути, преди да тръгне. Седна на стола зад бюрото и прокара пръсти през непокорните си къдрици.
	Реши, че излишно се задълбочава. Хората флиртуват непрекъснато. Такава е човешката природа. А и вероятно преувеличаваше. Снощната преживелица просто ги бе сближила. Травис й стана нещо като приятел. Първият й приятел в новия град в началото на новия й живот. Мисълта я ободри. Какво лошо има да завърже приятелство? Нищо. Усмихна се, ала тутакси се намръщи.
	Дали бе добра идея? Едно е да се сприятелиш със съсед, съвсем друго — с флиртуващ мъж. Особено привлекателен флиртуващ мъж. Кевин обикновено не проявяваше ревност. Не си правеше илюзии обаче, че ще бъде доволен, ако няколко пъти седмично с Травис пият кафе на задната веранда, както правят сближилите се съседи. Колкото и невинно да изглеждаше посещението във ветеринарната клиника — не, не „изглеждаше“, а беше — то навяваше на Габи бегло усещане, че извършва предателство.
	Поколеба се. Полудявам, помисли си. Наистина полудявам.
	Нищо лошо не бе направила. Той — също. И от дребния им флирт нямаше да излезе нищо, макар да бяха съседи. С Кевин бяха заедно от последната си година в Университета на Северна Каролина. Срещнаха се през една студена отвратителна вечер. Излезе с приятелите си от „Спънкис“ и вятърът отвя шапката й. Кевин се спусна на зигзаг между колите по Франклин стрийт и догони шапката. Върна й я и дори в онзи момент помежду им да не прехвръкнаха искри, несъмнено жаравата се бе разгоряла, макар отначало тя да не го осъзна.
	По онова време изобщо не й бяха необходими любовни усложнения. Имаше достатъчно други. До последните изпити оставаха броени дни, наближаваше и срокът за плащането на наема. Не знаеше и кой университет за помощник-лекари да избере. Сега й се струваше абсурдно, ала тогава имаше чувството, че не се е изправяла пред по-жизненоважно решение. Приеха я в Медицинския университет в Чарлстън и в „Източна Вирджиния“ в Норфолк. Майка й я убеждаваше да избере Чарлстън.
	— Решението е просто, Габриел. Намира се на няколко часа оттук, а е далеч по-космополитен град.
	Габи също клонеше към Чарлстън, макар да разбираше, че там ще се сблъска с доста изкушения — нощните клубове, примамливата красота на града, културата, активния социален живот. Напомняше си, че всъщност няма да й остава време да им се наслади. С изключение на няколко предмета, студентите, обучаващи се за помощник-лекари, работеха по същата програма както бъдещите медици, а трябваше да завършат за две години и половина вместо за четири. Вече се бе наслушала какъв ужас й предстои — лекторите бълвали материала като пожарникарски маркучи под най-високо налягане. Посети и двата университета и всъщност програмата в „Източна Вирджиния“ й допадна повече; атмосферата й се стори по-спокойна и по-предразполагаща да постигне набелязаната цел.
	После пак се разколеба.
	През онази зимна вечер, когато Кевин догони шапката й, въпросът продължаваше да я измъчва. Тя му благодари и веднага забрави за него. Той обаче очевидно я бе запомнил. След няколко седмици я заговори в двора на колежа. Непринудеността му го открояваше ярко сред арогантните колежани, които бе срещала досега — повечето пиеха до забрава и си рисуваха букви по гърдите, когато „Тархийлс“ надиграеше „Дюк“. След разговора отидоха да пият кафе, после излязоха на вечеря, а когато дойде време да им връчат дипломите, тя вече бе влюбена. Взе решение и за университета. Изборът изглеждаше почти предрешен, защото Кевин възнамеряваше да се върне в Морхед — само на два часа път на юг от Норфолк.
	През следващите години сновяха между Морхед и Норфолк. Той се запозна със семейството й, тя — с неговото. Скарваха се и се сдобряваха, разделяха се и се събираха и тя дори игра голф с него, макар да не остана очарована. През цялото време той не се промени. Неизменната му сдържаност и непринуденост произтичаха сякаш от детството му в малкия град, където — откровено казано — животът тече доста бавно. Спокойствието бе втъкано в природата му. Тя се безпокоеше, той свиваше рамене, а безгрижието му разсейваше песимизма й. Сигурно затова се разбираха толкова добре. Уравновесяваха се. Подхождаха си. Наложеше ли се да избира между Травис и Кевин, нямаше да се затрудни.
	Постигнала яснота по въпроса, тя прецени, че няма значение дали Травис флиртува или не. Нека флиртува колкото иска; в крайна сметка тя знаеше какво иска от живота. Беше абсолютно уверена.


	Както бе обещал Травис, Моли изглеждаше по-добре, отколкото очакваше Габи. Посрещна я, размахала въодушевено опашка, и въпреки присъствието на кученцата — заспали, свити на кълбо — се изправи с лекота и я облиза дружелюбно, душейки я със студения си нос. Закръжи около нея — не с обичайния плам, разбира се, но достатъчно да й покаже, че наистина е добре. После седна до нея.
	— Радвам се, че оздравя — прошепна Габи и я погали.
	— И аз — додаде Травис откъм прага. — Кучето ти е с изключително добър нрав.
	Габи се обърна и го видя облегнат на вратата.
	— Сгреших. — Той пристъпи към нея, стиснал червена ябълка. — Може да се прибере вкъщи още днес. Вземи я след работа, ако искаш. Не че е задължително. За твое успокоение бих я задържал още един ден. Моли обаче се възстановява по-бързо от предвиденото. — Клекна и щракна тихо с пръсти. — Ела, доброто ми момиче — обърна се ласкаво към Моли.
	Изненадвайки Габи, Моли стана и тръгна към него. Той й зашепна, галейки я, и Габи се почувства като аутсайдер.
	— Малките също са добре. Направи им кошарка, когато ги заведеш вкъщи. Иначе ще изплескат всичко. Не е нужно да се престараваш — няколко дъски ще свършат работа. Не забравяй обаче да застелеш вестници.
	Тя го слушаше с половин ухо, забелязала отново колко е привлекателен. Подразни се, че не успява да пропусне този факт. Сякаш външността му отприщваше у нея необясним сигнал за тревога. Беше висок и строен, но какво толкова? Мнозина бяха високи и стройни. Усмихваше се често, ала и това не бе необичайно. Зъбите му бяха твърде бели — определено ги избелваше — но макар да разбираше, че цветът е неестествен, пак й харесваше. Тялото му беше като изваяно. Чудо голямо! Залите за фитнес бяха пълни с такива мъже — тренират фанатично, ядат само пилешки гърди и овесена каша, ежедневно пробягват по десет мили. Но никой не й въздействаше така.
	Какво откриваше у него?
	По-лесно щеше да е, ако беше неугледен. Всичко — от първия им сблъсък до настоящото смущение — щеше да е различно, просто защото нямаше да я изважда от равновесие. Габи реши да сложи точка. Да не му позволява повече да я изкарва от релсите. Ще се сбогува с него, а за в бъдеще ще му маха приятелски от верандата си. Ще живее без разсейващи фактори.
	— Добре ли си? — погледна я изпитателно той. — Изглеждаш разсеяна.
	— Изморена съм — излъга тя и посочи Моли. — Май сте се сприятелили.
	— О, да — кимна той. — Чудесно се спогаждаме. Сутринта я почерпих с пастърма. Тя е пътят към кучешкото сърце. Така казвам на куриерите и пощальоните, когато ме питат как да усмиряват недружелюбни кучета.
	— Ще запомня съвета — зарече се Габи, възвърнала си самообладанието.
	Едно от кученцата изскимтя. Моли се изправи и се върна в отворената клетка, забравила тутакси за Травис и Габи. Травис стана и изтърка ябълката в джинсите си.
	— Е, как мислиш?
	— За какво?
	— За Моли.
	— Какво за Моли?
	Той се намръщи.
	— Искаш ли да я вземеш вкъщи довечера, или не? — попита я, изричайки думите много бавно.
	— О, да… — Габи се изчерви като гимназистка пред училищния красавец. Прииска й се да се срита, но прочисти гърло. — Ще я взема. Сигурен ли си, че няма да й навреди?
	— Няма — увери я той. — Тя е млада и здрава. Изглеждаше страшно, но можеше да е по-зле. Моли извади късмет.
	Габи скръсти ръце.
	— Да.
	Травис отхапа от ябълката и махна с ръка.
	— Мислех, че доброто й състояние ще те въодушеви повече.
	— Вълнувам се.
	— Не си личи.
	— Това пък какво значи?
	— Не знам. — Той отхапа отново от ябълката. — Помня как дотича при мен. Предположих, че и сега ще се разчувстваш. Не само за Моли, но защото аз бях насреща да помогна.
	— Вече ти благодарих. Колко пъти да изразявам признателност?
	— Не знам. Ти как мислиш?
	— Ти зададе въпроса.
	Той повдигна вежди.
	— Напротив. Ти попита.
	О, да, сети се тя.
	— Добре де — разпери ръце. — Благодаря ти отново. За всичко.
	Подчерта думите, сякаш той недочува.
	Травис се засмя.
	— Така ли се държиш с пациентите?
	— Как?
	— Сериозно.
	— Всъщност не.
	— А с приятелите си?
	— Не — тя поклати объркано глава. — Що за въпрос?
	Той пак отхапа от ябълката.
	— Просто ми е любопитно — обясни след известен размисъл.
	— Какво?
	— Дали характерът ти е такъв, или си сериозна само с мен. Поласкан съм, ако е второто.
	Тя усети как лицето й пламва.
	— Не знам накъде биеш.
	— Добре — подсмихна се той.
	Тя отвори уста да каже нещо остроумно и неочаквано, за да го постави на мястото му. Преди да й хрумне нещо обаче, той хвърли огризката от ябълката в кошчето, обърна се да си изплакне ръцете и продължи:
	— Слушай! Утре ще се виждам с приятели. Надявах се да дойдеш и ти.
	Тя примигна, несигурна дали е чула правилно.
	— В къщата ти?
	— Да.
	— На среща ли ме каниш?
	— Не, на забава. С приятели. — Той спря чешмата и си изсуши ръцете. — Ще пускам парашута за пръв път тази година. Ще бъде страхотно.
	— Двойки ли са? Приятелите ти?
	— С изключение на мен и сестра ми всички са семейни.
	Габи поклати глава.
	— Не мисля… Имам приятел.
	— Чудесно! Доведи и него.
	— Заедно сме от четири години.
	— Както казах, поканата важи и за него.
	Тя се взря в лицето му, опитвайки се да прецени дали говори сериозно.
	— Наистина ли?
	— Да. Защо не?
	— О… той не може да дойде. Няколко дни няма да е в града.
	— Тогава ела ти, ако нямаш други планове.
	— Не съм сигурна, че е уместно.
	— Защо?
	— Влюбена съм в него.
	— И?
	— И какво?
	— Какво ти пречи да си влюбена, докато се забавляваш? Утре ще е топло. Пробвала ли си парасейлинг?
	— Не. Но това няма значение.
	— Смяташ, че на него ще му стане неприятно, ако дойдеш?
	— Именно.
	— Значи предпочита да си стоиш вкъщи, когато го няма?
	— Не, нищо подобно.
	— Или не обича да се забавляваш?
	— Не!
	— Не иска да се запознаваш с нови хора?
	— Не, разбира се!
	— Договорихме се тогава — заключи Травис и тръгна към вратата. — Ела към десет-единайсет. Необходим ти е само бански костюм. Ще има бира, вино и кока-кола. Ако предпочиташ друго, донеси си — добави.
	— Не знам дали…
	Той вдигна ръце.
	— Ела, ако искаш. Не те насилвам. — Сви рамене. — Смятах просто, че така ще се опознаем по-добре.
	Габи разбираше, че трябва да откаже. Преглътна обаче и с внезапно пресъхнало гърло отвърна уклончиво:
	— Ще си помисля.


>>	7.

	Съботата започна добре. През щорите заструиха снопове слънчева светлина, Габи обу пухкавите си чехли и отиде в кухнята да си сипе чаша кафе, предвкусвайки безметежна сутрин. Бъркотията настъпи след това. Преди да отпие първата глътка, си спомни, че трябва да провери как е Моли. Установи със задоволство, че се е възстановила почти напълно. Кученцата също й се сториха добре — не че имаше представа какво всъщност да наблюдава. Когато не бяха залепени за Моли като пухкави пиявици, те залитаха, падаха и скимтяха — природата явно се бе погрижила да ги създаде достатъчно миловидни, та майка им да не ги изяде. Габи обаче не се поддаваше на такива трикове. Вярно, не бяха грозни, но не бяха и красиви като Моли. Все още се притесняваше, че няма да успее да им намери дом. А се налагаше — друг начин нямаше. Вонята в гаража засили решимостта й.
	Не просто миришеше — атакува я смрад като Силата от „Междузвездни войни“. Повдигна й се и смътно си спомни предложението на Травис да сглоби кошарка за кученцата. Кой, за бога, би предположил, че такива мъничета произвеждат толкова ако? Навсякъде имаше купчинки. Миризмата сякаш се бе пропила в стените; не помогна дори отворената врата на гаража. Половин час Габи преглъщаше горчилката, надигаща се в гърлото й, и се опитваше да почисти.
	На привършване вече бе убедена, че кученцата са част от пъклен кроеж, целящ да провали уикенда й. Имаше ли друго логично обяснение фактът, че мъниците са предпочели дългата назъбена пукнатина на пода и зловещата им точност я принуди да изстъргва нечистотията с четка за зъби? Отвратително.
	А Травис… Травис беше виновен колкото кученцата. Да, подметна мимоходом да ги държи в затворено пространство, но не наблегна, че е наложително. Не й обясни какво ще последва, ако не спази съвета му.
	Всъщност е знаел отлично какво ще последва. Несъмнено. И коварно.
	Като се замисли, установи, че коварството му не се изчерпва дотук. Ами как я притисна да си отговори на въпроса: „Ще приема ли поканата на лукавия съсед, който флиртува с мен?“. Реши да не отиде — дори само заради начина, по който я принуди да се съгласи. С подмолни, нелепи въпроси, намекващи, че Кевин я държи под ключ! Сякаш няма свое мнение! А за капак й поднесе изненада — десетки вонливи купчинки.
	Какво начало на почивните дни! На всичкото отгоре кафето й изстина, вестникът й подгизна, намокрен от заблудена пръскачка, а водата се вледени, преди да успее да се доизкъпе.
	Страхотно. Невероятно.
	Къде изчезна веселбата, запита се, докато се обличаше. Кевин го нямаше, а дори да беше тук, сегашните им уикенди не приличаха на предишните. Докато учеше в университета, срещите им бяха забавни, изпълнени с нови преживявания и запознанства. Напоследък той все повече се застояваше на игрището за голф.
	Сипа си втора чаша кафе. Кевин, разбира се, предпочиташе спокойствието. По природа си беше такъв, а и имаше нужда от почивка след изморителната работна седмица. Връзката им обаче се промени, откакто тя се премести тук. Не изцяло по негова вина, естествено. И тя изигра роля. Нанасяйки се в новия си дом близо до него, искаше отношенията им да се установят, да улегнат, така да се каже. И точно това се случи. Защо негодува тогава?
	Проблемът е, отговори вътрешният й гласец, че е необходимо… повече. Какво точно? Не знаеше със сигурност. Спонтанността обаче бе неразделна част от уравнението.
	Габи поклати глава. Ненужно се задълбочаваше. Връзката им просто търпеше болки на израстването. Излезе на задната веранда и видя колко красива е сутринта. Топла, с лек ветрец и безоблачно синьо небе. В далечината от мочурищата се издигна чапла и се плъзна над озарената от слънцето вода. Забеляза Травис да крачи към дока. Носеше само бермуди с ниска талия. От наблюдателницата си виждаше как мускулите по ръцете и гърба му изпъкват, докато върви. Отстъпи назад към стъклената врата с надеждата да се скрие от погледа му. Уви! Чу го да й подвиква:
	— Здрасти, Габи! — Махна й, доволен като дете през първия ден от ваканцията. — Прекрасен ден, нали!
	Затича се към нея и се провря през живия плет точно когато тя слезе от верандата.
	— Здрасти, Травис — поздрави го, поемайки си дълбоко дъх.
	— Любимото ми време! — Той разпери широко ръце, сякаш да обгърне небето и дърветата. — Не е прекалено горещо, нито студено. Небето е от синьо по-синьо чак до хоризонта.
	Габи се усмихна, с усилие на волята откъсвайки очи от сексапилните мускули над хълбоците му — според нея най-привлекателната част от мъжкото тяло.
	— Как е Моли? — попита той. — Прекара спокойно нощта, нали?
	Габи прочисти гърло.
	— Добре е. Благодаря.
	— А кученцата?
	— И те изглеждат добре. Но забъркаха невероятна цапаница.
	— Нормално. Затова е разумно да не ги оставяш да щъкат навсякъде.
	Снежнобелите му зъби просияха. Възнагради я с познатата ослепителна усмивка. Започваше да й писва от нея, макар да бе спасил кучето й.
	— Е, вчера не успях да им направя кошарка.
	— Защо?
	Защото ти ме разсея, помисли си тя.
	— Забравих.
	— Гаражът ти сигурно вони до възбог.
	Тя сви безмълвно рамене. Не искаше самопризнанията й да му доставят удоволствие.
	Той явно не забеляза грижливо режисирания й отговор.
	— През първите няколко дни кученцата са като бутилки без дъно. Млякото сякаш изтича през тях. Огради ли ги вече?
	Тя се опита да го погледне безизразно. Безуспешно.
	— Не си ли? — повдигна вежди той.
	Габи пристъпи от крак на крак.
	— Не — призна.
	— Защо?
	Защото продължаваш да ме разсейваш, помисли си тя.
	— Не съм убедена, че е необходимо.
	Травис се почеса по врата.
	— Харесва ли ти да чистиш след тях?
	— Не е толкова зле — промърмори тя.
	— Значи ще ги оставиш да се ширят из целия ти гараж?
	— Защо не? — повдигна рамене тя с пълното съзнание, че след като го отпрати, ще им огради възможно най-тясно пространство.
	Той се втренчи в нея, очевидно изумен.
	— В качеството си на твой ветеринар те уведомявам, че не си взела правилно решение.
	— Благодаря ти за съвета — отсече тя.
	Той продължи да се взира в нея.
	— Добре. Както предпочиташ. Ще дойдеш ли към десет?
	— Не мисля.
	— Защо?
	— Защото идеята не ми допада.
	— Защо?
	— Ей така.
	— Разбирам — каза той с тона на майка й.
	— Добре.
	— Притеснява ли те нещо?
	— Не.
	— Аз ли те притеснявам?
	Да, отговори тъничкият вътрешен гласец. Ти и твоите проклети мускули.
	— Не.
	— Ще ми обясниш ли какъв е проблемът?
	— Няма проблем.
	— Защо се държиш така тогава?
	— Как се държа?
	Ослепителната усмивка изчезна, както и цялото му предишно дружелюбие.
	— Странно, да го наречем. Оставям ти кошница за добре дошла, спасявам кучето ти и будувам до зори, за да съм сигурен, че Моли е добре, каня те да се позабавляваш на лодката ми — при това, след като ми се разкрещя без причина — а ти се отнасяш с мен като с чумав. Откакто се нанесе в съседната къща, се опитвам да съм любезен, но ти сякаш винаги си ми ядосана. Искам да знам защо.
	— Защо? — повтори папагалски тя.
	— Да. Защо.
	— Защото! — тросна се Габи като сърдита петокласничка. Просто не успя да измисли какво да отговори.
	— Защото? — Той се взря в лицето й.
	— Не е твоя работа.
	— Както и да е. — Травис се обърна, клатейки глава.
	Габи пристъпи напред.
	— Чакай!
	Той забави крачка и спря. Погледна я.
	— Да?
	— Съжалявам — заекна тя.
	— Така ли? Защо?
	Тя се поколеба.
	— Не знам какво имаш предвид.
	— Има си хас! — изпуфтя той.
	Доловила, че пак се кани да тръгне — жест, който несъмнено щеше да сложи край на добрите им отношения — Габи пристъпи отново напред почти неволно.
	— Съжалявам за всичко. — Усети колко напрегнат и изтънял звучи гласът й. — Задето се отнасям така с теб. Защото те накарах да мислиш, че не съм ти благодарна за помощта.
	— И?
	Тя почувства как се смалява — случваше се само в негово присъствие.
	— И… сгреших — добави с омекнал тон.
	— За какво?
	Откъде да започна, обади се тъничкият й вътрешен гласец. Навярно не съм допуснала грешка. Интуицията сигурно ме предупреждава за нещо, което не разбирам, ала не бива да подценявам…
	— За теб — отвърна тя, пренебрегнала натрапчивия глас. — Имаш право. Държах се лошо. Предпочитам обаче да не изреждам причините. — Усмихна се измъчено. Не получи усмивка в отговор. — Възможно ли е да започнем начисто?
	Той се замисли.
	— Не знам.
	— Моля?
	— Чу ме. Не искам луда съседка. Не се обиждай, но предпочитам да не лицемеря.
	— Не си справедлив.
	— Така ли? — Той не си направи труда да скрие скептицизма си. — Мисля, че съм съвсем справедлив. Но… щом искаш, готов съм да започнем начисто. Само ако си сигурна обаче.
	— Сигурна съм.
	— Добре тогава. — Той се върна до нея. — Здравей — протегна й ръка. — Казвам се Травис Паркър и те поздравявам с добре дошла в квартала.
	Тя се втренчи в ръката му. Пое я след миг и каза:
	— Аз съм Габи Холанд. Приятно ми е да се запознаем.
	— Какво работиш?
	— Помощник-лекар съм — отговори тя с чувството, че участва в театър на абсурда. — А ти?
	— Ветеринар съм — каза той. — Откъде си?
	— От Савана, Джорджия. А ти?
	— От тук. Роден и отрасъл в Бофърт.
	— Харесва ли ти тук?
	— Разбира се. Чудесен климат, спокойствие. — Замълча. — И в общи линии съседите са добри.
	— И аз така чух — кимна тя. — Всъщност… знам, че местният ветеринар се отзовава и при спешни случаи. Нещо невъзможно в големия град.
	— Да. — Той посочи през рамо. — Между другото, днес ще излизам с лодката. Поканил съм приятели. Искаш ли да дойдеш с нас?
	Тя присви очи.
	— Искам, но трябва да направя кошарка на кученцата, които колито ми Моли роди преди два дни. Нетактично е да ви карам да ме чакате.
	— Да ти помогна ли? В гаража имам дъски и щайги. Няма да отнеме много време.
	Тя се поколеба. После се усмихна.
	— В такъв случай приемам поканата с удоволствие.
	Травис спази дадената дума. Дойде — пак полугол за нейно изумление — понесъл под мишница четири дълги дъски. Остави ги и се върна тичешком в гаража си. След малко се появи отново с щайга, чук и шепа пирони.
	Престори се, че не долавя миризмата, но й направи впечатление колко бързо сглоби кошарката.
	— Покрий пода с вестници. Имаш ли достатъчно?
	Тя кимна и той посочи отново към къщата си.
	— Трябва да подготвя това-онова. Ще се видим скоро, нали?
	Габи кимна. Дланите й овлажняха от необяснимо притеснение. Тя го проследи с поглед как влиза в къщата си, застла кошарката с вестници и веднага изтича в спалнята да претегли предимствата и недостатъците на банските костюми. И по-точно — да прецени дали да сложи бикини или цял бански.
	И двете имаха плюсове и минуси. При нормални обстоятелства би предпочела бикините. Все пак беше на двайсет и шест, неомъжена. Не изглеждаше като супермодел, но честно казано, бикините й стояха добре. Кевин определено споделяше мнението й — предложеше ли да облече целия бански, той се нацупваше и я разколебаваше. От друга страна, Кевин го нямаше, тя излизаше със съседа (мъж!) и предвид размера на бикините, щеше да се чувства като по бельо — тоест неловко.
	Тук везните се накланяха към целия бански. Той обаче бе овехтял и поизбледнял от хлора и слънцето. Преди няколко години майка й го подари за следобедите в местния клуб (опазил я бог да се разголва като уличница!). Кройката, естествено, не подчертаваше достойнствата на тялото й — покриваше хълбоците и краката й изглеждаха къси и набити.
	Габи не искаше краката й да изглеждат къси и набити. От друга страна, имаше ли значение? Не, разбира се, поклати глава, ала в същия момент си помисли: „Има, разбира се“.
	Реши да сложи целия бански. Така не би създала погрешно впечатление. А и щяха да присъстват деца. По-добре да рискува да я набедят за консервативна, отколкото да… се разголи прекалено. Взе целия бански и тутакси чу гласа на майка си да я поздравява за правилното решение.
	Хвърли го върху леглото и взе бикините.


>>	8.

	— Поканил си новата съседка? Как се казваше? — попита Стефани.
	— Габи — отговори Травис, придърпвайки лодката по-близо до дока. — Ще дойде всеки момент.
	Въжето се изпъна, после се разхлаби и лодката зае мястото си. Завързаха я за кея, за да натоварят хладилните контейнери.
	— Неомъжена е, нали?
	— Да. Но има приятел.
	— Е, и? — усмихна се Стефани. — Спирало ли те е някога това?
	— Не чети между редовете. Приятелят й не е в града и тя е свободна през уикенда. Поканих я като добър съсед, за да не скучае.
	— Аха — кимна Стефани. — Джентълмен както винаги!
	— Такъв съм! — настоя Травис.
	— И аз така мисля.
	— Но прозвуча иронично.
	— Грешиш.
	— Да, да.
	Травис грабна хладилния контейнер и скочи на палубата.
	— Привлекателна е, нали? — обади се Стефани.
	— Предполагам.
	— Предполагаш?
	— Какво искаш да кажа?
	— Нищо.
	Травис погледна към сестра си.
	— Защо имам чувството, че ме чака тежък ден?
	— Нямам представа.
	— Направи ми услуга. Бъди мила с нея.
	— Какво намекваш?
	— Знаеш какво. Просто… я остави да свикне с всички, преди да я подхванеш.
	Стефани се изкикоти.
	— Съзнаваш ли с кого разговаряш?
	— Напомням ти просто, че чувството ти за хумор може да я обърка.
	— Обещавам ти да се държа прилично.


	— Е, готова ли си за нудистко плуване? — попита Стефани.
	Габи примигна, несигурна дали е чула правилно.
	— Моля?
	Преди минута Стефани, надянала дълга тениска, се бе появила с две бири. Подаде едната на Габи и се представи. Обясни й, че е сестрата на Травис, и я поведе към столовете на задната веранда, докато брат й приключи с приготовленията.
	— О, не веднага — махна с ръка Стефани. — Обикновено са нужни няколко бири, за да паднат задръжките.
	— Нудистко плуване?
	— Не знаеше ли, че Травис е нудист? — Кимна към улея за гмуркане, който Травис бе инсталирал преди малко. — Така започва веселбата.
	Леко замаяна, Габи кимна бавно. Всичко си идваше на мястото. Най-сетне си обясни защо Травис обикновено е полугол и това не го смущава ни най-малко. Стана й ясно и защо тренира толкова. Смехът на Стефани прекъсна мислите й.
	— Пошегувах се! Наистина ли си помисли, че ще плувам гола с брат си? Леле! Гадост!
	Габи усети как от врата към лицето й плъзва червенина.
	Стефани я погледна над гърлото на бирата.
	— Май наистина се хвана! Съжалявам. Брат ми ме предупреди да внимавам. Незнайно защо е решил, че с чувството ми за хумор се свиква трудно.
	Защо ли наистина, помисли си Габи.
	— Така ли? — каза.
	— Да, но мен ако питаш, с него сме си лика-прилика. Учех се от него. — Стефани се облегна удобно назад и намести слънчевите си очила. — Травис ми каза, че си помощник-лекар.
	— Да. Работя в детска клиника.
	— И как е?
	— Харесва ми — отговори Габи, решила да не споменава перверзния доктор и смахнатите родители. — А ти?
	— Студентка съм. — Стефани отпи от бирата. — Мисля да го превърна в професия.
	За пръв път Габи се засмя и усети, че се поотпуска.
	— Кой друг ще дойде?
	— О, обичайните заподозрени. Травис има трима приятели. Познават се от деца. Ще дойдат със съпругите и децата си. Травис вече не използва често лодката за парасейлинг. Закотвя я в пристанището. Обикновено излиза с моторницата за водни ски, защото изисква по-малко подготовка. Скачаш в лодката, дръпваш лоста и тръгваш. Уейкборд и ски можеш да караш почти навсякъде. Да се рееш с парашута обаче е страхотно. Затова дойдох. Трябваше да уча, а зарязах и лабораторната работа, предвидена за уикенда. Ти качвала ли си се на парашут?
	— Не.
	— Ще ти хареса. А и Травис има опит. В колежа си докарваше по нещичко отгоре с парасейлинг. Така поне твърди. Всъщност съм убедена, че всичко спечелено е вложено в покупката на лодката. Произвеждат ги специално за парасейлинг и са скъпи. А и макар да са приятели, Джо, Мат и Леърд настояваха да им плаща, когато развеждаха туристи. Сигурна съм, че Травис не е спечелил и една стотинка.
	— Има делови нюх, а?
	Стефани се засмя.
	— О, да! Доналд Тръмп не може да се мери с него! Всъщност парите не вълнуват брат ми. Изкарва си прехраната, разбира се, но всичко допълнително отива за нови лодки, водни ски или екскурзии. Бил е навсякъде. В Европа, Централна и Южна Америка, Австралия, Африка, Бали, Китай, Непал…
	— Наистина ли?
	— Изненадана ли си?
	— Да.
	— Защо?
	— Не знам… Сигурно защото…
	— Защото изглежда като непоправим лентяй ли? Все едно участва в безкрайна фиеста?
	— Не!
	— Убедена ли си?
	— Ами… — Габи не довърши и Стефани се засмя отново.
	— Наистина е волна птичка… ала под повърхността е момче от малък град като всички тях. Иначе нямаше да живее тук, нали?
	— Да — кимна Габи, несигурна дали изобщо е необходимо да отговаря.
	— Както и да е… Ще ти хареса. Не се страхуваш от височини, нали?
	— Не… Е, височините не ме влекат, но ще се справя.
	— Не е кой знае какво. Просто помни, че имаш парашут.
	— Добре.
	В далечината се затръшна врата на кола и Стефани се поизправи.
	— Племето пристига — отбеляза Стефани. — Подготви се! Спокойната ни сутрин приключи.
	Габи се обърна и видя многобройна група да се появява иззад ъгъла на къщата. С въодушевени възгласи децата се втурнаха напред, клатушкайки се, сякаш всеки момент ще паднат.
	Стефани се приведе към нея.
	— Лесно се различават, колкото и да не ти се вярва. Меган и Джо са русокосите. Леърд и Алисън са високите. А Мат и Лиз… не са стройни като другите.
	Габи се подсмихна.
	— Нестройни?
	— Не исках да ги нарека закръглени. Опитвам се обаче да те улесня. На теория бих се почувствала неловко да ме запознаят с някого и тутакси да му забравя името.
	— На теория?
	— Не забравям имена. Странно, но факт.
	— Защо мислиш, че аз ще ги забравя?
	— Не си като мен — сви рамене Стефани.
	Габи се засмя отново. Сестрата на Травис й харесваше все повече.
	— А децата?
	— Тина, Джоузи и Бен. Бен се познава лесно. А Джоузи е с плитките.
	— А ако не е с плитки следващия път, когато я видя?
	Стефани се усмихна доволно.
	— Мислиш да идваш редовно? Ами приятелят ти?
	Габи поклати глава.
	— Не, друго имах предвид…
	— Пошегувах се. Ама че си докачлива!
	— Не съм сигурна, че няма да ги объркам.
	— Добре. Пробвай следния трик за запаметяване чрез асоциации. За Тина си представи Пипи Дългото Чорапче. Има червена коса като нея.
	Габи кимна.
	— Свържи Джоузи с Джоузи от „Пусикатс“. Бен пък е едър и широкоплещест за възрастта си. Представи си Биг Бен, гигантския часовник в Лондон.
	— Добре.
	— Не се шегувам. Наистина помага. А сега за Джо и Меган — русокосите… Представи си как Мег Райън се разтапя от умиление и произнася сладко: „Мой скъпи Джо“.
	Габи кимна отново.
	— За Леърд и Алисън си представи Алиса в Страната на чудесата и в Огледалния свят. И накрая, за Мат и Лиз… — Стефани замълча. — О, сетих се! Представи си Лиз Тейлър, седнала на матрак на верандата, да се тъпче с пържени свински ребърца. Успя ли?
	Стефани повтори описанията още веднъж и изпита Габи. Удивително! Наистина бе запомнила имената!
	— Получава се, нали?
	— Да — призна Габи, без да крие изненадата си.
	— Научих го в университета.
	— Винаги ли го прилагаш?
	— Не задължително. По-скоро несъзнателно. При мен се получава естествено. Ти обаче несъмнено ще ги впечатлиш.
	— Необходимо ли е?
	— Не. Но е забавно да смайваш хората. — Стефани сви рамене. — Както аз смаях теб. Имам обаче още един въпрос.
	— Да?
	— Как се казвам.
	— Знам ти името.
	— Кажи го тогава.
	— Ммм… — Умът на Габи засече.
	— Стефани.
	— Без асоциативни трикове?
	— Да. Просто ще го запомниш. — Стефани стана. — Хайде, ела да те запозная с тях. Преструвай се, че не им знаеш имената, за да ги впечатлиш.


	Стефани я представи на Меган, Алисън и Лиз, които наглеждаха децата, гонещи се из двора. Джо, Леърд и Мат, натоварени с хладилни контейнери и хавлии, тръгнаха към лодката да поздравят Травис.
	Стефани ги прегърна една по една и разговорът се насочи към студентството й. Триковете продължаваха да работят. Габи се почуди дали да не ги пробва и с пациентите, но се сети, че имената им са записани във формулярите, които прочита предварително.
	С някои от колегите на Кевин обаче…
	— Хей! Готови ли сте всички? — подвикна им Травис.
	Габи тръгна на крачка след групата, приглаждайки тениската, която бе облякла над банския костюм. В крайна сметка реши, че в зависимост от облеклото на другите жени, ще свали тениската или късите панталони — или нито едното — и се убеди, че не й го нашепва майка й.
	Мъжете вече бяха на палубата. Сложиха спасителни жилетки на децата и ги подадоха на Джо. Леърд подаде ръка на жените да им помогне да се качат. Габи стъпи на палубата, съсредоточена да запази равновесие. Веднага я изненада размерът на лодката — далеч по-голяма от моторницата за водни ски и със седалки от двете страни. Стефани и Алисън (Алиса в Страната на чудесата) се настаниха в предната част на лодката. Как се наричаше? Кърма, нос? Габи поклати глава. Все едно. В задната част на лодката имаше широка платформа и макара. Травис стоеше там зад руля. Джо (русокосият възлюбен на Мег Райън) развързваше въжето, удържащо лодката, а Леърд (Огледалния свят) го навиваше. Не след дълго Джо застана до Травис, а Леърд приближи до Джоузи (от „Пусикатс“).
	Габи поклати глава. Удивително!
	— Седни до мен — заповяда Стефани, потупвайки седалката.
	Габи се подчини и с крайчеца на окото си забеляза как Травис нахлупва бейзболна шапка. Смяташе, че зрели мъже изглеждат нелепо с бейзболни шапки, но на него му отиваше — подхождаше някак на безгрижното му изражение.
	— Готови ли са всички? — извика той.
	Не дочака отговор. Лодката се стрелна напред, порейки лекото насрещно течение. Стигнаха устието на реката и свърнаха на юг. Пред тях се издигнаха дюните на Шакълфорд Банкс, обрасли с туфи трева.
	Габи се приведе към Стефани.
	— Къде отиваме?
	— Най-вероятно в Кейп Лукаут. Ако няма много лодки, ще се насочим към залива, после към Онслоу Бей. Ще устроим пикник на лодката или ще слезем на Шакълфорд Банкс. Възможно е да пуснем котва и при Кейп Лукаут. Зависи докъде ще стигнем и в какво настроение са децата. Чакай малко… — Обърна се към Травис. — Хей, Трав! Може ли да карам?
	Той я погледна.
	— Как ти щукна да си кормчия?
	— Отдавна не съм се пробвала.
	— По-късно.
	— Не. Сега.
	— Защо?
	Стефани поклати глава, сякаш поразена от глупостта на мъжете. Изправи се и свали тениската си без капчица смущение.
	— Връщам се след малко. Трябва да поговоря с малоумния си брат — заяви.
	Тръгна към задната част на лодката, а Алисън кимна на Габи.
	— Не бой се. Двамата с Травис винаги си говорят така.
	— Изглежда са много близки.
	— Най-добри приятели, макар да отричат. Травис вероятно ще каже, че Леърд е най-добрият му приятел. Или Джо и Мат. Който и да е, само не Стефани. Аз обаче знам, че не е така.
	— Леърд е съпругът ти, нали? Мъжът, който държи Джоузи?
	Алисън не успя да скрие изненадата си.
	— Запомнила си? Разменихме си само две-три думи!
	— Лесно помня имена.
	— Очевидно. Всички ли запомни?
	— Да.
	Габи изреди самодоволно имената на всички в лодката.
	— Леле! Като Стефани си! Нищо чудно, че двете се спогодихте от самото начало.
	— Тя е страхотна.
	— Да, след като я опознаеш. Необходимо е обаче малко време, за да свикнеш.
	Стефани четеше конско на брат си — подпираше се с една ръка на лодката, а с другата жестикулираше.
	— Как се запознахте с Травис? Стефани спомена, че живееш в квартала.
	— Всъщност сме съседи.
	— И?
	— И… дълга история. Накратко — кучето ми Моли пострада, докато раждаше. Травис ми помогна. После ме покани да дойда.
	— Бива го с животните. И с децата.
	— Откога го познаваш?
	— Отдавна. С Леърд се срещнахме в колежа и той ни запозна. Приятели са от деца. Всъщност Травис ни кумува на сватбата. И като заговорихме за вълка… Здрасти, Травис!
	— Здрасти. Забавно ще е днес, а?
	Зад него Стефани държеше руля, преструвайки се, че не ги наблюдава.
	— Надявам се да не излезе силен вятър.
	— Едва ли. — Алисън се озърна.
	— Защо? Какво става, ако излезе вятър? — попита Габи.
	— Нищо добро, когато си с парашут — отвърна Травис. — Надипля го, усуква въжетата… лоша работа.
	Габи си представи как се завърта като пумпал и пада стремглаво във водата.
	— Не бой се — окуражи я Травис. — При най-малкото съмнение няма да позволя на никого да се вдигне.
	— Надявам се. Предлагам обаче Леърд да е пръв — вметна Алисън.
	— Защо?
	— Защото така му се пада! Тази седмица трябваше да боядиса стаята на Джоузи. Обеща ми. Боядиса ли я обаче? Не, разбира се.
	— Ще чака на опашката. Меган поиска Джо да е пръв. Защото след работа не прекарвал достатъчно време със семейството.
	Заслушана в приятелския им разговор, Габи сякаш бе страничен наблюдател. Прииска й се Стефани да е до нея; странно, вече я чувстваше като приятелка — първата в Бофърт.
	— Дръжте се! — изкрещя Стефани и завъртя руля.
	Травис сграбчи инстинктивно ръба на лодката. Срещнал висока вълна, носът й се повдигна и се спусна с глухо туптене. Алисън погледна към децата и се втурна към Джоузи, която бе паднала и разкривила лице, готова да се разплаче. Леърд протегна ръка и я вдигна.
	— Нали уж я държеше! — упрекна го Алисън и прегърна Джоузи. — Ела, бебче. Мама ще те гушне.
	— Държах я! — защити се Леърд. — Кормчията май не си отваря очите.
	— Не ме въвличай в семейни спорове — тръсна глава Стефани. — Казах ви да внимавате. Явно не си чул. Не мога да контролирам вълните.
	— Но ако караш по-бавно…
	Травис поклати глава и седна до Габи.
	— Винаги ли е така? — попита тя.
	— Горе-долу. Поне откакто се появиха децата. И тримата ще си поплачат днес. Не се впечатлявай. Така е по-интересно. — Той се облегна назад, изпружил крака. — Как ти се струва сестра ми?
	Бе застанал с гръб към слънцето и Габи различаваше трудно чертите му.
	— Харесва ми. Тя е… уникална.
	— Май и тя те харесва. Иначе щеше да ми каже. Умът й сече като бръснач, но не умее да си държи езика зад зъбите. Мен ако питаш, родителите ми са я осиновили тайно.
	— Не мисля. Ако си пуснеш по-дълга коса, двамата ще минавате за сестри.
	Той се засмя.
	— Звучиш като нея.
	— Заразила съм се.
	— Запозна ли се с другите?
	— С всички. Но поговорих малко само с Алисън.
	— Чудесни хора са — увери я Травис. — Чувствам ги по-близки от приятели. Като семейство.
	Габи се взря изпитателно в него, най-сетне проумяла какво се е случило.
	— Стефани те изпрати тук да ми правиш компания, нали?
	— Да — призна той. — Напомни ми, че си ми гостенка. Не бивало да те оставям да се чувстваш неловко.
	— Добре съм — махна с ръка Габи. — Отивай да управляваш лодката, ако искаш. Аз ще се наслаждавам на гледката.
	— Била ли си в Кейп Лукаут? — попита я Травис.
	— Не.
	— Национален парк е. Заливът е чудесен за малки деца, защото няма вълни. А от страната на Атлантическия океан има непокътнат плаж с бял пясък. Рядко се намират такива в наши дни.
	Той обърна глава към Бофърт. Градът се мержелееше на хоризонта — отвъд пристанището, където мачтите на корабите сочеха към небето като вдигнати пръсти. Виждаха се ресторантите край брега. Навсякъде имаше лодки; любители на водните ски профучаваха край тях, очертавайки бели ивици върху водата. Габи усещаше как тялото му докосва леко нейното, когато лодката се залюлее.
	— Красив град — наруши мълчанието тя.
	— Винаги съм го харесвал — съгласи се той. — Като малък мечтаех да се преместя в по-голям град, но в крайна сметка домът ми е тук.
	Насочиха се към залива. Зад тях Бофърт се смали. Над главите им се зарея самотен облак, пухкав и окръглен като снежна топка. Нежносиньото небе се ширеше над водата, по която блещукаха златни слънчеви отблясъци. След известно време шумотевицата наоколо стихна; рядко се мяркаха лодки, насочили се към плитчините на Шакълфорд Банкс. Трите семейства в предната част на моторницата съзерцаваха гледката, по-запленени и от Габи. Дори децата бяха притихнали. Седяха умиротворени в скутовете на родителите си, сякаш се канят да се унесат в дрямка. Свежият ветрец рошеше косата на Габи, а лятното слънце сгряваше кожата й като балсам.
	— Хей, Трав! Добре ли е тук? — извика Стефани.
	Гласът й изтръгна Травис от унеса и той се огледа.
	— Да се отдалечим още малко. Искам да съм сигурен, че имаме достатъчно пространство. Имаме новак на кораба.
	Стефани кимна и моторницата отново запърпори напред.
	Габи се приведе към Травис.
	— Как става тази работа, между другото?
	— Лесно е. Първо разтварям парашута ей там. — Травис посочи ъгъла на лодката. — После опасвам с ремъци двамата, които ще се издигат, закопчавам ги за парашута и те сядат на платформата. Завъртам макарата и парашутът се понася нагоре. За няколко минути набира височина и после… просто се рееш в небето. Открива се великолепна гледка към Бофърт и фара. А понеже е ясно, вероятно ще видиш делфини, скатове, акули, костенурки. Виждал съм дори китове. Може да забавим лодката, за да си потопиш краката и пак да се издигнеш. Невероятно е!
	— Има ли акули?
	— Има, разбира се. Сред океана сме.
	— Хапят ли?
	— Някои. Мъжките акули са доста злонравни.
	— Предпочитам да не си топя краката, благодаря.
	— Не се бой от акулите. Няма да ти обърнат внимание.
	— Лесно ти е да го кажеш.
	— Не съм чувал акула да ухапе човек, спуснал се с парашут над водата. Задържаш се вътре две-три секунди. А и акулите обикновено се хранят по здрач.
	— Не знам…
	— Ако аз съм с теб? Ще опиташ ли? Не го пропускай!
	Тя се поколеба. После кимна бързо.
	— Ще си помисля. Не обещавам.
	— Добре.
	— И ще бъдем двамата?
	— Разбира се — намигна й той и я озари с типичната си ослепителна усмивка.
	Габи се постара да не обръща внимание на обзелия я трепет. Бръкна в чантата си и извади слънцезащитния лосион. Цръкна няколко капки в дланта си и си намаза трескаво лицето, за да се поразсея.
	— Стефани ми каза, че си пътешествал доста.
	— Бил съм тук-там.
	— Според нея си обиколил света.
	Той поклати глава.
	— Иска ми се. Повярвай ми, не съм видял доста места.
	— Кое е любимото ти?
	Травис се позамисли с отнесено изражение.
	— Не знам.
	— Добре де… Къде би ми препоръчал да отида?
	— Не става така — поклати глава той.
	— Защо?
	— Не пътуваш, за да видиш нещо, а заради преживяването. — Той впери поглед към водата. — Когато завърших колежа, не бях сигурен какво искам да правя. Реших да попътувам една година. Имах малко спестени пари — недостатъчно, както се оказа. Събрах си багажа, взех велосипеда и отлетях за Европа. През първите три месеца… се оставих на течението. Рядко набелязвах какво искам да видя. Дори не следвах определен маршрут. Не ме разбирай погрешно — видях много. От онова време обаче най-ярки са спомените ми за приятелствата, които завързах, и времето, което прекарахме заедно. В Италия например видях Колизеума в Рим и Венеция, но най-живо са се запечатали в паметта ми няколко дни в Бари — град в южната част на страната, далеч от туристическите маршрути. Едва ли си чувала за него. Запознах се с група италиански студенти и те ме заведоха там. Посетихме малък бар, където свиреше местен оркестър. Повечето не говореха английски, а моят италиански се свеждаше до няколко думи от менюто, но се забавлявахме цяла нощ. После те ми показаха Лече и Матера и малко по малко станахме добри приятели. Същото се случи във Франция, Норвегия и Германия. Отсядах и в хостели, но най-често срещах някого и той ми предлагаше да му гостувам. Намирах си временна работа, събирах пари и поемах към следващото място. Отначало мислех, че ми е лесно, защото Америка и Европа си приличат. В Сирия, Етиопия, Южна Африка, Япония и Китай обаче се случи същото. Понякога ми се струваше, че съдбата ме праща точно там, където някой ме чака. Но… — Той замълча и я погледна. — Сега съм различен. Както в края на пътуването бях по-различен, отколкото в началото. Както утре ще съм различен от днес. Искам да кажа, че няма начин да повторя преживяването. Дори да отида на същите места и да срещна същите хора, няма да е същото. Според мен това е целта на пътешествието. Да срещаш приятели, да се учиш не само как да цениш другите култури, а и да им се наслаждаваш като местните хора, следвайки интуицията си. Как да ти препоръчам къде да отидеш, след като дори аз не знам какво да очаквам? Съветвам те да напишеш места върху картончета, да ги разбъркаш и да избереш пет напосоки. После просто да тръгнеш и да видиш какво ще се случи. Ако нагласата ти е правилна, няма значение къде ще се окажеш и с колко пари разполагаш. Ще го запомниш завинаги.
	Габи замълча, обмисляйки думите му.
	— Леле — възкликна най-сетне.
	— Какво?
	— Звучи толкова… романтично.
	В последвалата тишина лодката неусетно забави ход. Травис се изправи. Сестра му погледна към него и той кимна. Стефани намали още повече скоростта.
	— Започваме — обяви Травис и извади парашута. — Готова ли си за ново преживяване?
	Габи преглътна.
	— Изгарям от нетърпение.


>>	9.

	Разтвориха парашута и закопчаха ремъците. Първи излетяха Джо и Меган, после Алисън и Леърд, Мат и Лиз. Една по една двойките сядаха върху платформата, макарата се завърташе и те се издигаха на трийсетина метра над водата. От лодката изглеждаха като дребни създания, зареяни във въздуха. Травис, поел руля от Стефани, поддържаше равномерна скорост и правеше широки завои. После забавяше постепенно ход и спираше лодката, спускайки парашута към водата. Потопяха ли се краката им, включваше двигателя и парашутът се стрелваше нагоре като хвърчило на момче в парка.
	Всички обсъждаха оживено какво са видели — риби, делфини — но Габи се почувства нервна, когато наближи нейният ред. Стефани събираше тен и отпиваше бира в предната част на лодката. Вдигна бутилката за наздравица.
	— За теб, хлапе!
	Травис свали бейзболната шапка.
	— Хайде. Ще ти помогна да се опашеш с ремъците.
	Лиз слезе от платформата и й подаде спасителната си жилетка.
	— Забавно е. Ще ти хареса — каза й тя.
	Травис поведе Габи към платформата. Скочи върху нея и й подаде ръка. Тя я улови и усети колко е топла дланта му. Ремъците лежаха на купчина. Той й посочи два клупа.
	— Стъпи в тях, а аз ще ги пристегна.
	— Това ли е всичко?
	— Почти. Когато седнеш върху платформата, гледай широкият ремък да остане под бедрата ти. Не бива да отива нагоре, защото няма да поддържа добре тежестта ти. И си свали тениската, за да не я намокриш.
	Тя го послуша, опитвайки се да потисне тревогата.
	Дори да забеляза притеснението й, Травис не го показа. Закопча ремъците й, после своите и й даде знак да седне.
	— Под бедрата ти е, нали? — попита я и тя кимна. — Отпусни се и се наслаждавай. — Усмихна й се.
	След секунда Джо включи двигателя, парашутът се изопна и Габи и Травис се отлепиха от палубата. Докато се издигаха във въздуха, Габи усещаше как всички в лодката ги наблюдават. Стисна брезентовите ремъци толкова силно, че кокалчетата й побеляха. Под нея лодката се смаляваше с всеки изминал миг. Тя се взря като хипнотизирана във въжето. Стори й се, че се издига по-високо от другите. Понечи да каже нещо, ала Травис я докосна по рамото.
	— Гледай! — посочи й. — Скат! Виждаш ли го?
	Тя го забеляза — черен и гладък като подводна пеперуда.
	— И ято делфини! Ей там! Към брега!
	Запленена от гледката, Габи усети как страхът й стихва. Обходи с очи всичко — града, семействата край брега, лодките, водата. Отпусна се и си помисли, че би останала цял час горе, без да й додея. Наслади се на неповторимото усещане да се рее на такава височина като птица, уловила топло течение. Въпреки горещината бризът я разхлаждаше. Разклати крака напред-назад и се залюля върху ремъка.
	— Искаш ли да се потопиш? — попита я Травис. — Обещавам ти, че ще е забавно.
	— Добре — съгласи се тя и гласът й прозвуча необичайно уверено.
	Травис даде знак на Джо и под нея пърпоренето на лодката замря. Парашутът започна да се спуска. Габи се втренчи във водата да провери дали нещо не дебне долу.
	Парашутът се спусна още по-ниско. Тя вдигна крака, но усети как водните пръски я обливат. Помисли си, че ще се потопи цялата, но лодката набра скорост и парашутът я издигна шеметно нагоре. Габи се усмихна широко.
	Травис я сръга с лакът.
	— Видя ли? Не е зле.
	— Хайде пак! — настоя тя.
	Останаха във въздуха още четвърт час. Потопиха се два-три пъти. След тях всички двойки се издигнаха още веднъж. Слънцето се изкачи високо в небето и децата започнаха да нервничат. Травис насочи лодката към залива на Кейп Лукаут. Навлязоха в по-плитки води и Джо хвърли котвата, свали си блузата и скочи във водата. Потопи се до кръста. С отработена лекота Мат му подаде хладилен контейнер, свали си тениската и последва примера му. Леърд му подаде хладилен контейнер, скочи и той във водата, а Травис зае мястото му. Накрая и той скочи във водата, понесъл малък грил и торба с брикети. Майките цопнаха едновременно във водата и взеха децата. Само Габи и Стефани останаха на палубата. Габи стоеше в задната част на лодката и се упрекваше, че не е помогнала. Разположила се удобно до кърмата, Стефани продължаваше да се припича на слънце, сякаш не забелязва трескавата деятелност на спътниците си.
	— На почивка съм. Не съм длъжна да предлагам услугите си — обяви тя, без да помръдва. — А и те са много пъргави. Не изпитвам угризения, че лентяйствам.
	— Не си лентяй.
	— Напротив. На всекиго се полага да помързелува от време на време. Както е казал Конфуций: „Който не прави нищо, просто не прави нищо“.
	Габи се позамисли, после сбърчи чело.
	— Наистина ли го е казал Конфуций?
	Без да вдига слънчевите си очила, Стефани сви едва-едва рамене.
	— Не, но на кого му пука? Важното е, че те се справят, а най-вероятно изпитват удовлетворение от усърдието си. Не искам да ги лишавам от задоволството.
	Габи скръсти ръце.
	— Или просто предпочиташ да мързелуваш?
	Стефани се усмихна.
	— Както е казал Исус: „Благословени са мързеливите, изтегнати в лодки, защото те ще съберат тен“.
	— Исус не е казвал такова нещо.
	— Така е — съгласи се Стефани, свали слънчевите очила, втренчи се в стъклата и ги избърса с хавлията. — Но пак ще повторя — на кого му пука? — Погледна към Габи, присвила очи. — Наистина ли искаш да мъкнеш хладилни контейнери и палатки чак до сушата? Повярвай ми, не си струва. — Намести си горнището на банския и стана. — Добре, брегът е чист. Време е да тръгваме. — Метна чантата си през рамо. — Човек трябва да знае кога да безделничи. Улучиш ли момента, всеки извлича полза.
	Габи се поколеба.
	— Не знам защо, но възгледите ти ми харесват.
	Стефани се засмя.
	— И още как! Човекът е предразположен към лентяйство. Радвам се обаче, че не съм единствената, осъзнала тази съкровена истина.
	Габи отвори уста да възрази, но Стефани скочи във водата и я разплиска чак до ръба на лодката.
	— Хайде! — подвикна на Габи. — Просто се пошегувах! И между другото, не размишлявай толкова какво си направила или не си направила. Както казах, спътниците ни осмислят съществуването си чрез дребните неща. Така е устроен светът, за да се чувстват мъжете по-силни, а жените да проявяват майчинския си инстинкт. А на нас, неомъжените, се полага просто да се наслаждаваме.
	Разполагането на лагера — както разтоварването на лодката — също се оказа отработена рутина. Изглежда всички бяха наясно с какво да се заемат. Разпънаха палатката, постлаха одеяла, запалиха огън. Вярна на традицията, Стефани взе бутилка бира и хавлия, избра си място и продължи да се припича на слънце. Несигурна как да постъпи, Габи последва примера й. Почти веднага усети как слънцето я обжарва, ала продължи да лежи, стараейки се да не обръща внимание на факта, че всички с изключение на Стефани правят нещо.
	— Сложи си лосион — посъветва я Стефани. Без да вдига глава, посочи чантата, която бе донесла. — Вземи флакона с петдесети фактор. Иначе с тази бяла кожа за половин час ще заприличаш на сварен рак.
	Габи бръкна в чантата. Размаза старателно крема — слънцето наистина я наказваше жестоко, ако пропусне някое място. За разлика от сестрите и майка си тя бе наследила ирландската кожа на баща си. Едно от сравнително поносимите проклятия в живота й.
	Когато приключи, легна върху хавлията, отново обзета от угризения, че не помага.
	— Как беше с Травис?
	— Добре — каза Габи.
	— Напомням ти просто, че ми е брат.
	Габи обърна глава и изгледа изпитателно Стефани.
	— Хей! Имах предвид, че го познавам отлично!
	— В смисъл?
	— Мисля, че те харесва.
	— А аз мисля, че вече не сме в седми клас.
	— Какво? Безразлично ли ти е?
	— Да.
	— Защото имаш приятел?
	— И по ред други причини.
	Стефани се засмя.
	— Това прозвуча наистина убедително. Ако не те познавах, щях да ти повярвам.
	— Но ти не ме познаваш!
	— О… познавам те.
	— Нима? Откъде съм?
	— Нямам представа.
	— Какво е семейството ми?
	— Не знам.
	— Значи не ме познаваш.
	След миг Стефани извърна лице към нея.
	— Познавам те — натърти предизвикателно. — Ти си добро момиче. Винаги си била добро момиче. Дълбоко в себе си обаче смяташ, че животът не се изчерпва със спазване на правила. Тайно жадуваш за неизвестността. Ако си честна към себе си, Травис е част от непознатата територия. Подбираш грижливо партньорите си, ала отдадеш ли се някому, стандартите, към които обикновено се придържаш, излитат през прозореца. Мислиш, че ще се омъжиш за приятеля си. Питаш се обаче защо още не носиш венчална халка. Обичаш семейството си, но искаш да решаваш сама как да живееш. Затова си дошла в Бофърт. Същевременно се тревожиш, че близките ти няма да одобрят избора ти. Как се справям дотук?
	Габи бе пребледняла. Разбрала, че е улучила право в целта, Стефани се подпря на лакът.
	— Да продължавам ли?
	— Не — поклати глава Габи.
	— Бях права, нали?
	Габи си пое дълбоко дъх.
	— Не за всичко.
	— Така ли?
	— Да.
	— Къде сбърках?
	Габи поклати отново глава и скри лице в хавлията.
	— Да сменим темата.
	Предположи, че Стефани няма да се откаже толкова лесно, но тя сви рамене и пак легна върху хавлията, сякаш не е казала нищо.
	Габи чуваше как разговарят възрастните и долавяше смеха на децата, плискащи се в плитчината. Чувстваше се замаяна от проницателността на Стефани — все едно я е познавала цял живот и е наясно с най-мрачните й тайни.
	— Между другото, преди да те побият тръпки, имай предвид, че съм медиум — отбеляза Стефани. — Странно, но вярно. Наследила съм го от баба. Била прочута с предсказанията си за времето.
	Габи се изправи, поемайки си облекчено дъх, макар да разбираше колко невероятно е обяснението.
	— Наистина ли?
	Стефани пак се засмя.
	— Не, разбира се! Баба гледаше „Да сключим сделка“ всеки ден и нито веднъж не победи участниците. Признай си обаче, че познах!
	Мислите на Габи се върнаха отново в изходната точка. Главата й се замая.
	— Но как…?
	— Лесно — отвърна Стефани. — Просто „удивително личните ти преживявания“ са характерни за почти всяка жена. Е, с изключение на частта за Травис. Нея я налучках. Изумително е обаче, нали? Между другото, и това го изучавам в университета. Участвах в няколко експеримента и винаги се смайвам колко си приличат хората, ако отстраниш несъщественото. Особено през юношеството и ранната младост. Почти всеки се сблъсква с еднакви проблеми, ала някак си е убеден, че преживяванията му са уникални.
	Габи се отпусна върху хавлията, решила, че е най-добре известно време да не разговаря със Стефани. Колкото и да я харесваше, тя я поставяше натясно твърде често.
	— О, в случай че си любопитна, Травис няма приятелка. Не само е ерген, ами и на разположение.
	— Не бях любопитна.
	— Понеже имаш сериозен приятел, нали?
	— Да. Ала бездруго не бих любопитствала.
	Стефани се засмя.
	— Разбира се! Как е възможно да допусна такава грешка? Май ме е подвел начинът, по който го зяпаш.
	— Не го зяпам.
	— О, недей да се засягаш. Все пак и той те зяпа.


>>	10.

	Лекият ветрец довяваше до Габи мирис на огън, хотдог, телешко и пилешко на скара. Въпреки бриза — и лосиона — кожата й се нажежи. Понякога я стъписваше иронията как шотландските и ирландските й предци бяха подминали облачните земи, напомнящи родината им, и бяха избрали да се заселят на място, където продължителното излагане на слънце буквално им гарантира рак на кожата или поне бръчки, поради което майка й носеше шапка, дори времето й на открито да се изчерпва с няколко крачки от и до колата. Габи се излагаше неблагоразумно на унищожителното въздействие на слънцето, защото всъщност харесваше да има тен. А и след малко щеше да си сложи тениската и да се скрие на сянка.
	След последния коментар Стефани беше странно притихнала. В друг случай Габи би го изтълкувала като смущение; мълчанието на Стефани обаче издаваше самоувереност — качество, което Габи тайно мечтаеше да притежава. Стефани се чувстваше добре в кожата си и така й вдъхваше спокойствие — честно казано, позабравено усещане. Отдавна не се чувстваше спокойна у дома, при родителите си; все още не се чувстваше спокойна в клиниката, а още по-малко уверена бе накъде вървят отношенията им с Кевин.
	Колкото до Травис — край него определено я обземаше безпокойство. Е, поне когато се разхождаше без тениска. Тя погледна скришом към него — седеше до водата и строеше пясъчни замъци с децата. Вниманието им обаче явно се изчерпа и той ги подгони към плитчината. Те побягнаха с радостни възгласи. Травис очевидно се забавляваше колкото тях. Прииска й се да се усмихне, ала се насили да остане сериозна, да не би случайно да забележи усмивката й и да стигне до погрешно заключение.
	Ароматът на храната най-сетне принуди Габи да се изправи. Не успяваше да се отърси от усещането, че е на екзотична островна ваканция, а не на няколко минути от Бофърт. Нежните вълни се плискаха ритмично; няколкото безлюдни вили зад тях изглеждаха така, сякаш са спуснати от небето. Към дюните се виеше пътека и продължаваше към черно-белия фар, устоял на хиляди бури.
	Странно, но за щастие в залива нямаше никого, освен тях. Застанал до грила, Леърд боравеше сръчно с щипците. Меган подреждаше пликчета с пържени картофки и питки и отваряше кутии върху малка сгъваема маса. Лиз разпределяше подправки и пластмасови чинии и прибори. Зад тях Джо и Мат подритваха футболна топка. Габи не помнеше като дете да е излизала на пикник със семейства, събрали се да се повеселят на красиво място просто защото е събота. Запита се така ли живеят повечето хора. Дали е характерно само за малкия град, или просто е стар приятелски навик? Както и да е… подозираше, че лесно би свикнала с подобен обичай.
	— Храната е готова! — извика Леърд.
	Габи си облече тениската и тръгна към скарата. Изненада се колко гладна се чувства, но си спомни, че не успя да закуси. Надникна през рамо и видя как Травис се опитва като пастирско куче да подкара децата към брега, където Меган стоеше на пост до грила.
	— Седнете на одеялото — нареди тя, и децата, очевидно свикнали с ритуала, се подчиниха веднага.
	— Меган ги усмирява като с магическа пръчка — отбеляза запъхтян Травис. — Мен не ме слушат така. Налага се да ги гоня до припадък.
	— Изглежда умееш да общуваш с тях.
	— Обичам да си играем, а не да въдворявам ред. — Той се приведе съзаклятнически към Габи. — Между нас да си остане, но знам една тайна за родителите: колкото повече внимание обръщаш на децата им, толкова повече те ценят.
	— Имаш право — съгласи се Габи. — Любимата ми леля се катереше по дърветата с мен и сестрите ми, докато другите възрастни разговаряха в дневната.
	— Но предпочете да се излежаваш върху хавлията — Травис посочи към Стефани — като сестра ми, вместо да покажеш на тези хора колко неустоимо те привличат децата им.
	— Ами…
	— Пошегувах се — намигна й той. — Всъщност наистина исках да се позабавлявам с тях. След малко ще започнат да нервничат. Тогава ще седна, ще изтрия чело и ще предам щафетата на родителите им.
	— С други думи, загрубее ли играта, слизаш от сцената.
	— Да. И разчитам ти да ми се притечеш на помощ.
	— Трогната съм, благодаря.
	— Няма за какво. Гладна ли си?
	— Умирам от глад.
	Децата вече ядяха хотдог, картофена салата и нарязани плодове. Лиз, Меган и Алисън ги наблюдаваха от известно разстояние. И трите бяха избрали пилешко с различни гарнитури. Джо, Мат и Леърд седяха върху хладилните контейнери с чинии в скута и бутилки бира до краката си.
	— Телешко или пилешко? — попита Габи.
	— Предпочитам пилешко, но и телешкото е вкусно. Просто не харесвам червено месо.
	— Мислех, че всички мъже ядат бургери.
	— Значи не съм мъж. — Травис поизопна рамене. — Родителите ми несъмнено ще останат разочаровани. Все пак са ми дали мъжко име и прочее…
	Габи се засмя.
	— Е, явно са ти оставили последното парче пилешко — кимна към скарата.
	— Защото изпреварихме Стефани. За да остана гладен, щеше да го вземе, дори да предпочита бургер.
	— Знаех си, че неслучайно я харесвам.
	Взеха чинии и огледаха апетитните гарнитури върху масата — боб, зеле, картофи, краставици и плодова салата. Габи разряза питката си на две, подправи я с кетчуп, горчица и кисели краставички и я протегна към Травис. Той сложи пилешкото месо в чинията си, а телешкото пъхна в питката й. Сипа си няколко лъжици плодова салата, а Габи добави по малко от почти всички гарнитури. Накрая сравни чиниите им с почти виновно изражение, което Травис, слава богу, сякаш не забеляза.
	— Искаш ли бира? — попита той.
	— Звучи чудесно.
	Той извади „Куърс Лайт“ от хладилната чанта, а за себе си избра бутилка вода.
	— Ще карам лодката — обясни и посочи към дюните. — Да се разположим ли там?
	— Не искаш ли да обядваш с приятелите си?
	— Ще се оправят и без мен.
	— Води ме тогава.
	Тръгнаха към ниска дюна, засенчена от изкорубено, отровено от солта дърво, чиито клони се свеждаха в една посока, превити от морския вятър. Габи усещаше как пясъкът се плъзга под краката й. Травис седна в подножието на пясъчния хълм и кръстоса крака с плавно движение. Габи се настани до него далеч по-тромаво, стремейки се да остави достатъчно разстояние, та да не се докоснат случайно. Макар да бяха на сянка, пясъкът и слънцето отразяваха ярките слънчеви лъчи и я заслепяваха.
	Травис разряза месото на хапки — нелека задача с огъващите се пластмасови прибори.
	— Тук винаги се сещам за гимназията — подхвърли той. — Идвахме често през почивните дни. С други момичета и без деца, разбира се.
	— Обзалагам се, че е било забавно.
	— Да — кимна той. — Една нощ с Мат, Джо и Леърд доведохме тук няколко момичета, за да ги впечатлим. Запалихме огън, пихме бира, смяхме се до полуда. Помня как мислех колко прекрасен е животът.
	— Да, звучи като реклама на „Будвайзер“. Само дето сте били непълнолетни нарушители на закона.
	— Ти не си ли правила такива неща?
	— Не — поклати глава тя.
	— Наистина ли? Никога?
	— Защо си толкова изненадан?
	— Не знам. Не ми приличаш на момиче, спазвало всички правила. — Той забеляза изражението й и уточни. — Не ме разбирай погрешно. Нямах предвид нищо лошо. Просто ми изглеждаш независима и с приключенски дух.
	— Не ме познаваш.
	Щом го изрече, си спомни как каза същото на Стефани. Подготви се мислено да посрещне удара.
	Той побутна разсеяно плодовете си с вилицата.
	— Знам, че си се преместила далеч от родния град, купила си къща, справяш се сама. За мен това значи независимост. Колкото до приключенията — тук си с група непознати, нали? Качи се на парашут и дори се потопи във водата, надмогвайки страха от акулите. Прие достойно новите предизвикателства. Намирам го за възхитително.
	Габи се изчерви. Отговорът на Травис й допадна повече от тирадата на сестра му.
	— Може би… — съгласи се тя. — Но не е като да обиколиш света без предварително набелязан маршрут.
	— Не се заблуждавай. Да не мислиш, че не се притеснявах? Бях ужасен! Едно е да разказваш на приятелите си какво възнамеряваш да направиш, съвсем друго — да се качиш на самолета и да се приземиш в държава, където малцина говорят английски. Пътувала ли си?
	— Не много. През една пролетна ваканция посетих Бахамите. Ако не се отдалечаваш от хотела, пълен с американски колежани, все едно си във Флорида. — Тя замълча. — Кое място си набелязал сега? Къде ще е следващото ти приключение?
	— Нищо сензационно. Искам да посетя националния парк „Йелоустоун“. Ще лагерувам на палатка, ще изкача някой връх, ще покарам кану. Чух, че било неповторимо, а никога не съм бил там.
	— Сам ли ще отидеш?
	— Не. С татко. Очаквам експедицията с нетърпение.
	Габи сбърчи чело.
	— Не мога да си представя да отида на екскурзия с мама или с татко.
	— Защо?
	— Трябва да ги познаваш, за да ме разбереш.
	Той замълча очаквателно. Тя остави чинията си и изтупа длани.
	— Добре — подхвана с въздишка. — Мама смята, че е просташко да отсядаш в хотел с по-малко от пет звезди. А татко? Него си го представям да предприеме по-вълнуващо пътешествие, само че съм го виждала да проявява интерес единствено към риболова. А и няма да отиде никъде без мама. Предвид критериите й обаче, заниманията им на открито се изчерпват с вечеря в ресторант с градина. С дълъг списък с изтънчени вина и сервитьори в черно и бяло, разбира се.
	— Явно много се обичат.
	— До такъв извод ли стигна?
	— Да. И че майка ти не е страстен природолюбител. — Габи се засмя. — Сигурно се гордеят с теб — добави Травис.
	— Защо мислиш така?
	— А защо да не е така?
	Защо ли наистина, почуди се тя. Да изреждам ли причините?
	— Сигурна съм, че мама предпочита сестрите ми. А те не са като Стефани.
	— Винаги казват каквото трябва?
	— Не. Просто приличат на мама.
	— И това значи, че тя не се гордее с теб?
	Габи отхапа от бургера.
	— Сложно е — отговори най-сетне.
	— В какъв смисъл? — настоя Травис.
	— Първо, косата ми е червена. Сестрите ми са русокоси като мама.
	— И?
	— На двайсет и шест съм. Неомъжена.
	— И?
	— Искам кариера.
	— И?
	— Не се вписвам в представата на мама за идеална дъщеря. Тя има категорично мнение за ролята на жената, особено на южнячка от висшето общество.
	— Оставам с впечатление, че с майка ти не се спогаждате особено.
	— Нима?
	Габи забеляза Алисън и Леърд да се отдалечават ръка за ръка по пътеката към фара.
	— Ами ако ти завижда? — предположи Травис. — Живееш, преследвайки своите цели и мечти, независимо какво ти е внушила средата, в която си отраснала. Загърбваш света, където тя е очаквала да останеш. Изисква се смелост да си различен. Не си тръгнала по нейните стъпки, ала тя навярно не е разочарована от теб, а от себе си.
	Той лапна хапка пилешко месо и зачака отговор. Габи се стъписа. Никога не бе обмисляла подобна възможност.
	— Не е така — поклати глава най-после.
	— Може би. Питала ли си я?
	— Дали е разочарована от себе си? Не. И не ми казвай, че би задал такъв въпрос на родителите си. Защото…
	— Не бих — призна той. — В никакъв случай. Но имам чувството, че твоите се гордеят с теб, макар да не разбират как да го покажат.
	Забележката му я изненада и й се стори странно трогателна. Приведе се леко към него.
	— Не знам дали си прав, но благодаря. Не искам да останеш с погрешно впечатление. Чуваме се всяка седмица по телефона и отношенията ни са нормални. Просто понякога ми се иска да е различно. Да общуваме искрено и сърдечно.
	Травис не отговори. Габи изпита облекчение, че не й предлага разрешение или съвет. Когато сподели същото с Кевин, той импулсивно започна да крои планове как да променят положението. Тя обви коленете си с длани.
	— Кажи ми кое е най-хубавото в професията на ветеринаря?
	— Животните. И хората. Предсказуем отговор, нали?
	Тя си спомни Ева Бронсън.
	— Съгласна съм за животните…
	Той разпери ръце.
	— О, не ме разбирай погрешно. Сигурен съм, че и при мен идват хора, с каквито се сблъскваш понякога.
	— Напористи? Невротични? Хипохондрици? С други думи, луди?
	— Разбира се. Хората са си хора, а мнозина смятат домашните си любимци за членове на семейството. Заподозрат ли, че нещо не е наред с тях, настояват за цялостен преглед. Водят ги в клиниката веднъж седмично, понякога по-често. Почти винаги им няма нищо, но с татко имаме специална система за подобни случаи.
	— Каква?
	— Залепяме жълт стикер в папката на животното. Ако госпожа Безпокойство дойде с Поуки или Уискърс, виждаме стикера, преглеждаме го и обясняваме, че засега всичко изглежда нормално. Уточняваме обаче, че бихме желали да проверим състоянието му след една седмица. Понеже бездруго ще доведат отново домашния си любимец, така спестяваме време. И всички са доволни. Ние сме грижливи ветеринари, собствениците се успокояват, че домашните им любимци са добре. Отдъхват си също, че тревогата им не е била напразна, щом настояваме за повторен преглед.
	— Как ли ще реагират лекарите в клиниката, ако залепя жълти стикери в някои папки?
	— Толкова ли е зле?
	— Понякога. Излезе ли нова статия в „Рийдърс Дайджест“ или новина за рядка болест със специфични симптоми, чакалнята се препълва с деца, които имат същите симптоми, естествено.
	— Сигурно и аз ще се тревожа така за детето си.
	Тя поклати глава.
	— Едва ли. Изглеждаш ми доста спокоен. Вероятно и като родител ще си такъв.
	— Може би си права — призна той.
	— О, права съм, разбира се.
	— Защото ме познаваш?
	— Хей! Ти започна!
	През следващия половин час останаха заедно, вглъбени в учудващо откровен разговор. Тя му разказа за полюсните характери на майка си и баща си; за сестрите си и какво е усещането да растеш, принуден да се съобразяваш с множество условности. Сподели спомени за колежа и университета, както и наблюденията от първите си вечери в Бофърт, преди да се премести в града. Спомена Кевин само мимоходом, което я изненада, докато не осъзна, че макар сега той да съставлява съществена част от живота й, невинаги е било така. Разговорът с Травис й напомни някак си колко дълго преди срещата с Кевин е станала такава, каквато е. Призна за трудностите, пред които се изправя понякога в клиниката. Не спомена доктор Мелтън, ала му описа неколцина родители. Спести имената им, ала усмивката на Травис й подсказа, че се досеща кого има предвид.
	Докато разговаряха, Меган и Лиз събраха останалата храна в хладилните контейнери, а Леърд и Алисън се върнаха от разходката. Децата заравяха Мат в пясъка. Все още несръчни с лопатите, пълнеха ушите, очите, устата и носа му с пясък.
	До краката на Габи се приземи фризби. Тя вдигна глава и видя Джо да приближава.
	— Време е да спасим Мат — извика той и посочи към фризбито. — Готов ли си?
	— Искаш да кажеш, че се нуждаят от забавление?
	— Нямаме избор — усмихна се Джо.
	Травис я погледна.
	— Имаш ли нещо против?
	— Не, разбира се.
	— Предупреждавам те, че гледката не е красива. — Той се изправи и изкрещя на децата. — Ей, хлапета! Искате ли да видите световния шампион по фризби в действие?
	— Да! — отговориха му в хор, хвърлиха лопатите и се втурнаха към водата.
	— Ще вървя. Публиката ме очаква — каза Травис.
	Цопна тичешком във водата, а Габи го проследи с ласкав поглед. Денят с него надмина очакванията й. Нямаше преструвки и перчене. Той явно усещаше интуитивно кога да замълчи и кога да заговори. Осъзна, че Кевин я е спечелил със същото умение. Не само с физическия трепет през нощите им заедно, а и със спокойните мигове, когато разговаряха или се разхождаха, уловени за ръка. Тогава най-лесно си представяше, че той е човекът, с когото иска да сподели живота си. Напоследък обаче тези мигове незнайно защо намаляваха.
	Вглъбена в мисли, Габи зърна как Травис се гмурва за фризбито. Нарочно се остави да го удари по гърдите и се приземи във водата сред фонтан от пръски. Децата се запревиваха от смях, сякаш не са виждали по-смешна клоунада.
	— Хайде пак, чичо Травис! — завикаха и тримата.
	Той изскочи от водата и с две бавни крачки подхвърли фризбито на Джо. После приклекна като бейзболист, готов да улови топката. Намигна на децата и им обеща:
	— Този път няма дори да се намокря.
	После пак посрещна непохватно фризбито и цопна във водата, сподирян от още по-възторжен смях. Изглежда искрено се забавляваше да разсмива децата. Объркана, тя се опита да си обясни неочакваната топлота, която изпита към него. В същия момент Травис излезе от водата и тръгна към нея, тръскайки коса. Седна на пясъка и когато раменете им случайно се докоснаха, Габи си представи за миг как занапред прекарват заедно стотици дни като днешния.


>>	11.

	Следобедът повтори сутринта в обратен ред. Останаха още час на брега, натовариха лодката, после се издигнаха по още веднъж с парашута. Този път обаче Габи „летя“ със Стефани. В късния следобед се върнаха в залива и Травис се отби да купи скариди от местен рибар, когото явно познаваше добре. Когато завързаха лодката на дока пред къщата му, и трите деца спяха дълбоко. Възрастните изглеждаха приятно изморени; по лицата им, загорели от слънцето, се четеше задоволство.
	Разтовариха лодката и семействата си тръгнаха едно по едно. Останаха само Габи, Стефани и Травис. Той разпъна парашута върху кея, за да изсъхне, взе градински маркуч и се зае да измие лодката.
	Стефани протегна ръце.
	— И аз трябва да вървя. Ще вечерям с нашите. Сърдят се, ако не им обърна достатъчно внимание, докато съм тук. Знаеш как е.
	Габи кимна и проследи с унесен поглед как Стефани се привежда над парапета.
	— Хей, Трав! Ще тръгвам! Благодаря за разходката!
	— Радвам се, че дойде — извика той в отговор и й махна.
	— Метни нещо на скарата. Габи каза, че умира от глад.
	Унесът на Габи се изпари тутакси. Преди да успее да отвори уста обаче, Травис вдигна палци.
	— След минута се залавям с грила. Само да приключа с това! — извика той.
	Стефани мина невъзмутимо край Габи, очевидно доволна от находчивостта си.
	— Какви ги вършиш? — просъска й Габи.
	— Отивам при родителите си. Не искам горкият ми брат да вечеря сам. Общителен човек е.
	— Ами ако аз предпочитам да се прибера вкъщи?
	— Кажи му, че си размислила. Няма да се обиди. Спечелих ти няколко минути за размисъл, понеже така или иначе щеше да те покани, а после — ако му откажеш — щеше да повтори поканата. — Тя преметна чантата си през рамо. — Радвам се, че се запознахме. Наминаваш ли към Рейли понякога?
	— Случва се — отвърна Габи, все още объркана и несигурна дали да благодари, или да се ядоса на Стефани.
	— Добре. Ако дойдеш, ще обядваме заедно. Няма как да се видим утре, защото потеглям рано. Наложително е. — Стефани свали слънчевите си очила и ги избърса с тениската. — Доскоро?
	— Да — кимна Габи.
	Стефани плъзна стъклената врата на закритата веранда, за да прекоси къщата и да излезе през главния вход. Травис вече крачеше по дока, а Моби подтичваше доволно до него. За пръв път от сутринта Травис носеше риза — с къси ръкави и неразкопчана.
	— Ще разпаля въглищата. Обичаш ли скариди на шиш?
	Тя не се колеба дълго. Изборът не бе труден — приема поканата или се примирява с вечеря от микровълновата печка и скучна телевизионна програма. Кимна, спомнила си неволно какво чувство я обзе, докато наблюдаваше Травис да лудува в морето с децата.
	— Дай ми няколко минути да се преоблека.
	Травис се зае с вечерята, а Габи провери как е Моли. Откри я заспала дълбоко с кученцата.
	Изкъпа се набързо и облече лека памучна пола и блуза. Изсуши си косата и се почуди дали да се гримира. Реши само да подчертае миглите си със спирала. Слънцето бе позачервило скулите й и когато се отдръпна от огледалото, тя осъзна, че от години не е вечеряла с друг мъж, освен Кевин.
	Каза си, че вечерята е просто продължение на деня, а и Стефани й постави капан. Знаеше обаче, че не е точно така.
	Трябваше ли все пак да се чувства виновна, че е приела поканата, а навярно дори да скрие истината от Кевин? Първият й импулс бе да възрази, че няма причина да крие от Кевин. Денят протече съвсем безобидно — всъщност прекара повече време със Стефани, отколкото с Травис. Какво толкова тогава?
	Няма да вечеряш сама, прошепна вътрешният й глас.
	Чудо голямо. Стефани имаше право — беше гладна, а съседът й имаше храна. Нямаше да спи с него. Не възнамеряваше дори да го целуне. Бяха приятели и толкова. А ако Кевин бе тук, Травис щеше да покани и него.
	Той обаче не е тук, настоя гласецът. Ще разкажеш ли на Кевин за вечерята ви за двама?
	— Определено. Непременно ще му разкажа — промърмори Габи, опитвайки се да смълчи вътрешния си глас.
	Понякога го мразеше до дън душа. Звучеше като майка й.
	Погледна се за последно в огледалото, остана доволна от видяното, излезе от къщата и тръгна през моравата.


	Габи се провря през живия плет и се озова на поляната зад къщата му. С крайчеца на окото си Травис зърна движението, обърна се и се втренчи в нея. Тя се качи на верандата и в атмосферата сякаш настъпи необяснима промяна, която го свари неподготвен.
	— Здрасти. Скоро ли ще вечеряме? — попита непринудено тя.
	— След няколко минути. Идваш тъкмо навреме.
	Тя погледна към скаридите, лъскавите чушки и лука. Стомахът й изкъркори.
	— Изглеждат страхотно — отбеляза с надеждата да не е чул издайническия звук.
	— Искаш ли да пийнеш нещо? — Той посочи другия край на верандата. — В хладилната чанта има бира и кока-кола.
	Габи тръгна натам, а Травис едва откъсна очи от бедрата й, питайки се какво го прихваща. Тя извади две бири от чантата. Върна се, подаде му едната и пръстите й докоснаха неговите. Той отвори капачката и отпи голяма глътка. Габи се взря към водата. Слънцето, увиснало над дърветата, все още светеше ярко, ала не прежуряше толкова. По моравата вече се стелеха дълги сенки.
	— Затова купих мястото — наруши тишината Габи. — Гледката ме очарова.
	— Великолепна е наистина. — Той се улови, че гледа нея, докато изрича думите, и прогони подсъзнателните изводи. Прочисти гърло. — Как е Моли?
	— Изглежда добре. Спеше, когато отидох да я видя — огледа се. — Къде е Моби?
	— Запиля се нанякъде. Доскуча му, когато разбра, че няма да получи повече скариди.
	— Яде ли скариди?
	— Яде всичко.
	— Гастроном! — намигна Габи. — Да ти помогна ли?
	— Ако искаш, донеси чинии от кухнята.
	— Разбира се — кимна тя. — Къде стоят?
	— В шкафа вляво от мивката. О, вземи и ананаса. Върху плота е. И ножа. Той също е там.
	— Веднага се връщам.
	— Донеси и прибори. В чекмеджето до съдомиялната са.
	Габи се обърна и Травис пак впери очи в нея. Нещо у нея определено разпалваше интереса му. Не защото бе привлекателна — навсякъде има привлекателни жени. Прямотата, интелигентността и непринуденото й чувство за хумор подсказваха дълбоко вкоренен усет за добро и неправилно. Красотата и благоразумието бяха рядка комбинация. Тя обаче, изглежда, не осъзнаваше какво богатство притежава.
	Когато се върна, скаридите бяха готови. Той сложи по две шишчета в чиниите, добави резенчета ананас и двамата седнаха до масата. Зад тях спокойният залив отразяваше небето като огледало. Само от време на време ята скорци се стрелкаха над застиналата повърхност.
	— Вкусно е — отбеляза Габи.
	— Благодаря.
	Тя отпи от бирата и посочи лодката.
	— Пак ли ще плаваш утре?
	— Не. Утре ще карам мотоциклет. В колежа си купих стара хонда от 83-та. Исках да я ремонтирам бързо и да я продам на печалба. Е, ремонтът не се оказа бърз, а за печалба и дума не може да става. Всичко обаче направих сам.
	— Сигурно ти доставя удовлетворение.
	— По-скоро е безсмислено и непрактично, защото непрекъснато се поврежда, а оригинални части се намират трудно. Това е цената да притежаваш класика, нали?
	Габи пресуши неусетно бирата и взе втора.
	— Нямам представа. Аз дори не умея да си сменям маслото.
	— Карала ли си мотоциклет?
	— Никога. Опасно е.
	— Опасността зависи по-скоро от мотоциклетиста и условията, отколкото от машината.
	— Твоята обаче се поврежда.
	— Вярно. Обичам да живея на ръба.
	— Забелязах.
	— И? Добре ли е или зле?
	— Нито едното, нито другото. Непредсказуем си. Още повече че си ветеринар. Толкова стабилна професия! Представя ли си ветеринар, в ума ми изниква семеен мъж със съпруга с престилка и деца с шини.
	— С други думи, отегчителна особа, чието най-вълнуващо занимание е голфът.
	Тя се сети за Кевин.
	— Има и по-лоши неща.
	— За твое сведение, държа на семейството. — Травис сви рамене. — Само дето още го нямам.
	— Да го имаш, е необходимо условие — подсмихна се тя.
	— Мисля, че по-важното е да имаш правилна нагласа, отколкото в действителност да си семеен.
	— Добър опит. — Тя го изгледа с присвити очи, усетила как бирата я замайва. — Не знам дали изобщо съм способна да си те представя със семейство. Някак си не ти подхожда. Изглеждаш ми по-скоро като мъж, който предпочита да сменя често жените. Заклет ерген.
	— Не го чувам за пръв път. Всъщност бих се усъмнил, че днес си побъбрила доста с приятелите ми. — Той разпери ръце. — Знам обаче, че не е така.
	— Обсипаха те с хвалебствия.
	— Затова ги вземам на лодката.
	— А Стефани?
	— Тя е загадка. Ала ми е сестра. Какво да правя? Както казах, държа на семейството.
	— Защо имам чувството, че се опитваш да ме впечатлиш?
	— Възможно е да си права. Разкажи ми за приятеля си. И той ли поставя на първо място семейството?
	— Не е твоя работа — отсече тя.
	— Добре, не ми казвай. Разкажи ми какво е да растеш в Савана.
	— Вече ти описах родителите и сестрите си. Какво друго те интересува?
	— Всичко.
	Тя се поколеба.
	— През лятото е горещо. Много горещо. И влажно.
	— Винаги ли си толкова уклончива?
	— Малко загадъчност подклажда интереса.
	— И приятелят ти ли смята така?
	— Той ме познава.
	— Висок ли е?
	— Има ли значение?
	— Няма. Просто поддържам разговора.
	— Да сменим темата.
	— Добре. Карала ли си сърф?
	— Не.
	— Гмуркала ли си се?
	— Не.
	— Жалко.
	— Защото не знам какво пропускам?
	— Не. Защото приятелите ми са женени с деца. Трябва ми някой, готов да ми прави компания по всяко време.
	— Доколкото ми е известно, намираш достатъчно начини да се забавляваш. Караш уейкборд или водни ски, когато се връщам от работа.
	— Животът не се изчерпва само с това. Има и парасейлинг например.
	Той се засмя. Габи се усмихна, установила, че смехът му й харесва.
	— Искам да те питам нещо за ветеринарния университет — каза без връзка, но вече без да обмисля накъде се насочва разговорът. Чувстваше се добре. Искаше просто да се отпусне и да се наслаждава на присъствието на Травис. — Знам, че звучи глупаво, но затрудняваше ли те анатомията? Колко животни изучавахте?
	— Само основните — крава, кон, прасе, куче, котка и кокошка — отговори той.
	— И за всяко трябваше да знаеш всичко?
	— Относно анатомията му — да.
	Тя се замисли.
	— Леле. А мен ме затрудняваше човешката!
	— Да, но не забравяй, че мен едва ли ще ме съдят, ако нечие пиле умре. Ти носиш по-голяма отговорност, особено след като лекуваш деца. — Той замълча. — Сигурен съм, че се справяш чудесно.
	— Защо?
	— Изглеждаш мила и търпелива.
	— Аха… Май си слънчасал днес.
	— Вероятно. — Той посочи бирата й и се изправи. — Искаш ли още една?
	— Не, благодаря — поклати глава Габи, осъзнала едва сега, че бутилката й е празна.
	— Няма да кажа на никого.
	— Не искам да оставя погрешно впечатление у теб.
	— Невъзможно е.
	— А и приятелят ми не би одобрил.
	— Да се радваме тогава, че не е тук. А и ние просто се опознаваме. Какво лошо има?
	— Добре. Тази е последната обаче — въздъхна тя.
	Той донесе две бири и отвори нейната. Габи отпи и чу познатия шепот: „Не постъпваш правилно“.
	— Ще ти допадне. Чудесен мъж е — констатира тя, решила да постави тясна граница помежду им.
	— Сигурен съм.
	— И да, висок е.
	— Нали не искаше да говориш за него?
	— Не искам. Просто те осведомявам, че го обичам.
	— Любовта е прекрасно нещо. Осмисля живота. Обичам да съм влюбен.
	— Прозвуча като мъж с богат опит. Имай предвид обаче, че истинската любов продължава вечно.
	— Поетите биха те поправили, че истинската любов приключва трагично.
	— Поет ли си?
	— Не. Просто отбелязвам какво биха казали поетите. Не твърдя, че съм съгласен. И аз като теб съм по-скоро романтик и привърженик на щастливия край. Родителите ми са заедно отдавна и искам да последвам примера им.
	Габи се замисли колко ловко флиртува събеседникът й. После си напомни, че практиката го е усъвършенствала. Все пак нямаше как да не признае колко я ласкае вниманието му, макар да разбираше, че Кевин не би одобрил податливостта й.
	— Знаеш ли, че щях да купя твоята къща? — попита Травис.
	Изненадана, тя поклати глава.
	— Двете къщи се продаваха по едно и също време. Разпределението на твоята ми допадна повече, но тази имаше веранда, заслон за лодката и подемник. Изборът се оказа труден.
	— А сега имаш и басейн.
	— Харесва ли ти? — повдигна вежди той. — Може да се топнем по-късно, когато се скрие слънцето.
	— Не съм с бански.
	— Банският костюм не е задължителен, разбира се.
	Тя подбели очи, пренебрегвайки обзелия я трепет.
	Той се протегна доволно.
	— Тогава ще си натопим само краката — предложи.
	— Това ще го преживея.
	— Като за начало.
	— И край.
	— Безспорно.
	От другата страна на залива залязващото слънце багреше небето в златиста цветна палитра, ширнала се над хоризонта. Травис придърпа стол и си вдигна краката. Габи се взря над водата с блажено чувство, каквото отдавна не бе изпитвала.
	— Разкажи ми за Африка. Наистина ли изглежда като чужда планета? — попита тя.
	— Да. Африка ме привлича. Все едно гените ми разпознават дома, колкото и малко да бяха нещата, напомнящи ми за родното място.
	— Видя ли лъвове и слонове?
	— Много.
	— Вълнуващо ли е?
	— Никога няма да го забравя.
	Тя замълча.
	— Завиждам ти.
	— Защо не отидеш? Не пропускай да посетиш водопада Виктория — най-удивителното място на Земята. Дъгите, мъглата, грохотът — все едно стоиш на края на света.
	Тя се усмихна замечтано.
	— Колко остана там?
	— Кога?
	— Колко пъти си бил в Африка?
	— Три.
	Тя се опита да си представи волния му живот, ала не успя.
	— Разкажи ми всичко.
	Говориха дълго. Здрачи се, после се стъмни. Травис описваше колоритно и подробно хората и местата. Тя се почувства, сякаш е пътешествала с него, и се почуди на колко ли жени е разказвал същите истории. Той прекъсна за малко разказа, стана и донесе две бутилки вода. Габи отбеляза с признателност жеста, свидетелстващ, че уважава решението й. Разбираше, че е нередно да изпитва такава топлота към него, ала не успяваше да се пребори със себе си.


	Когато станаха да внесат чиниите в къщата, по небето вече блещукаха звезди. Травис остана в кухнята да изплакне съдовете, а Габи влезе в дневната. Не приличаше на ергенско свърталище, както си я представяше — мебелите бяха удобни и стилни: имаше кафяви кожени канапета, орехови масички и месингови лампи. Стаята изглеждаше спретната, но не маниакално чиста. Върху телевизора лежеше купчина списания, а по стереоуредбата имаше тънък слой прах, който някак си изглеждаше съвсем на място. По стените не висяха картини, а плакати, отразяващи еклектичния вкус на Травис — „Казабланка“, „Умирай трудно“, „Сам вкъщи“. Габи чу, че чешмата спира, и след миг Травис влезе в дневната.
	Тя се усмихна.
	— Ще си потопим ли краката?
	— Стига да не показваш твърде много плът.
	Излязоха отново навън. Той вдигна капака на басейна, а тя си събу сандалите. Седнаха един до друг и размахаха крака във водата. Габи вдигна глава и обходи с очи небосклона.
	— За какво се замисли? — попита Травис.
	— За звездите. Купих си книга за астрономията и се опитвам да разбера дали съм запомнила нещо.
	— И какво установи?
	— Само големите съзвездия. Очевидните. — Тя посочи над къщата. — На два юмрука над комина започва поясът на Орион. Бетелгейзе е върху лявото му рамо, а Ригел е на лявото му коляно. Има две ловджийски кучета. Ярката звезда ей там е Сириус, част от Голямото куче. Процион е част от Малкото куче.
	Травис откри пояса на Орион, ала не видя другите звезди.
	— И аз не ги виждам — успокои го тя. — Просто знам, че са там.
	Той посочи над рамото й.
	— Аз различавам само Голямата мечка.
	— Знаеш ли, че още от ледената епоха свързват това съзвездие с мечешка фигура?
	— Нямах представа.
	— Харесват ми имената, макар да не различавам всички съзвездия: Косите на Вероника, Плеяди, Антиной, Касиопея. Благозвучни са.
	— Това ли е новото ти хоби?
	— По-скоро добри намерения, погребани сред отломките на ежедневието. Няколко дни обаче наистина се бях вглъбила.
	— Поне си честна — засмя се той.
	— Знам си ограниченията. Все пак ми се иска да науча повече. В седми клас имахме учител, който обожаваше астрономията. Разказваше ни за звездите с незабравимо увлечение.
	— Какво ви разказваше?
	— Че да съзерцаваш звездите, е все едно да се взираш назад във времето. Някои звезди са толкова далеч, че светлината им стига до нас след милион години. Виждаме звездите не както изглеждат сега, а каквито са били, когато на земята са живели динозаврите. Тази идея ми се струваше удивителна.
	— Явно е бил страхотен учител.
	— Да. Научихме много, макар очевидно да съм забравила почти всичко. Чувството за удивление обаче е останало. Вгледам ли се в небето, все си мисля как преди хиляди години го е наблюдавал и някой друг.
	Травис я гледаше, омагьосан от гласа й в мрака.
	— Странно е, че макар да сме разбулили толкова много тайни за Вселената, днес обикновените хора знаят по-малко за небето от предците си. Дори без телескопи, математически познания и идеята, че Земята е кръгла, те използвали звездите за навигация, ориентирали се по определени съзвездия кога да засеят нивите си, издигали сгради в съответствие с разположението на звездите, предсказвали затъмненията… Чудя се какво ли е да живееш в такова съзвучие със звездите. — Унесена в мисли, тя замълча. — Съжалявам. Сигурно те отегчавам.
	— Нищо подобно. Всъщност от сега нататък ще гледам по съвсем различен начин на звездите.
	— Шегуваш се.
	— Напротив. Абсолютно сериозен съм.
	Очите му срещнаха нейните. Обзе я ненадейно усещане, че ще я целуне. Извърна бързо глава. Долови ясно квакането на жабите в мочурището и песента на щурците сред тревата. Луната обливаше в сребристо сияние всичко наоколо. Габи раздвижи притеснено крака във водата, разбрала, че трябва да си върви.
	— Кожата ми се набръчка — отбеляза тя.
	— Искаш ли хавлия?
	— Не, благодаря. Ще тръгвам. Късно е.
	Той стана и й протегна ръка. Тя усети колко топла и силна е дланта му.
	— Ще те изпратя.
	— Сигурна съм, че няма да се изгубя.
	— Само до храстите тогава.
	Тя взе сандалите си и забеляза Моби да тича към тях. Посрещна ги, изплезил доволно език. Слязоха на поляната, той ги обиколи бежешком в кръг и се втурна към водата, сякаш да провери дали някой не се крие там. После спря рязко и хукна в друга посока.
	— Моби се отличава с неизчерпаема любознателност и въодушевление — констатира Травис.
	— Като теб.
	— Да. Само че аз не се валям в рибешки черва.
	Тя се усмихна. Усещаше колко е мека тревата под стъпалата й. След миг стигнаха до живия плет.
	— Днес беше чудесен ден — каза Габи.
	— И за мен. Благодаря за урока по астрономия.
	— Следващия път ще се представя по-добре. Ще блесна с познания за звездите.
	Той се засмя.
	— Хубав каламбур. Сега ли го измисли?
	— Не, отново цитирах учителя ни. С тези думи завършваше урока.
	Травис пристъпи от крак на крак, после погледна пак към Габи.
	— Какво ще правиш утре?
	— Нищо. Трябва да напазарувам. Защо?
	— Искаш ли да дойдеш с мен?
	— С мотоциклета?
	— Ще ти покажа нещо. Ще бъде забавно, обещавам. И ще приготвя обяд.
	Тя се поколеба. Лесен въпрос с предвидим отговор, особено ако не иска да усложнява живота си. „Идеята не ми допада“ — изречеше ли думите, всичко приключваше.
	Замисли се за Кевин и за чувството за вина, което изпита преди малко; спомни си защо всъщност избра да се премести тук. Въпреки всичко обаче — или именно заради това — по лицето й се разля усмивка.
	— Разбира се. Кога?
	Дори да се изненада от отговора й, Травис не го показа.
	— Към единайсет? За да успееш да си отспиш.
	Тя прокара пръсти през косата си.
	— Благодаря отново…
	— И аз ти благодаря. До утре.
	Тя понечи да се обърне и да се провре през живия плет. Очите им обаче се срещнаха отново и преди да осъзнае какво се случва, Травис я обгърна през кръста и я целуна. Устните му — нито твърди, нито меки — докоснаха нейните. Мозъкът й реагира с известно закъснение. Тя го отблъсна.
	— Какво правиш? — ахна.
	— Не се стърпях. — Той сви рамене без никакво разкаяние. — Стори ми се, че е правилно да те целуна.
	— Знаеш, че имам приятел — повтори тя.
	Осъзна, че дълбоко в себе си е харесала целувката, и се упрекна за слабоволието си.
	— Съжалявам, ако си се почувствала неловко — извини се Травис.
	— Няма проблем. — Тя вдигна ръце, за да не му позволи да я доближи. — Да го забравим! Но няма да се повтори, нали?
	— Да.
	— Да — повтори тя, обзета от непреодолимо желание да се прибере вкъщи.
	Не биваше да се поставя в такова положение. Знаеше какво ще се случи, вътрешният й глас я предупреди и излезе прав, разбира се.
	Обърна се и се провря задъхана през плета. Беше я целунал! Още не можеше да повярва. Възнамеряваше да стигне възможно по-бързо до къщата и да влезе вътре, за да му покаже, че наистина държи на думите си. Не устоя на изкушението обаче и надзърна през рамо. Засрамена забеляза, че той я видя. Вдигна ръка и й махна най-спокойно.
	— До утре — извика й.
	Габи не отговори. Нямаше смисъл. Ужасяваше я предчувствието какво я очаква утре. Защо ли Травис провали всичко? Не можеха ли просто да си останат съседи и приятели? Защо трябваше да се разделят така?
	Тя дръпна плъзгащата се врата след себе си и тръгна право към спалнята, опитвайки се да се разгневи порядъчно. Пречеха й обаче разтрепераните крака и сърцето, биещо като чук в гърдите й, както и приятното усещане, че Травис Паркър я намира за толкова привлекателна, че не е устоял на изкушението да я целуне.


>>	12.

	След като Габи си тръгна, Травис изпразни хладилната чанта. Взе топката за тенис, решен да обърне внимание на Моби, ала още щом подхванаха познатата игра, Габи изникна в мислите му. Докато Моби тичаше из двора, Травис си я представяше как присвива очи, когато се засмее, и с какво благоговение изрежда имената на звездите. Запита се каква ли е връзката й с другия мъж. Странно, не говореше много за него — каквито и да бяха подбудите й, мълчанието й несъмнено подклаждаше любопитството му.
	Габи безспорно събуждаше интереса му. Необичайно. Хвърляйки поглед назад, тя определено не бе негов тип. Не изглеждаше особено деликатна или докачлива. Не приличаше на оранжерийните цветя, които той обикновено привличаше като магнит. Пошегуваше ли се, не му оставаше длъжна. Преминеше ли границата, поставяше го на място. Харесваше жилавия й дух, самообладанието и увереността й. А най-много му харесваше как сякаш не разбира, че ги притежава. Целият ден напомняше предизвикателен танц, при който водеше ту единият, ту другият. Запита се дали такъв танц би продължил завинаги.
	Предишните му връзки куцаха тъкмо в това отношение. Дори в самото начало бяха едностранчиви. Той вземаше повечето решения — къде да отидат, какво да правят, в чия къща да бъдат или кой филм да гледат. Не го безпокоеше тази част; тревожеше го как с течение на времето едностранчивостта започваше да определя цялата връзка и неизбежно да му насажда чувството, че излиза със служител, а не с партньор. Честно казано, това го отегчаваше.
	Странно. Едва сега преценяваше предишните си връзки в такава светлина. По принцип изобщо не мислеше за тях. Времето с Габи някак си му показваше какво му липсва. Спомни си разговора им и осъзна, че иска да говори още с нея, иска още от нея. Не биваше да я целувам, помисли си с нехарактерно безпокойство, отидох твърде далеч. Сега обаче не му оставаше друго, освен да чака и да се надява тя да не промени решението си и да дойде утре с него. Какво друго да направи? Нищо, осъзна със съжаление.


	— Как мина? — попита Стефани.
	Все още замаян, на другата сутрин Травис едва отвори очи.
	— Колко е часът?
	— Не знам. Рано е.
	— Защо ми се обаждаш?
	— За да разбера как е минала вечерята с Габи.
	— Изгряло ли е изобщо слънцето?
	— Не сменяй темата. Изплюй камъчето.
	— Ужасно си любопитна.
	— Такава съм. Не бой се обаче. Вече знам отговора.
	— Не съм казал нищо.
	— Именно. Предполагам, че и днес ще я видиш.
	Травис отдръпна телефона от ухото си и го погледна, чудейки се как сестра му винаги разбира всичко.
	— Стеф…
	— Поздрави я от мен. Трябва да тръгвам. Благодаря, че ме държиш в течение.
	Тя прекъсна връзката, преди да успее да й отговори.


	Щом се събуди на другата сутрин, първата мисъл на Габи бе, че иска да се чувства добър човек. Открай време се стараеше да спазва правилата. Като малка поддържаше стаята си чиста, учеше за изпитите, държеше се възпитано с родителите си.
	Сега не я смущаваше снощната целувка. Все пак тя нямаше нищо общо с нея — Травис беше виновен. А и денят протече съвсем невинно — спокойно би разказала всичко на Кевин. Не, съвестта я измъчваше, защото охотно бе приела поканата да вечеря с Травис. Честно казано, намеренията му бяха ясни и тя би могла да предотврати случилото се. Особено накрая. Какво я прихващаше, за бога?
	Колкото до Кевин… разговорът с него не й помогна да изтрие спомена.
	Обади му се, след като се върна вкъщи. Докато телефонът му звънеше, се помоли той да не долови вина в гласа й. Бързо разбра, че опасенията й са безпочвени. Едва се чуваха, понеже той се намираше в нощен клуб.
	— Здрасти, скъпи. Прииска ми се да…
	— Здрасти, Габи! — прекъсна я той. — Тук е много шумно. Говори по-силно.
	Крещеше толкова гръмогласно, че тя отдръпна телефона от ухото си.
	— Чувам.
	— Какво?
	— Казах, че чувам колко е шумно. Забавляваш ли се?
	— Не те чувам! Какво каза?
	Женски глас го попита дали иска още една водка с тоник. Отговорът на Кевин се изгуби в какофонията.
	— Къде си?
	— Не помня името. Някакъв клуб!
	— Какъв клуб?
	— Колегите го избраха! Нищо особено!
	— Радвам се, че се забавляваш.
	— Говори по-силно!
	Тя разтри чело с върховете на пръстите си.
	— Исках просто да те чуя. Липсваш ми.
	— И ти ми липсваш, но се връщам след няколко дни! Слушай…
	— Знам, знам… Трябва да приключваме.
	— Ще ти се обадя утре.
	— Добре.
	— Обичам те!
	— И аз те обичам.
	Габи прекъсна връзката. Ядоса се на себе си. Искаше да поговори с него, но не биваше да му се обажда. Конференциите превръщаха зрелите мъже в гимназисти — знаеше го от личен опит. Преди няколко месеца присъства на медицинска конференция в Бирмингам. През деня залата беше пълна със сериозни лекари; през нощта ги наблюдаваше през прозореца как се връщат на групи в хотела, подпийнали и заприличали на шутове. Нищо лошо. Не вярваше Кевин да се замеси в неприятности или да направи нещо, за което после да се разкайва.
	Като да целуне някого?
	Тя дръпна завесите и се зарече да не мисли повече за това. Да не мисли за дланта на Травис върху кръста й и за устните му, наелектризирали нейните. Тръгна към банята, ала още нещо не й даваше мира. Пусна душа с чувството, че през онзи кратък миг всъщност бе отвърнала на целувката му.


	След обаждането на Стефани Травис не успя да заспи и излезе да потича. После метна дъската за сърфиране в пикапа и прекоси моста на път за Боуг Банкс. Паркира пред хотел „Шератон“, взе дъската и тръгна към водата. Не беше сам. Имаше още десетина ентусиасти и той махна на неколцина познати. Повечето нямаше да останат дълго; най-хубавите вълни излизаха рано и изчезваха, щом течението сменеше посоката си. Все пак му предоставяха отличен начин да започне деня.
	Водата бе хладна — след месец щеше да е идеална. Той се пусна, гребейки, по прибоя, за да влезе в ритъм. Не беше кой знае какъв сърфист — в Бали видя чудовищните вълни и поклати глава, разбрал, че опита ли се да ги яхне, сигурно ще го убият. Притежаваше обаче достатъчно умения, за да се забавлява.
	Беше свикнал да е сам. Сред приятелите му Леърд беше другият сърфист, ала той не го придружаваше от години. Ашли и Мелинда — две бивши приятелки — приеха предложенията му веднъж-дваж, но и двете все не успяваха да се подготвят навреме, а докато пристигнат, той вече се канеше да приключва.
	Осъзна, че е малко разочарован от себе си, задето винаги избира един и същ тип жени. Нищо чудно, че Алисън и Меган го пържеха на бавен огън. Сигурно им се струваше, че представлението се повтаря с различни актриси, а финалът винаги е предсказуем. Докато лежеше на дъската и наблюдаваше как прииждат вълните, той осъзна, че това, което отначало го привлича у жените — нуждата да се грижи за тях — после слага край на връзката им. Спомни си сентенцията — ако си се развеждал веднъж, възможно е да си прав, че бившата ти е проблемът. Ако си се развеждал три пъти? Е, тогава проблемът несъмнено си ти. Той не се бе развеждал, но поуката навярно важеше и за него.
	Учуди се, че денят с Габи го е настроил толкова умозрително. Габи — жената, която го обвини несправедливо, отбягваше го целенасочено и непрекъснато му напомняше, че е влюбена в друг. Невероятно!
	Вълната зад него му се стори обещаваща и той загреба бързо, за да заеме по-удобна позиция. Въпреки прекрасния ден и удоволствието да се носи из океана, нямаше как да загърби истината — искаше да е с Габи. Колкото по-дълго — толкова по-добре.


	— Добро утро.
	Кевин й се обади точно когато се канеше да излезе. Габи прехвърли слушалката в другата си ръка.
	— Здравей. Как си?
	— Добре. Съжалявам за снощи. Исках да ти обадя, за да ти се извиня, но се върнах много късно в хотела.
	— Няма проблем. Позабавлява ли се?
	— Не особено. От силната музика още ми бучат ушите. Не знам защо изобщо се съгласих да отида. Разбрах, че съм в беда, още щом колегите ми започнаха да поръчват водка след водка, но някой трябваше да ги наглежда.
	— Сигурна съм, че ти си бил олицетворение на трезвеността.
	— Разбира се. Знаеш, че не пия много. Което значи, че днес вероятно ще ги разбия на турнира по голф. Главите ще ги цепят. Няма да улучват топчето, камо ли нещо повече.
	— Кои са те?
	— Застрахователи от Шарлът и Колумбия. Държаха се, все едно не са излизали от години.
	— Възможно е да не са.
	— Както и да е. — Тя чу шумолене и предположи, че Кевин се облича. — А ти? Как прекара почивния ден?
	Габи се поколеба.
	— Нормално.
	— Иска ми се да беше дошла с мен. Щеше да е по-забавно.
	— Нямаше начин да се измъкна от работа.
	— Знам. Все пак исках да го кажа. Ще се опитам да ти се обадя по-късно.
	— Разбира се. Но може да съм навън.
	— О! Как е Моли?
	— Добре е.
	— Май ще си взема кученце. Много са сладки.
	— Опитваш се да спечелиш благоволението ми?
	— Разбира се. И още нещо. Мислех си дали да не отидем в Маями през есента. Един колега спомена, че тъкмо се върнал от Саут Бийч. Имало страхотни игрища за голф.
	Тя замълча.
	— Хрумвало ли ти е да заминеш за Африка?
	— Африка ли?
	— Да. На сафари, да видиш водопада Виктория? Или някъде в Европа? В Гърция?
	— Не. А и дори да искам, нямам толкова свободно време. Как ти хрумна?
	— Не знам — отвърна тя.
	Докато Габи говореше по телефона, Травис се качи на верандата й и почука. След миг тя се появи на прага, притиснала слушалката с рамо. Посочи телефона и му махна да я последва. Той влезе в дневната. Очакваше да измисли някакво извинение и да прекъсне разговора, но тя му посочи канапето и изчезна в кухнята. Двукрилата врата се залюля след нея.
	Травис седна и зачака. Чакаше ли, чакаше. Почувства се нелепо, сякаш го третира като дете. Чуваше я да говори тихо и нямаше представа с кого. Размисли дали да не стане и да излезе. Все пак не помръдна, чудейки се с какво му влияе толкова силно.
	Най-сетне вратата пак се люшна и Габи влезе в дневната.
	— Съжалявам. Знам, че закъснявам, но телефонът ми звъни цяла сутрин.
	Травис се изправи. Помисли си, че за една нощ Габи е станала още по-красива, което изобщо не изглеждаше логично.
	— Няма проблем — отвърна той.
	Обаждането на Кевин я накара отново да се запита какво прави и тя се постара да пропъди колебанието.
	— Вземам си нещата и съм готова. — Тръгна към вратата. — О, и трябва да нагледам Моли. Беше добре сутринта, но искам да проверя дали има достатъчно вода.
	След момент тя се върна, преметнала чантата си през рамо. Отидоха заедно в гаража и напълниха догоре купата на Моли.
	— Къде отиваме, между другото? — попита Габи, когато излязоха. — Няма да ме водиш в рокерски бар в пустошта, нали?
	— Какво им е на рокерските барове?
	— Няма да се впиша. Нямам достатъчно татуировки.
	— Обобщаваш, не мислиш ли?
	— Вероятно. Но още не си отговорил на въпроса ми.
	— Просто ще се повозим. По моста, до Боуг Банкс Емералд Айлънд, после обратно по моста до мястото, което искам да ти покажа.
	— Къде се намира?
	— Изненада е.
	— Шикозно ли е?
	— Не.
	— Ще обядваме ли там?
	Той се замисли.
	— Нещо такова.
	— На открито ли е или на закрито?
	— Изненада е — повтори той.
	— Звучи вълнуващо.
	— Не очаквай кой знае какво. Просто обичам да ходя там. Нищо забележително.
	Стигнаха алеята и Травис посочи мотоциклета.
	— Ето го.
	Слънчевите отблясъци по хрома я заслепиха. Габи присви очи и си сложи слънчевите очила.
	— Твоята радост и гордост?
	— Моят причинител на главоболия.
	— Нали няма пак да се завайкаш колко трудно се намират резервни части?
	Той разкриви лице. После се засмя.
	— Ще страдам мълчаливо.
	Тя посочи кошницата на мотоциклета.
	— Какво носиш за обяд?
	— Обичайното.
	— Филе миньон, печен калкан и агнешко?
	— Не точно.
	— Мъфини?
	Той не отговори.
	— Да тръгваме, ако си готова. Мисля, че каската ще ти стане. В гаража обаче имам и други.
	Тя повдигна иронично вежди.
	— А специалното място? Водил ли си там много жени?
	— Не. Всъщност си първата.
	Тя зачака да добави още нещо, но този път лицето му остана сериозно. Габи кимна и приближи до мотоциклета. Надяна каската, закопча я под брадичката си и прехвърли крак над седалката.
	— Къде да си сложа краката?
	Той спусна задните стъпенки.
	— Гледай да не се допираш до ауспуха. Нажежава се и може да се изгориш лошо.
	— Благодаря, че ме предупреди. А ръцете?
	— Около мен, разбира се.
	Той си сложи каската и с едно плавно движение седна и запали мотора. Оказа се сравнително тих, но седалката под нея завибрира. Усети приятно предвкусване, сякаш е на скоростно влакче в лунапарка, само че без предпазен колан.
	Травис насочи мотоциклета напред. Прекосиха алеята и излязоха на улицата. Габи го обгърна през кръста. В същия момент си представи мускулите на хълбоците му и сърцето й подскочи. Машината набра скорост и тя си напомни да не се вкопчва в Травис, да не мърда с ръце и да стои неподвижна като статуя.
	— Моля? — Травис извърна глава към нея.
	— Какво?
	— Спомена нещо за ръце и за статуя.
	Не бе осъзнала, че изрича думите гласно. Сключи по-силно длани, оправдавайки се, че така си осигурява прикритие.
	— Казах ти да не мърдаш, за да не падна.
	— Няма да паднеш. Не обичам да правя салта.
	— Падал ли си?
	Той кимна и за неин ужас отново извърна глава.
	— Няколко пъти. Веднъж се наложи да остана два дни в болницата.
	— Защо не го спомена, преди да ме поканиш?
	— Не исках да те уплаша.
	— Гледай пътя. И без акробатики!
	— Искаш акробатики?
	— _Не!_
	— Добре, защото и аз предпочитам просто да се насладя на пътуването. — Той пак обърна глава и й намигна. — Най-важното е да не пострадаш. Затова си дръж ръцете неподвижно като статуя.
	За кой ли път Габи усети как се смалява, ужасена, че наистина е изрекла думите гласно и въпреки вятъра и бученето на мотора Травис ги е чул. Понякога й се струваше, че светът заговорничи срещу нея.
	Той замълча и след малко тя се почувства по-добре. Бързо излязоха от тихия си квартал. Лека-полека Габи свикна да се накланя, когато Травис се накланяше. След още няколко завоя прекосиха Бофърт и малкия мост, делящ ги от Морхед. Шосето се разшири. Озоваха се сред върволица автомобили, поели към брега. Габи едва надмогна усещането за уязвимост, когато с тях се изравни гигантски боклукчийски камион.
	Насочиха се към моста над канала и движението се забави. Когато стигнаха магистралата, пресичаща Боуг Банкс, повечето коли се отклониха към Атлантик Бийч и Травис набра скорост. Край тях профучаваха жилищни комплекси и къщи, сгушени сред дърветата. Габи почувства как слънчевите лъчи сгряват тялото й през дрехите. Обвила с ръце Травис, тя усещаше мускулите на гърба му през тънката материя на ризата. Колкото и да се стараеше, нямаше как да загърби действителността — той наистина я привличаше. Беше толкова различен от нея, ала й позволяваше да зърне възможност за нов живот, какъвто никога не си е представяла — живот без строгите ограничения, наложени й от другите.
	В мълчалив унес подминаваха град след град — Атлантик Бийч, Пайн Нол Шорс, Солтър Пат. Вляво, скрити сред дъбове, изкривени от постоянния вятър, се намираха някои от най-луксозните имения в щата.
	В Емералд Айл — най-западния град на острова — Травис натисна спирачката, за да даде път на завиващ автомобил, и Габи се притисна към него. Дланите й се плъзнаха несъзнателно по корема му. Запита се дали и той усеща досега на телата им. Каза си, че трябва да се отдръпне назад, ала волята й изневери.
	Нещо се случваше, нещо неразбираемо. Обичаше Кевин и искаше да се омъжи за него; през последните дни чувствата й не бяха се променили. И въпреки това… не можеше да отрече, че миговете, прекарани с Травис, изглеждат някак естествени и безметежни. Точно както е редно. Изправяше се пред невъзможно противоречие. Прекосиха моста в далечния край на острова и тя се отказа да търси изход. Поеха отново към Бофърт, но Травис я изненада. Забави ход и свърна по тесен горски път, перпендикулярен на магистралата. Не след дълго изключи двигателя и Габи се озърна объркана.
	— Защо спряхме? Това място ли искаше да ми покажеш? — попита тя.
	Травис слезе от мотоциклета и си свали каската. Поклати глава.
	— Не, то е в Бофърт. Спрях, за да те попитам дали искаш да покараш.
	— Никога не съм карала мотоциклет.
	Габи скръсти ръце и остана на седалката.
	— Знам. Затова те питам.
	— Не мисля. — Тя вдигна козирката на каската.
	— Хайде. Ще бъде забавно. Ще седна зад теб и ще ти помагам. Няма да паднеш. Ръцете ми ще бъдат до твоите и ще сменям скоростите. Ти само ще управляваш, докато свикнеш.
	— Незаконно е!
	— Не издребнявай. Това е частен път. Води до къщата на чичо ми. Малко по-нагоре асфалтът свършва. Няма съседи. Тук се научих да карам.
	Тя се поколеба, раздвоена между вълнението и страха, и поразена, че наистина обмисля предложението му.
	Травис вдигна ръце.
	— Довери ми се. Тук не минават никакви коли. Никой няма да ни спре, а аз ще съм до теб.
	— Трудно ли е?
	— Не, но е необходимо известно време, за да свикнеш.
	— Като да караш велосипед?
	— Да, по отношение на равновесието. Не бой се. Нищо няма да се обърка, защото ще ти помагам. — Той се усмихна. — Е? Готова ли си?
	— Не съвсем… Но…
	— Страхотно! Едно по едно. Премести се отпред. Върху дясната дръжка се намират регулаторът на газта и предната спирачка. Върху лявата е амбреажът. Регулаторът на газта определя скоростта. Ясно?
	Тя кимна.
	— Десният крак контролира задната спирачка. С левия крак се сменят скоростите.
	— Лесно.
	— Така ли?
	— Не. Просто те окуражавам, че си добър учител.
	Габи си помисли, че заприличва на Стефани.
	— Скоростите се сменят почти както при автомобила. Ще ти покажа, но се налага да се притиснем плътно един в друг. Ръцете и краката ми не са достатъчно дълги да ги протягам от задната седалка.
	— Удобно извинение.
	— И вярно. Готова ли си?
	— Уплашена съм до смърт.
	— Приемам го за „да“.
	Тя се премести отпред, а Травис се качи зад нея. Сложи си каската и се опря плътно в нея; улови дръжките и въпреки предупреждението тя усети как приятен трепет стопля корема й и се разлива из цялото й тяло.
	— Сложи си ръцете върху моите. И краката. Искам да усетиш ритъма. Овладееш ли движенията, не се забравят.
	— Ти така ли се научи?
	— Не. Приятелят ми стоеше край пътя и ми крещеше. Първия път дадох газ, вместо да натисна спирачката, и се блъснах в дърво. Затова предпочитам да съм с теб отначало. — Той включи двигателя и тя усети същата боязън, както преди да се издигне с парашута. Обви ръцете му с длани и се наслади на усещането.
	— Готова ли си?
	— Кажи-речи.
	— Не стискай силно.
	Травис включи двигателя, плъзна се напред и отлепи крак от земята. Габи отпусна внимателно стъпалата си върху неговите.
	Отначало се движеха бавно. Травис ту забързваше, ту забавяше ход, после превключи на друга скорост и спря. Тръгнаха отново. Той й обясняваше какво прави и й повтаряше никога да не натиска предната спирачка в пристъп на паника, за да не излети напред. Малко по малко Габи свикна с плавните движения на ръцете и краката му — все едно свиреше на пиано — и след няколко минути започна да ги предусеща. Той продължи да я направлява, докато ги усвои почти като втора природа.
	После си смениха местата; сега нейните ръце и крака контролираха машината, а неговите лежаха върху нейните. Повториха всичко отначало. Не беше толкова лесно, колкото й се струваше. Понякога натискаше твърде рязко ръчната спирачка и мотоциклетът подскачаше рязко, но Травис поправяше търпеливо грешките й и я насърчаваше. Не повишаваше глас и тя си спомни как се забавляваше с децата край брега. Очевидно не бе осъзнала докрай положителните му страни.
	През следващите петнайсет минути ръцете и краката му я насочваха все по-недоловимо. Накрая ги отмести. Габи не беше съвсем спокойна, но започна да набира скорост по-гладко и да спира по-плавно. За пръв път усети какво чувство за сила и свобода внушава мотоциклетът.
	— Справяш се чудесно — похвали я Травис.
	— Прекрасно е! — извика тя, обзета от неочаквано въодушевление.
	— Готова ли си да караш сама?
	— Шегуваш се.
	— Не.
	Тя се замисли само за миг.
	— Да. Мисля, че съм готова — кимна.
	Спря мотоциклета и Травис скочи пъргаво на земята. Габи си пое дълбоко дъх, поуспокои разтуптяното си сърце и потегли напред. Спря и тръгна няколко пъти, като постепенно увеличаваше разстоянието. Изненадвайки Травис, направи широк бавен завой и се насочи към него. За момент той си помисли, че е изгубила контрол, но тя спря елегантно на няколко стъпки от него.
	— Не е за вярване, че успях! — възкликна с широка усмивка.
	— Чудесна си!
	— Видя ли как завих? Движех се бавно, но все пак се справих!
	— Видях.
	— Страхотно е! Сега разбирам защо обичаш да караш мотоциклет.
	— Радвам се, че ти хареса.
	— Може ли да пробвам пак?
	Той посочи пътя.
	— Колкото пожелаеш.
	Тя подкара мотоциклета и Травис забеляза как увереността й нараства с всяко спиране и потегляне. Завиваше по-умело и дори обикаляше в кръг. Най-сетне спря до него със зачервени страни. Свали каската и Травис си каза, че не е виждал по-живо и по-красиво лице.
	— Приключих. Твой ред е.
	— Сигурна ли си?
	— Отдавна съм се научила да спирам навреме. Не искам да падна и да помрача усещането.
	Тя се отмести назад и Травис се качи пред нея. Ръцете й го обгърнаха и той насочи мотоциклета обратно към магистралата. Чувстваше се така, сякаш сетивата му са по-изострени от всякога; усещаше извивките на тялото й, притиснато в неговото. Прекосиха Морхед, подминаха моста към Атлантик Бийч и навлязоха в Бофърт. След минути стигнаха до стария квартал и поеха по Франт стрийт. Минаха край редицата ресторанти и пристанището, Травис забави ход, свърна и спря на тревиста поляна в самия край на улицата.
	— Стигнахме! Това място исках да ти покажа — обяви той.
	Нещо в гласа му я възпря да отбележи с насмешка, че се намират на пуст парцел. Проследи го мълчаливо как изминава няколко крачки. Пъхнал ръце в джобовете, той се взираше отвъд шосето — към Шакълфорд Банкс. Габи си свали каската, прокара пръсти през разрошената си коса и тръгна към него. Настигна го и долови, че ще й обясни защо я е довел тук, когато се почувства готов.
	— Според мен оттук се открива една от най-красивите гледки по крайбрежието — подхвана най-после той. — Не само към океана, където виждаш единствено вълни и вода, стелеща се до хоризонта. Красиво е, но след време се отегчаваш, защото е все едно и също. Тук обаче винаги има какво да съзерцаваш. Денем се виждат лодките и яхтите, насочили се към пристанището, нощем — хората, разхождащи се край брега. Чуваш и музиката. Забелязвал съм делфини да навлизат в канала, а най-много обичам да се любувам на дивите коне на острова. Колкото и пъти да ги видя, винаги ме изпълва удивление.
	— Често ли идваш тук?
	— Два пъти седмично. Това е мястото ми за размисъл.
	— Сигурна съм, че съседите са очаровани.
	— Не могат да ме спрат. Мястото е мое.
	— Така ли?
	— Защо си толкова изненадана?
	— Не знам. Вероятно защото изглежда… твърде домошарско.
	— Вече имам къща.
	— Чух, че имаш и страхотни съседи.
	— Да, да…
	— Имах предвид, че да купиш парцел подсказва дългосрочни планове.
	— А не ме възприемаш така?
	— Ами…
	— Ако се опитваш да ме поласкаеш, не се справяш добре.
	Тя се засмя.
	— Ще се изразя другояче. Непрекъснато ме изненадваш.
	— В положителен смисъл?
	— Винаги.
	— Дори когато доведе Моли в клиниката и разбра, че съм ветеринар?
	— Предпочитам да не говоря за това.
	Той се засмя.
	— Да се нахраним тогава.
	Върнаха се до мотоциклета. Той взе кошница и одеяло и я поведе към малко възвишение в задната част на поляната. Настаниха се удобно и Травис заизважда пластмасови кутии.
	— Колко спретнато! — удиви се тя.
	— Приятелите ме наричат господин Домошар — намигна й той.
	Извади два студени чая с ягода. Отвори нейния и й го подаде.
	— Какво има в менюто? — попита Габи.
	— Три вида сирене, солени бисквити, маслини „Каламата“, грозде… По-скоро закуска, отколкото обяд.
	— Звучи чудесно. — Тя взе бисквита и си отряза резенче сирене. — Тук е имало къща, нали? — Забеляза изненадата му и посочи къщите от двете страни на парцела. — Не мога да си представя, че това място пустее от сто и петдесет години.
	— Имаш право — кимна той. — Къщата изгоря отдавна. Знам, че сега Бофърт ти се струва малък, но когато бях малък, градът беше просто точица на картата. Повечето стари сгради бяха порутени, а тук не живееше никой. В покрива зееха дупки, носеха се слухове, че я обитават призраци. Привличаше децата като магнит. Промъквахме се в нея нощем. Беше ни като укрепление. Играехме на криеница из стаите. Имаше десетки укрития. — Вглъбен в спомени, той откъсна унесено няколко тревички. — Както и да е… Една нощ скитници запалили огън вътре, за да се стоплят. Пожарът лумнал за минути. На другия ден от къщата бе останала само овъглена купчина. Никой не знаеше как да се свърже със собственика. Човекът, който я построил, починал и я завещал на сина си. После и той починал и я завещал на другиго и така нататък. Останките стояха така цяла година, докато общината не изпрати булдозер да ги разчисти. След това сякаш всички забравиха за случилото се. След години издирих собственика в Ню Мексико и му предложих да купя парцела. Той прие веднага. Едва ли беше идвал в Бофърт. Не знаеше от какво се отказва.
	— И смяташ да построиш къща тук?
	— Част е от дългосрочния ми план, понеже съм заклет домошар и прочее. — Травис взе маслина и я лапна. — Готова ли си вече да ми разкажеш за приятеля си?
	— Какво те интересува?
	— Просто поддържам разговора.
	Габи също си взе маслина.
	— Първо ми разкажи за някоя от бившите си приятелки.
	— За коя?
	— Все едно.
	— Добре. Едната ми подари филмови плакати.
	— Красива ли беше?
	— Да, според мнозина — отвърна той след известен размисъл.
	— А според теб?
	— Според мен… имаш право. Май не бива да обсъждаме тази тема.
	Тя се засмя и посочи маслините.
	— Много са вкусни. Всичко, което си донесъл, е вкусно.
	Той сложи резенче сирене върху бисквита.
	— Кога се връща приятелят ти в града?
	— Пак ли подхващаме темата?
	— Мисля за теб. Не искам да те въвличам в неприятности.
	— Оценявам загрижеността ти, но съм голямо момиче. И не че има значение, но той се връща във вторник. Защо?
	— Защото се радвам, че през тези дни успях да те опозная.
	— И аз се радвам, че успях да те опозная.
	— Неприятно ли ти е, че наближава краят?
	— Не е задължително. Съседи сме.
	— Сигурен съм, че приятелят ти ще остане очарован, ако пак те поканя на пикник, да се топнем в басейна или да караме мотоциклет. Нали?
	Отговорът бе очевиден.
	— Вероятно няма да остане очарован — призна Габи със сериозно изражение.
	— Значи е краят.
	— Ще бъдем приятели.
	Той се взря в нея и с отривисто движение се улови за сърцето, все едно са го простреляли.
	— Умееш да наскърбяваш мъжете.
	— Какви ги говориш?
	Той поклати глава.
	— Няма приятелство. Не и между мъж и жена на нашата възраст. Не се получава, освен ако не се познават от години. Определено е невъзможно в нашия случай.
	Габи отвори уста да отговори, но разбра, че няма какво да каже.
	— А и не съм убеден, че искам да бъдем приятели.
	— Защо не?
	— Защото вероятно ще поискам повече.
	Тя пак не продума. Травис я наблюдаваше, неспособен да разгадае изражението й. Най-сетне сви рамене.
	— Мисля, че и ти не би искала да сме приятели. Няма да се отрази добре на връзката ти, защото несъмнено ще се влюбиш в мен и в крайна сметка ще направиш нещо, за което ще съжаляваш. После ще обвиниш мен и накрая ще се преместиш да живееш другаде, за да се измъкнеш от неудобното положение.
	— Нима?
	— Неустоимото ми очарование е едно от проклятията в живота ми.
	— Май си обмислил всичко.
	— Да.
	— С изключение на това, че се влюбвам в теб.
	— Невъзможно ли ти изглежда?
	— Имам приятел.
	— И ще се омъжиш за него?
	— Щом ми предложи. Затова дойдох тук.
	— Защо все още не ти е предложил?
	— Не е твоя работа.
	— Познавам ли го?
	— Защо си толкова любопитен?
	— Защото на негово място вече щях да съм ти поискал ръката — каза Травис, без да откъсва очи от нейните.
	Нещо в тона му й подсказа, че е искрен. Извърна поглед и след миг проговори тихо:
	— Моля те, не помрачавай всичко.
	— Кое?
	— Това. Днешният ден. Вчерашният. Снощи. Всичко.
	— Не те разбирам.
	Тя си пое дълбоко дъх.
	— Тези два дни значат много за мен. Дори само защото най-сетне усетих, че имам приятел. Всъщност двама приятели. Едва сега осъзнах колко самотна се чувствам. Ти и сестра ти ми напомнихте какво загърбих, когато се преместих тук. Не съжалявам, че се реших, разбира се. Наистина обичам Кевин. — Тя замълча, за да си събере мислите. — Понякога обаче ми е трудно. Тези два дни вероятно няма да се повторят. Готова съм да се примиря заради Кевин. Ала дълбоко в себе си не искам да приема, че това е мимолетно преживяване, макар и двамата с теб да го знаем. — Тя се поколеба. — Когато изричаш необмислени думи, омаловажаваш всичко.
	Травис я слушаше съсредоточено, доловил в гласа й настойчивост, каквато не бе чувал досега. Разбираше, че е редно просто да кимне и да се извини, ала не успя да се сдържи.
	— Защо смяташ, че говоря необмислено? Бях искрен. Ясно ми е обаче, че предпочиташ да не чуваш подобни думи. Да кажем просто, че се надявам приятелят ти да осъзнава колко е щастлив да има жена като теб в живота си. Би бил глупак, ако не го съзнава. Съжалявам, че те карам да се чувстваш неловко. Няма да се повтори. — Той се усмихна. — Веднъж обаче трябваше да го кажа.
	Тя извърна поглед, доволна от чутото, колкото и да не й се искаше. Травис се взря към водата, предоставяйки й мълчанието, от което се нуждае. За разлика от Кевин той сякаш винаги знаеше как да реагира.
	— Да се връщаме ли? — посочи най-сетне мотоциклета. — Време е да нагледаш Моли.
	— Да — съгласи се Габи.
	Прибраха останалото от храната и върнаха кутиите в кошницата. Сгънаха одеялото и тръгнаха към мотоциклета. Ресторантите вече се пълнеха с клиенти, дошли за късен обяд. Габи неволно им завидя за лесния избор, пред който са изправени.
	Травис си сложи каската и й подаде нейната. Потеглиха след миг. Тя го прегърна през кръста, опитвайки се напразно да се убеди, че е казвал същите неща на десетки жени.


	Спряха на алеята пред къщата й. Габи слезе от мотоциклета и си свали каската. Застанала пред него, почувства смущение, каквото не бе изпитвала от гимназията. Почуди се дали ще я целуне пак.
	— Благодаря за днес — каза му, за да запази известна дистанция помежду им. — И за урока по мотоциклетизъм.
	— За мен бе удоволствие. Удава ти се. Трябва да помислиш дали да не си купиш мотоциклет.
	— Някой ден… може би…
	В тишината Габи чуваше как двигателят прищраква в жегата. Подаде каската на Травис и той я остави върху седалката.
	— Добре — кимна той. — До скоро виждане.
	— Разбира се. Съседи сме все пак.
	— Искаш ли да нагледам Моли?
	— Не. Сигурна съм, че е добре.
	Той кимна отново.
	— Съжалявам. Не ми влиза в работата да те разпитвам. Не биваше да те поставям в неловко положение.
	— Няма нищо. Дреболия.
	— Така ли?
	Тя сви рамене.
	— Усетих, че ме заблуждаваш. Реших и аз да излъжа.
	Въпреки напрежението той се разсмя.
	— Ще ми направиш ли услуга? Обади ми се, ако нещата с приятеля ти не потръгнат.
	— Ще помисля.
	— Е, време е да тръгвам. — Той обърна мотоциклета на заден ход и понечи да запали двигателя. Погледна я през рамо. — Ще вечеряш ли с мен утре?
	Тя скръсти ръце.
	— Не е за вярване, че го каза.
	— Мъжът е длъжен да улавя мига. Това е девизът ми.
	— Вече знам.
	— Да или не?
	Габи отстъпи крачка назад, ала въпреки опасенията неволно се усмихна, възхитена от настойчивостта му.
	— Искаш ли аз да ти сготвя вечеря днес? Вкъщи. Седем часът.
	— Звучи чудесно!
	След миг тя остана сама на алеята, чудейки се дали не страда от моментна загуба на разсъдък.


>>	13.

	Слънцето обжарваше безмилостно земята, а от маркуча струеше леденостудена вода. Травис едва удържаше Моби. Късата каишка не му помагаше много. Моби мразеше да го къпят, макар да обичаше да гони топки за тенис, хвърлени в океана. Пореше ожесточено вълните и без никакво колебания потапяше глава под водата, за да захапе убягващото му кълбо. Забележеше ли обаче Травис да отваря чекмеджето, където държеше каишката му, Моби се запиляваше из квартала и се връщаше дълго след залез-слънце.
	Свикнал с номерата му, Травис криеше каишката до последния момент, издебваше сгоден случай и я закопчаваше за нашийника му. И този път както обикновено Моби го изгледа обвинително: „Защо ми го причиняваш?“. Травис обаче поклати глава.
	— Не съм виновен. Не аз те овалях в умряла риба, нали?
	Моби обожаваше да се въргаля в умрели риби — колкото по-смрадливи, толкова по-добре. Докато Травис паркираше мотоциклета в гаража, той дотича с изплезен език и гордо изражение. Травис се усмихна, ала усмивката му се стопи тутакси, щом долови вонята и забеляза противната гнилоч по козината му. Потупа го предпазливо по главата, вмъкна се в къщата да си сложи къси панталони и пъхна каишката в джоба.
	Сега, вързан за парапета, Моби подскачаше наляво-надясно, за да избегне водната струя.
	— Няма да те заболи, глупчо! — упрекна го Травис.
	Поливаше го от пет минути. Обичаше животните, но не искаше да го сапунисва, преди да изплакне… остатъците. Гнусеше се от месото на полуразложена риба.
	Моби изскимтя и продължи да подскача, опъвайки каишката. Когато най-сетне прецени, че е готов, Травис остави маркуча и изсипа една трета от флакона върху гърба му. Търка го няколко минути с шампоана, изплакна го и се намръщи. Повториха още два пъти процедурата. Моби посърна съвсем. Впи очи в Травис със скръбно изражение: „Не разбираш ли, че се овалях в рибата, за да те зарадвам?“.
	Щом прецени, че резултатът е задоволителен, Травис премести Моби в другия край на верандата и пак го завърза за парапета. Знаеше, че ако го пусне на свобода веднага след банята, Моби ще се върне на местопрестъплението възможно най-бързо. Единствената му надежда бе да го държи в плен, докато забрави за рибата. Моби се отърси от водата, изсумтя, осъзнал, че е в безизходно положение, и легна върху верандата.
	После Травис окоси моравата. За разлика от повечето си съседи той не караше електрическата косачка, а я буташе. Отнемаше му повече време, но полезното упражнение го успокояваше. Докато се движеше напред-назад, поглеждаше замислено към къщата на Габи.
	Видя я да излиза от гаража и да скача в колата. Дори да го забеляза, не му обърна внимание. Потегли на заден ход и свърна по шосето към града. Не беше срещал жена като нея.
	Не разбираше как да тълкува поканата й за вечеря. Откакто се разделиха, се опитваше да разгадае подбудите й. Най-вероятно настойчивостта му бе сломила съпротивата й. Честно казано, подготвяше почвата от самото начало, ала сега му се прииска да е действал по-деликатно. Щеше да се чувства по-добре, ако не го глождеше съмнение, че се е проявил като изнудвач.
	Обикновено не си задаваше такива въпроси. Не помнеше обаче кога за последно се е забавлявал толкова. С Габи се смееше повече, отколкото с Моника, Джолин, Сара и всички останали. Когато започна да излиза с момичета, баща му го посъветва единствено да си намери жена с чувство за хумор. Най-после разбра защо цени толкова високо това качество. Разговорът беше поезията, а смехът — музиката, благодарение на която времето, прекарано заедно с някого, винаги изглежда неповторимо.
	След като окоси моравата, Травис повлече косачката обратно към гаража. Габи още я нямаше. Моли излезе през открехнатата врата на гаража й, обиколи двора и се прибра.
	Травис отиде в кухнята, пресуши чаша студен чай и мислите му пак се насочиха към приятеля на Габи. Запита се дали го познава. Струваше му се странно, че тя отбягва темата и дълго се въздържаше дори да спомене името му. При други обстоятелства би го обяснил с чувство за вина, но тя отклоняваше въпросите му от самото начало. Почуди се що за човек е Кевин и защо Габи се е влюбила в него. Представяше си го ту като атлетичен мъж, ту като ерудит или нещо по средата. Въображаемите образи обаче не му изглеждаха правдоподобни.
	Видя колко е часът и реши да закара лодката в пристанището, преди да се изкъпе и подготви за вечерята. Взе ключовете, излезе на задната веранда, развърза Моби и му посочи моторницата.
	— Качвай се!
	Моби се спусна по стълбите и скочи на палубата, размахал енергично опашка. След минута пореха водата на залива, оставяйки бяла диря, сочеща правилната посока. Когато минаваха край къщата на Габи, Травис погледна крадешком към прозорците й, замислен отново за предстоящата среща и как ще се развие. Осъзна, че за пръв път, откакто излиза с жени, се тревожи да не допусне грешка.


	Габи стигна бързо до супермаркета и спря на паркинга, пълен с автомобили както винаги в неделя. Намери свободно място в най-отдалечения край и се упрекна, че е дошла с колата. Взе чантата си, провеси я през рамо и слезе от колата. Взе количка и влезе в магазина.
	Пътьом забеляза, че Травис коси моравата, но не го поздрави с надеждата да си вдъхне увереност, че владее положението. Приятният й подреден свят бе излязъл от релсите и отчаяно се нуждаеше от време да си възвърне спокойствието.
	Тръгна между щандовете и избра пресен грах и салата. Взе бързо кутия спагети и крутони и се насочи към дъното на магазина.
	Спомнила си, че Травис обича пилешко, сложи пакет пилешки гърди в количката. Помисли си, че бутилка шардоне ще им подхожда чудесно. Не беше сигурна дали Травис обича вино, но идеята й се стори добра. Огледа оскъдния избор, търсейки позната марка. Посегна към вино от Напа Вали, но в крайна сметка избра австралийско, защото й прозвуча по-екзотично.
	Опашките пред касите бяха дълги и се движеха бавно, но тя най-сетне се върна до колата. Зърна отражението си в огледалото за задно виждане и застина, питайки се как ли изглежда в очите на Травис.
	Не помнеше откога не я е целувал друг, освен Кевин. Колкото и да се стараеше да забрави дребния „инцидент“, той се връщаше натрапчиво в мислите й като забранена тайна.
	Травис я привличаше, не можеше да го отрече. Не само защото бе красив и я караше да се чувства желана. Харесваше заразителната му вродена жизнерадост. Животът му се различаваше коренно от нейния, ала говореха на общ език и макар да се познаваха отскоро, ги свързваше необичайна близост. Не беше срещала мъж като него. Повечето й познати и всичките й колеги от университета живееха, сякаш отмятат постижения в списък. Учи усърдно, намери си работа, ожени се, купи си къща, създай деца. Осъзна, че допреди два дни и тя е следвала същото русло. Сравнен с решенията, които Травис бе вземал, и с местата, където бе пътувал, нейният живот изглеждаше толкова… банален.
	Би ли го променила обаче? Съмняваше се. Опитът я бе изваял такава, каквато е, както и него — такъв, какъвто е. Не съжаляваше за миналото. Разбираше обаче, че не това е важният въпрос. Включи двигателя с пълното съзнание, че е изправена пред избор — накъде да поеме сега.
	Никога не е късно да промениш живота си. Мисълта я плашеше и същевременно я изпълваше с вълнение. След няколко минути се насочи към Морхед с чувството, че й се предоставя възможност да обърне нова страница.


	Когато пристигна вкъщи, забеляза Моли да лежи сред тревата, наострила уши и размахала опашка. Тръгна към Габи, когато отвори задната врата, и я близна за поздрав.
	— Изглеждаш ми съвсем здрава. Как са бебчетата ти?
	Моли сякаш я разбра и изприпка към гаража.
	Габи взе пликовете и ги занесе в кухнята. Подреди продуктите върху плота. Забави се повече, отколкото предполагаше, но имаше време поне да започне. Сложи тенджера с вода върху котлона за спагетите. Докато заври водата, наряза доматите и краставиците за салатата. Накъса марулята и смеси съставките с настъргано сирене и маслините, които Травис бе донесъл за пикника.
	Пусна спагетите във водата с щипка сол, разопакова пилето и го сотира със зехтин. Добави черен пипер и други подправки, но в крайна сметка не се получи нищо ефектно — месото си остана скучно месо и толкова. Сви рамене, включи фурната, заля гърдите с бульон и ги сложи да се пекат. Прецеди спагетите и ги прибра в купа в хладилника. По-късно щеше да добави соса.
	Отиде в спалнята, извади дрехи от гардероба и взе душ. Топлата вода й подейства като балсам. Избръсна си краката, стараейки се да не бърза, за да не се пореже; изми си косата и я подсуши.
	Върху леглото лежаха нови джинси и блуза с мъниста и дълбоко деколте. Бе избрала грижливо дрехите, за да не изглежда нито твърде официално, нито прекалено небрежно. Облече се, обу нови сандали и си сложи дълги обеци. Застана пред огледалото, обърна се наляво и надясно и остана доволна.
	Подреди няколко свещи из къщата. Тъкмо оставяше последната върху масата, когато Травис почука. Тя се изправи, пое си дъх, за да се успокои, и отвори вратата.
	Моли бе посрещнала Травис и той я галеше между ушите. Впери очи в Габи и не успя да ги откъсне. Не успя и да проговори. Взираше се безмълвно в нея, мъчейки се да усмири обзелите го чувства.
	Тя се усмихна, забелязала очевидното му смущение.
	— Влизай — подкани го. — Всичко е готово.
	Травис я последва вътре, налагайки си с усилие на волята да не я изпива с поглед.
	— Канех се да отворя бутилка вино. Искаш ли чаша? — попита го тя.
	— Да, моля.
	Тя взе бутилката и тирбушона. Травис протегна ръка.
	— Дай на мен.
	— Добре. Често натрошавам корка, а мразя в чашата ми да плуват парчета.
	Габи извади две чаши и ги остави върху плота. Травис забеляза етикета на бутилката и се престори на по-заинтригуван, отколкото беше, за да поуспокои изопнатите си нерви.
	— Австралийско вино? Добро ли е?
	— Не знам.
	— Значи ще е ново и за двамата.
	Той напълни чашите и й подаде нейната, опитвайки се да разгадае изражението й.
	— Не бях сигурна какво предпочиташ за вечеря, но си спомних, че обичаш пиле. Предупреждавам те обаче, че не съм добър кулинар.
	— Каквото и да си приготвила, ще ми хареса. Не съм придирчив.
	— Стига да не е екстравагантно?
	— Разбира се.
	— Гладен ли си? — усмихна се тя. — Трябват ми само няколко минути да претопля…
	— Всъщност — прекъсна я той, облегнат на плота, — бих искал първо да се насладя на виното.
	Тя кимна и в настъпилата тишина се почуди какво да му предложи.
	— Да седнем ли отвън?
	— Разбира се.
	Настаниха се на люлеещите се столове до вратата. Габи отпи от виното с надеждата да я успокои.
	— Харесва ми гледката ти. — Травис се залюля бързо напред-назад. — Напомня ми за моята.
	Габи се засмя, обзета от облекчение.
	— За съжаление не съм се научила да й се наслаждавам както теб.
	— Малцина го умеят. В наши дни съзерцанието е загиващо изкуство. Дори в Юга. Да наблюдаваш движението на водата е като да вдъхваш ухание на рози.
	— Навярно е характерно за малкия град — замисли се тя.
	Травис я погледна.
	— Кажи ми честно, харесва ли ти животът в Бофърт? — попита я с искрен интерес.
	— Има добри страни.
	— Съседите са страхотни.
	— Познавам само един.
	— И?
	— Има склонност да задава подмолни въпроси.
	Травис се усмихна широко. Умението й да се включва в играта му допадаше.
	— Но да, харесва ми тук — продължи тя. — Харесва ми, че до всякъде се стига за няколко минути. Красиво е и свиквам с по-бавното темпо на живот.
	— Човек ще си помисли, че Савана е космополитна като Ню Йорк или Париж.
	— Не е. Но в сравнение с Бофърт определено е по-близо до Ню Йорк. Бил ли си там?
	— Една нощ прекарах цяла седмица там.
	— Ха-ха. Поне подбирай неизтъркани шеги.
	— Изисква усилие.
	— А работата те отблъсква?
	— Не си ли личи? — Той се облегна назад — олицетворение на безгрижието. — Кажи ми истината обаче. Мислиш ли, че ще се върнеш някога в Савана?
	Тя отпи от виното, преди да отговори.
	— Не мисля. Не ме разбирай погрешно. Савана е един от най-красивите градове на юг. Навсякъде има страхотни площади и паркове с прекрасни къщи наоколо. Като малка си представях, че живея в някоя от тях.
	Травис мълчеше. Габи сви рамене и продължи:
	— Когато пораснах, осъзнах, че това е мечта на мама, а не моя. Помня как подтикваше татко да предложи цена, когато обявяваха някоя за продан. Татко печелеше достатъчно, но не можеше да си позволи толкова внушително имение. Предполагам, че в крайна сметка разочарованието му ми е повлияло. Както и да е… вероятно просто съм жадувала за нещо по-различно. Което ме доведе, разбира се, до медицинския колеж и Кевин. И дотук.
	В далечината Моби залая оглушително. Чуха дращене на нокти по дървесна кора. Травис погледна към стария дъб до живия плет. По ствола му чевръсто се стрелна катерица. Не виждаше Моби, но предположи, че продължава да обикаля около дървото с надеждата дребното същество да залитне и да полети надолу. Забеляза, че Габи е проследила погледа му, и посочи с чашата.
	— Моби обича да гони катерици. Така осмисля живота си.
	— Като повечето кучета.
	— А Моли?
	— Не. Собственичката й я контролира по-изкъсо. Изкорени проблема от самото начало.
	— Разбирам — кимна Травис с престорена сериозност.
	Слънцето се снишаваше над водата, готвейки се за величествения си заник. След час лъчите му щяха да позлатят залива, но сега го оцветяваха в причудливи и загадъчни кафеникави оттенъци. Над кипарисите край брега Травис забеляза орел рибар да се рее в топлото въздушно течение. Малка рибарска лодка изпърпори наблизо. Възрастният капитан им махна и Травис отговори на поздрава. После отпи отново от виното и погледна към Габи.
	— Любопитен съм дали си представяш да останеш в Бофърт.
	Габи се замисли, доловила, че във въпроса е вложено повече, отколкото изглежда.
	— Зависи — отвърна най-сетне. — Животът тук не е особено вълнуващ. От друга страна, не е лошо място да отгледаш децата си.
	— А това е важно за теб?
	Тя се обърна към него. В очите й проблеснаха предизвикателни искрици.
	— Има ли по-важно нещо?
	— Не — съгласи се с равен глас той. — Няма. Аз съм живо доказателство за правотата на този възглед. В Бофърт не обсъждат Суперкупата, а бейзболните мачове от Малката лига. Предпочитам да отгледам децата си на място, където ще познават само своя малък свят. Като дете смятах Бофърт за най-скучния град на земята. Хвърляйки поглед назад обаче, осъзнавам, че така съм оценявал по-дълбоко всичко вълнуващо. Не бях преситен както децата от големите градове. — Той замълча. — Всяка събота сутрин ходех на риболов с татко. Няма по-непохватен рибар от него, но за мен беше истинско приключение. Сега разбирам, че за татко това е било възможност да прекарва повече време с мен, и съм му благодарен. Иска ми се някой ден да оставя същите спомени у децата си.
	— Радвам се, че мислиш така. Мнозина са на друго мнение.
	— Обичам Бофърт.
	— Не това — усмихна се тя. — Имах предвид как си представяш, че ще отгледаш децата си. Явно си размишлявал доста.
	— Да — призна той.
	— Винаги намираш начин да ме изненадаш.
	— Не знам. Наистина ли?
	— Да. Колкото повече те опознавам, толкова по-невероятно разсъдлив и уравновесен ми изглеждаш.
	— Същото важи и за теб — отвърна Травис. — Сигурно затова се разбираме толкова добре.
	Тя го погледна, доловила как помежду им отново прехвърчат искри.
	— Готов ли си да вечеряме?
	Той преглътна, стремейки се да прикрие чувствата си към нея.
	— Звучи чудесно — кимна.
	Взеха чашите и се върнаха в кухнята. Габи посочи на Травис да седне до масата, докато приготви всичко. Обзет от приятна безметежност, той я наблюдаваше как се движи из кухнята.
	Изяде две парчета пиле, хареса граха и спагетите. Обсипа Габи с комплименти за кулинарните й умения. Накрая тя се разкикоти и го помоли да престане. Постоянно й задаваше въпроси за детството й в Савана; най-сетне тя отстъпи и му разказа няколко весели момичешки истории. Небето посивя, после стана тъмносиньо и накрая почерня. Свещите догаряха и те наляха последното вино в чашите си. Всеки от двамата осъзнаваше, че срещу него седи човек, способен да промени житейския му път, ако не внимава.
	Травис помогна на Габи да разтреби масата. После седнаха на дивана и продължиха да си разказват истории от миналото. Тя се опитваше да си го представи като момче и се питаше как ли щеше да й се стори, ако го беше срещнала в гимназията или в колежа.
	Травис се премести по-близо до нея и нехайно я обгърна през рамо. Габи се отпусна в прегръдката му, съзерцавайки мълчаливо как сребристата лунна светлина се процежда през облаците.
	— За какво мислиш? — попита я той, нарушавайки дългата, ала приятна тишина.
	— За последните два дни. Чувствах се спокойно и естествено, сякаш се познаваме отдавна.
	— Искаш да кажеш, че някои от историите ми те отегчиха?
	— Не се надценявай. Много от историите ти ме отегчиха.
	Той се засмя и я придърпа по-близо до себе си.
	— Колкото повече те опознавам, толкова повече ме изненадваш. Харесва ми.
	— Нали за това са съседите?
	— Все още ли съм само съсед за теб?
	Тя не отговори.
	— Смущавам те, знам, но не мога да си тръгна, без да ти кажа, че да сме само съседи, не ми е достатъчно — продължи той.
	— Травис…
	— Позволи ми да довърша — помоли я той. — Днес ми каза колко ти липсват приятелите. Замислих се, че макар да имам приятели, на мен ми липсва нещо, което всичките ми приятели имат. Леърд има Алисън, Джо има Меган, Мат има Лиз. Аз нямам никого до себе си и преди да се появиш ти, не бях сигурен, че го искам. Сега обаче…
	Тя подръпна мънистата по блузата си, борейки се с думите му и същевременно очарована от тях.
	— Не искам да те изгубя, Габи. Не мога да си представя да те виждам как сутрин излизаш с колата и да се преструвам, че тези дни не са съществували. Не мога да си представя да не седя до теб, както сега. — Той преглътна. — И в момента не мога да си представя да се влюбя в друга жена.
	Габи се подвоуми дали е чула правилно. Погледна го и веднага разбра, че говори сериозно. В същия миг последните й колебания се стопиха и тя разбра, че също е влюбена в него.
	Стенният часовник отброи глухо часа. Пламъците на свещите хвърляха танцуващи сенки по стените. Двамата се гледаха занемели.
	Телефонът иззвъня, изтръгвайки я от унеса. Травис извърна глава. Габи се приведе и вдигна слушалката.
	— Ало? — произнесе безизразно. — О, здравей. Как си? Не особено… Аха… Как е при теб?
	Заслушана в гласа на Кевин, усети как сърцето й се свива виновно. Ала се пресегна неволно и отпусна длан върху крака на Травис. Той мълчеше, но когато го докосна, тя долови как мускулите му под джинсите се напрягат.
	— О, чудесно! Браво! Радвам се, че си победил. Добре си се позабавлявал… О, аз ли? Нищо особено.
	Да чува гласа на Кевин и същевременно да усеща близостта на Травис, я раздвояваше. Опитваше се да се съсредоточи, ала в ума й мигом изникваха думите на Травис. Сюрреалистичната ситуация й пречеше да си събере мислите.
	— Жалко… Знам, и аз изгарям… Аха… Да… Да, не съм забравила за екскурзията до Маями, но първите ми почивни дни са чак в края на годината… Може би, не знам…
	Тя отдръпна длан от крака на Травис и се облегна назад. Стараеше се да звучи нормално, упрекваше се, че е вдигнала телефона, искаше й се Кевин да не се е обаждал. С всяка изминала минута се объркваше все повече.
	— Ще видим… Ще го обсъдим, когато се върнеш… Не, няма нищо. Просто съм изморена… Да, нищо тревожно. Последните два дни сякаш се проточиха цяла вечност.
	Не беше лъжа, ала не беше и истина. Габи се почувства още по-зле. Травис гледаше напред; слушаше, но се преструваше, че не чува.
	— Непременно — продължи тя. — Да… и аз… Аха… Добре… Забавлявай се и утре. Доскоро.
	Остави бавно телефона. Травис разбираше, че не бива да проговаря пръв.
	— Беше Кевин — рече най-сетне тя.
	— Досетих се — призна той, неспособен да разчете изражението й.
	— Спечелил турнира по голф.
	— Браво.
	Отново се възцари мълчание.
	— Ще изляза на чист въздух. — Габи стана и тръгна към плъзгащата се врата.
	Травис я проследи как прекрачва прага. Почуди се дали да я последва, или предпочита да остане сама. Виждаше неясния й силует, облегнат на парапета. Представи си как застава до нея и тя му казва, че е най-добре да си върви. Мисълта го плашеше, но искаше да е до нея повече от всякога.
	Излезе на верандата и пристъпи до нея. Озарена от луната, кожата й изглеждаше перленобяла, а очите й искряха като въглени.
	— Съжалявам — промълви той.
	— Няма за какво. — Тя се усмихна с усилие. — Аз съм виновна, не ти. Знаех в какво се забърквам.
	Габи усещаше порива му да я докосне, но се двоумеше дали го иска, или не. Разбираше, че трябва да сложи точка, да не позволява вечерта да продължава. Не успяваше обаче да разсее магията, с която думите на Травис я бяха запленили. Възможно ли беше? Да се влюбиш изисква време — повече от два дни — ала някак си се беше случило въпреки чувствата й към Кевин. Долавяше колко е напрегнат Травис. Видя го как се опитва да се успокои, отпивайки от виното.
	— Истина ли е? — попита го. — Че искаш семейство?
	— Да.
	— Радвам се. Защото според мен ще бъдеш чудесен баща. Не ти казах преди, но си го помислих, когато те гледах с децата на плажа. Изглеждаше толкова естествен с тях.
	— Имам богат опит с кученца.
	Тя се засмя въпреки напрежението. Пристъпи към него и го прегърна. Чу предупреждението на вътрешния глас, който й нашепваше, че все още не е късно да прекрати тази лудост. Друг подтик обаче я завладя по-силно и тя разбираше, че е безсмислено да му се противи.
	— Възможно е, но на мен ми се стори много очарователно.
	Травис я притисна крепко в обятията си и долови как тялото й сякаш е изваяно да подхожда на неговото. Облъхна го леко ухание на жасмин от парфюма й и сетивата му се разбудиха. Почувства се, все едно е прекосил дълъг път, без да съзнава, че всъщност през цялото време е вървял към Габи.
	— Обичам те, Габи Холанд — прошепна й, по-сигурен от всякога в искреността на думите си.
	Тя сключи по-силно ръце около него.
	— И аз те обичам, Травис Паркър — прошепна в отговор, забравила разкаянието и съмненията.
	Той я целуна; после я целуна отново и отново. Устните му се плъзнаха бавно по врата и ключиците й и пак се върнаха при нейните. Тя прокара длани по гърдите и раменете му и усети каква сила таят ръцете му. Той зарови пръсти в косата й и тя потрепери, разбрала, че двата дни с него всъщност не биха могли да завършат другояче.
	Целуваха се дълго. Най-сетне Габи се отдръпна, улови го за ръката и го поведе към спалнята. Махна му да легне, извади запалка от чекмеджето на скрина и запали свещите, които бе подредила по-рано. Мъждукащо сияние озари тъмната стая и я окъпа в течно злато.
	Габи кръстоса ръце и с едно движение смъкна блузата си, разкривайки заоблените си гърди в сатенен сутиен. Пръстите й разкопчаха бавно джинсите и след миг тя прекрачи купчината, надиплена в краката й.
	Подпрян на лакът, Травис наблюдаваше като хипнотизиран как играта на светлини и сенки подчертава всяко нейно движение. Тя го побутна игриво назад, разкопча ризата му и я свали през раменете. Докато той освобождаваше ръцете си, разкопча джинсите му и след секунда Травис усети как топлият й корем се плъзва върху неговия.
	Устните му срещнаха нейните с овладяна страст. Чувстваше досега на тялото й по-осезаемо от всякога, сякаш липсващи парченца от мозайката най-сетне са се подредили.
	После легна до нея и изрече думите, които отекваха в ума през цялата нощ.
	— Обичам те, Габи. Ти си най-хубавото нещо, случвало се в живота ми.
	— И аз те обичам, Травис.
	Тя го улови за ръката и той разбра, че дългото му самотно пътуване най-после е приключило.


	Луната грееше високо в небето и сребристата й светлина озаряваше спалнята. Травис се обърна в леглото и веднага разбра, че Габи я няма. Наближаваше четири сутринта. Той стана и си облече джинсите. Мина по коридора и надникна в гостната и в кухнята. Никъде не светеше и той се поколеба. После забеляза отворената врата към верандата.
	Излезе навън и до парапета в отсрещния й край различи неясния силует на Габи. Пристъпи нерешително към нея, несигурен дали не предпочита да остане сама.
	— Здравей — подвикна му тя в мрака. Носеше халата, който по-рано бе видял окачен в банята.
	— Здравей — отговори тихо. — Добре ли си?
	— Да. Разсъних се, повъртях се малко, но не исках да те будя.
	Той спря до нея и се облегна на парапета. Замълчаха, вперили очи в небето. Всичко бе притихнало — дори щурците и жабите.
	— Красиво е тук — каза най-сетне тя.
	— Да — кимна той.
	— Обичам такива нощи.
	Травис докосна ръката й.
	— Разтревожена ли си от случилото се?
	— Никак. Не съжалявам за нито една секунда — отвърна тя с ясен глас.
	Той се усмихна.
	— За какво мислеше?
	— За татко. — Габи се облегна на него. — В много отношения ми напомня за теб. Ще ти допадне.
	— Сигурен съм — съгласи се Травис, питайки се накъде отива разговорът.
	— Мислех си как ли се е чувствал, когато е срещнал за пръв път мама. Какво му е минавало през ума, какво й е казал, бил ли е смутен…
	— И? — погледна я Травис.
	— Нямам представа.
	Той се засмя и тя го прегърна.
	— Дали водата в басейна ти все още е топла? — попита го.
	— Вероятно. Не съм я проверявал, но съм сигурен, че е приятна.
	— Искаш ли да се топнем?
	— Звучи чудесно, но трябва да си сложа банския костюм.
	Тя се надигна на пръсти и опря устни до ухото му.
	— Кой каза, че ти е необходим — прошепна.
	Прекосиха мълчаливо двора и се качиха на верандата му. Докато Травис вдигаше капака на басейна, Габи смъкна халата. С крайчеца на окото си той зърна голото й тяло. Застина прехласнат и разбра, че тези дни ще оставят незаличим отпечатък върху живота му.


>>	14.

	В понеделник и двамата отидоха на работа, ала през следващите два дни прекарваха всяка свободна минута заедно. Любиха се в понеделник сутринта преди работа, обядваха в малко кафене в Морхед, а вечерта изведоха кучетата на разходка по брега край Форт Мейкън. Вървяха ръка за ръка, а Моби и Моли подтичваха пред тях като стари приятели, свикнали с различията си. Моби се спускаше след гларусите и чайките, а Моли продължаваше неотклонно напред, сякаш не иска да участва в детинското му забавление. След известно време Моби осъзнаваше, че се е отдалечил, и се връщаше при нея. После пак го засърбяваха лапите и всичко се повтаряше отново.
	— Приличат малко на нас — отбеляза Габи. — Единият винаги търси приключения, а другият е по-сдържан.
	— Кой съм аз?
	Тя се засмя и облегна глава върху рамото му. Той спря и я прегърна, удивен и ужасен от силата на чувствата си. Габи вдигна лице да го целуне и страховете му се разсеяха, сменени от усещане за пълнота. Почуди се дали всички изпитват любовта по този начин.
	После се отбиха в бакалницата. Понеже не бяха много гладни, Травис избра продукти за салата с пилешко. В кухнята той изпече месото, а Габи изми салатата. След вечеря се сгушиха на канапето и тя му разказа повече за семейството си. Той изпита смесица от съчувствие към Габи и гняв към майка й, задето не разбира каква невероятна жена е станала дъщеря й. Същата нощ лежаха прегърнати дълго след полунощ.


	Във вторник сутринта Травис бе до нея точно когато се разбуди. Тя го погледна с едно око.
	— Време ли е за ставане?
	— Така изглежда — промърмори той и след момент продължи: — Знаеш ли какво звучи добре? Горещо кафе и канелена кифличка.
	— Ммм… Жалко, че нямаме време. В осем трябва да съм в клиниката. Не биваше да ме държиш будна до среднощ.
	— Затвори очи, пожелай си го много силно и току-виж желанието ти се сбъднало.
	Твърде изморена да спори, тя го послуша, закопняла за още няколко минути в леглото.
	— Ето! — чу го да казва.
	— Какво? — промърмори тя.
	— Кафето. И кифличката.
	— Не ме дразни. Умирам от глад.
	— Тук са. Само се обърни.
	Габи се понадигна и видя две димящи чаши кафе и апетитна кифличка с канела върху нощната масичка.
	— Кога… как успя?
	— Събудих се рано и отскочих до града — усмихна се той.
	Тя взе двете чаши с кафе и му подаде едната.
	— Иска ми се да те целуна, но кафето мирише много примамливо, така че ще отложа целувката.
	— Под душа ли ще ме целунеш?
	— Винаги има уловка, нали?
	— Бъди мила. Донесох ти закуска в леглото.
	— Знам — намигна му тя. — И смятам да й се насладя.


	Във вторник вечерта Габи изглеждаше необичайно мълчалива. С надеждата да отложи неизбежния разговор Травис й предложи да се разходят с лодката и да се полюбуват на залеза над водата.
	След час седнаха отново на верандата, а Моли и Моби легнаха в краката им. Травис се предаде и попита:
	— Какво следва от тук нататък?
	Габи завъртя чашата си с вода.
	— Не знам — отвърна тихо.
	— Искаш ли да говоря с него?
	— Не е толкова просто — поклати глава тя. — Цял ден се опитвам да реша как да постъпя. Още не знам какво да направя и какво да му кажа.
	— Ще му кажеш за нас, нали?
	— Не знам. Наистина не знам. — Тя се обърна просълзена към Травис. — Не ми се сърди. Моля те. Повярвай ми, разбирам как се чувстваш, защото и аз се чувствам така. През последните дни с теб се чувствах толкова… жива, красива, умна и желана. Неспособна съм да го опиша с думи. Колкото и пламенна да е връзката ни обаче, с теб не сме в еднакво положение. Ти не си изправен пред избор. За теб е лесно — обичаме се, значи трябва да бъдем заедно. Ала аз държа и на Кевин.
	— Ами всичко, което ми разказа? — попита Травис, стараейки се да не издава уплахата си.
	— Той не е съвършен, Травис. Знам го. И в момента отношенията ни не са безоблачни. Мисля обаче, че и аз нося вина. Не разбираш ли? С него имам очаквания, а с теб нямам. Какво ще се получи, ако обърнем уравнението? Ако очаквам ти да ми предложиш брак, а от него не очаквам нищо и просто се наслаждавам на мига? Тогава щях да тая разочарование към теб.
	— Не говори така.
	— Вярно е, нали? — Тя се усмихна измъчено. — Цял ден си го мисля, колкото и болезнено да звучи. Обичам те, Травис, наистина. Ако смятах случилото се помежду ни за мимолетен флирт, вече щях да съм го загърбила и отново да си представям бъдещето с Кевин. Е, няма да е толкова лесно. Трябва да избера. С Кевин знам какво да очаквам. Или поне мислех, че знам, преди ти да се появиш. Сега обаче… — Габи замълча. Вятърът развя леко косите й и тя обгърна коленете си с длани. — Познаваме се едва от няколко дни. Преди малко се питах колко ли жени си разхождал с лодката. Не защото ревнувам, а защото се чудя какво е сложило край на връзката ти с тях. Дали в бъдеще ще изпитваш към мен същото както сега, или не? Каквато и близост да съществува между нас, всъщност не се познаваме. Или поне аз не те познавам. Знам само, че се влюбих в теб, и никога не съм се чувствала по-уплашена.
	Травис замълча, обмисляйки думите й, преди да отговори.
	— Имаш право — призна. — Изправени сме пред различен избор. Грешиш обаче, ако мислиш, че те възприемам като мимолетно увлечение. В началото може би, но… — Той улови ръката й. — Времето с теб ми показа какво ми е липсвало. Колкото по-дълго съм с теб, толкова по-ясно си представям, че е възможно да останем завинаги заедно. Никога не съм изпитвал такива чувства и не съм сигурен дали това ще се повтори. Не съм се влюбвал никога досега. Не съм се влюбвал истински и ще сглупя, ако ти позволя да си отидеш без борба. — Той прокара изморено ръка през косата си. — Не знам какво друго да ти кажа, освен че си представям да изживея живота си с теб. Знам, че звучи налудничаво. Знам, че почти не се познаваме и признанието ми граничи с безумие, но не съм бил по-сигурен в нищо. Ако ми дадеш възможност — ако дадеш възможност на двама ни — до края на дните си ще ти доказвам, че си взела правилното решение. Обичам те, Габи. Не само защото си такава, каквато си, а и заради начина, по който ме караш да предвкусвам бъдещето ни.
	Мълчаха дълго. Габи чуваше щурците. В ума й цареше бъркотия — искаше й се да избяга, искаше й се да остане завинаги. Противоречивите й пориви отразяваха сложния възел, в който се бе заплела.
	— Харесваш ми, Травис — каза сериозно тя и продължи бързо, осъзнала как са прозвучали думите й: — И те обичам, разбира се, но се надявам вече да го знаеш. Имах предвид, че харесвам как ми говориш. Харесва ми, че когато ми говориш, разбирам, че си искрен. Харесва ми, че разбирам кога се шегуваш и кога си сериозен. Това е едно от най-приятните ти качества. — Тя го потупа по коляното. — Ще направиш ли нещо за мен?
	— Разбира се — кимна той.
	— Каквото пожелая?
	Той се поколеба.
	— Да… предполагам.
	— Ще се любиш ли с мен? Без да си мислиш, че може да е за последно?
	— Това са две неща?
	Тя не отговори. Протегна му ръка. Тръгна към спалнята и по устните й заигра усмивка, защото най-сетне бе разбрала какво трябва да направи.


>	Втора част

>>	15.

	_Февруари 2007_
	Травис се опита да се отърси от спомените отпреди единайсет години, питайки се защо са се върнали с такава кристална яснота. Дали защото от висотата на годините осъзнаваше колко необичайно е да се влюбиш толкова бързо? Или защото му липсваше близостта от онези дни? Не знаеше.
	Много неща не знаеше напоследък. Мнозина твърдяха, че знаят всички отговори или поне отговорите на съществените житейски въпроси. Травис обаче не им вярваше. Увереността, с която говореха или пишеха, граничеше с високомерие. Срещнеше ли обаче човек, способен да отговори поне на един въпрос, Травис би го попитал — какво изисква истинската любов?
	Зададеше ли го на сто души, щеше да получи сто отговора, повечето очевидни: жертвоготовност, разбиране, прошка, дори борба, ако е необходимо, и така нататък. Всички бяха верни, естествено, ала нито един не му помагаше в момента. Някои неща надхвърлят разума. Обръщайки се назад, той си спомняше моменти, които би променил, сълзи, които не биваше да предизвиква, дни, които можеха да протекат по-ведро, тревоги, които би следвало да спести. Животът сякаш бе изтъкан от разкаяние и той копнееше да върне времето назад, за да преживее отново някои мигове. Едно бе сигурно — трябваше да бъде по-добър съпруг. Замисли се отново какво изисква истинската любов и разбра как би отговорил — понякога изисква да излъжеш.
	Не след дълго щеше да реши дали да го направи.


	Флуоресцентните лампи и белите плочки подчертаваха стерилната атмосфера в болницата. Травис вървеше бавно по коридора, сигурен, че макар преди малко да зърна Габи, тя не го е видяла. Поколеба се, преди да отиде при нея. Все пак бе дошъл да й поговори, ала ярките спомени го бяха изтощили. Спря, сигурен, че няколкото минути за размисъл няма да му помогнат.
	Влезе в малка чакалня и седна. Наблюдавайки отмереното движение в коридора, осъзна, че въпреки безкрайната върволица от спешни случаи персоналът е създал рутина, наподобяваща домашната. Хората неизбежно се опитват да въдворят нормален ред в среда, където нищо не е нормално. Така денят минава по-лесно и непредсказуемият живот придобива известна предсказуемост. В дома му например всяка сутрин протичаше по един и същи начин. Алармата иззвъняваше в шест и петнайсет. Една минута, докато стане от леглото, девет минути под душа, четири минути за бръснене и миене на зъбите, седем минути за обличане. Всеки би могъл да си свери часовника, ако го проследи през прозореца. После слизаше долу да напълни купите на дъщерите си със зърнена закуска; проверяваше им раниците и им приготвяше сандвичи с фъстъчено масло и конфитюр за обяд. Точно в седем и петнайсет излизаха навън. Заставаше с тях в края на алеята, докато пристигне училищният автобус, чийто шофьор с шотландски акцент му напомняше Шрек. Дъщерите му се качваха, заемаха местата си, той им махваше и им се усмихваше, както се полага. Лайза и Кристин бяха на шест и на осем — малко недорасли за първи и трети клас — и докато ги наблюдаваше как се готвят за новия ден, сърцето му понякога се свиваше от тревога. Обичайно явление вероятно — нали казват, че родителство и тревога са синоними — ала напоследък безпокойствата му се бяха задълбочили. Притесняваха го неща, на каквито доскоро не обръщаше внимание. Дреболии. Абсурдни неща. Смее ли се Лайза както преди, докато гледа анимационни филми? По-мълчалива ли е Кристин? След като изпратеше автобуса с поглед, понякога обмисляше как е минала сутринта отново и отново, търсейки свидетелства, че дъщерите му се чувстват добре. Вчера половин ден размишлява дали Лайза го изпитва преднамерено, като го кара да й връзва обувките, или просто я мързи. Разбираше, че вероятно се вманиачава, ала снощи отиде да ги нагледа и при вида на разхвърляните завивки се запита дали неспокойният сън е нещо ново, или преди не го е забелязвал.
	Не биваше да е така. Габи трябваше да е с него, да завързва обувки и да завива дъщерите си. Тя умееше да се справя с това — Травис го бе предусетил от самото начало. През дните след първия им уикенд заедно той я наблюдаваше, съзнавайки дълбоко в себе си, че дори да търси цял живот, няма да намери по-добра майка и по-добра съпруга. Тази мисъл често го спохождаше на най-неочаквани места — докато бута количката край щанда с плодове в супермаркета или докато чака на опашката за билети в киното. Тогава дори най-дребният жест — да я улови за ръката например — се превръщаше в неповторима наслада, преизпълваща съществото му.
	Началото на връзката им не беше лесно за нея. Разкъсваше се между двама мъже, съперничещи си за любовта й. „Нищожно неудобство“ — така го описваше Травис на партита, разказвайки историята им. Често се чудеше обаче кога точно чувствата й към него бяха надделели над привързаността й към Кевин. Когато седяха един до друг и съзерцаваха звездното небе и тя изреждаше тихо съзвездията? Или на следващия ден, когато го обгръщаше крепко, докато караха мотоциклета? Или по-късно същата вечер, когато той я прегърна?
	Не беше сигурен. Да уловиш такъв момент е все едно да намериш капка в океана. В крайна сметка обаче се наложи Габи да обясни положението на Кевин. Травис помнеше изопнатото й от тревога лице в деня, когато Кевин се върна в града. Убедеността, изпълвала ги през предишните дни, се бе стопила. Тя почти не докосна закуската си; когато я целуна на раздяла, по устните й трепна измъчена усмивка. После се заточиха тягостни часове. Травис запълни времето с работа и с обаждания да намери дом за кученцата. След края на работния ден отиде да нагледа Моли. Пусна я навън и сякаш усетила, че скоро ще е нужна на стопанката си, тя не се върна в гаража. Легна сред високата трева в двора и се втренчи в шосето.
	Габи се прибра по тъмно. Слезе от колата и тръгна към верандата, без да откъсва поглед от Травис. Седна безмълвно на стълбите до него. Моли дойде и я близна по ръката. Габи прокара длан по козината й.
	— Здравей — наруши мълчанието Травис.
	— Здравей — отвърна тя с изтощен глас.
	— Намерих дом за всички кученца.
	— Наистина ли?
	Той кимна и пак се възцари тишина. Седяха занемели, сякаш вече няма какво да си кажат.
	— Винаги ще те обичам — прошепна той, търсейки утешителни думи.
	— Вярвам ти — промълви тя, прегърна го и облегна глава на рамото му. — Затова съм тук.


	Травис не обичаше болниците. За разлика от ветеринарната клиника, където приключваха работа преди вечеря, болница „Картърет“ приличаше на неуморно виенско колело, където ежеминутно се качват и слизат пациенти. От тясната чакалня виждаше медицинските сестри — влизаха и излизаха от стаите или сновяха из кабинета си в дъното на коридора. Някои бяха изнервени, други — отегчени; лекарите изглеждаха по същия начин. Травис знаеше, че на другите етажи майки раждат деца или умират старци — микрокосмос на света. Колкото и потискаща да му се струваше обстановката, на Габи й бе приятно да работи тук; непрестанната деятелност я зареждаше с енергия.
	Преди месеци бяха получили писмо от администрацията със съобщение, че ще отбележат десетгодишния й стаж в болницата със специална табелка. Не споменаваха никакви особени постижения — писмото бе чисто и просто формалност и сигурно го бяха изпратили на мнозина, започнали работа по същото време. При това обещаната табелка все още липсваше.
	Травис предполагаше, че на Габи й е все едно. Тя постъпи в болницата не защото някой ден ще поставят в коридора табелка с името й, а защото нямаше друг избор. През първите им дни заедно бе споменала бегло за някакъв проблем в педиатричната клиника, ала не бе уточнила какъв. Той не настоя за обяснение, макар да разбра, че затруднението няма да се разреши от само себе си.
	В крайна сметка разбра — вечерта след особено тежък ден. Предишната нощ го бяха извикали в конна база, където арабски кон, плувнал в пот, риеше с копита земята. Подутият му корем се оказа чувствителен при допир — класически симптом за колит. Травис прецени, че ако им провърви, животното ще се размине без операция. Собствениците му обаче бяха на по седемдесет и той се почувства неудобно да им препоръча да разхождат коня по петнайсет минути на всеки час, за да не се влоши състоянието му. Реши да остане при болното животно и макар то да започна да се възстановява лека-полека, на следващата вечер се прибра вкъщи изтощен, потен и мръсен. Завари Габи да плаче, седнала до кухненската маса. След няколко минути се успокои и му разказа какво се е случило — наложило се да остане при пациент с възпален апендикс, докато чакат линейката. Повечето й колеги си тръгнали, с изключение на доктор Мелтън. Излезли заедно от клиниката и Габи осъзнала твърде късно, че лекарят възнамерява да я придружи до колата й. Обгърнал я през рамо и й съобщил, че отива в болницата. Щял да я уведоми какво е състоянието на пациента й. Тя се усмихнала насила, а той се привел да я целуне.
	Опитът му бил несръчен, все едно е гимназист, и тя се отдръпнала бързо. Доктор Мелтън се втренчил възмутено в нея.
	— Мислех, че го искаш — казал й.
	Габи потрепери.
	— Сякаш обвиняваше мен.
	— Случвало ли се е преди? — попита я Травис.
	— Не, не точно. Но…
	Тя замълча. Травис се пресегна и улови ръката й.
	— Хайде. Кажи ми.
	Впила очи в масата, ала с равен глас, тя му описа посегателствата на доктор Мелтън. Когато приключи, лицето на Травис се бе изопнало от гняв.
	— Ще се погрижа — каза той и не дочака отговор.
	С две телефонни обаждания разбра къде живее Ейдриън Мелтън. След няколко минути заби рязко спирачки пред дома му. Натисна настойчиво звънеца и лекарят се появи на прага. Без предисловия юмрукът на Травис се заби в обърканото му лице. Жена — вероятно съпругата на лекаря — излезе точно когато Мелтън се строполи на пода. Виковете й отекнаха в коридора.
	Полицаите пристигнаха и арестуваха Травис за пръв и единствен път в живота му. Отведоха го в управлението, където повечето служители се отнесоха към него с уважение. Бяха водили домашните си любимци във ветеринарната клиника и приемаха скептично твърдението на госпожа Мелтън, че някакъв психопат нападнал съпруга й.
	Травис се обади на сестра си. Стефани дойде по-скоро развеселена, отколкото разтревожена. През решетките на единичната килия Травис водеше задълбочен разговор с шерифа. Обсъждаха котката му, която се изринала и не спирала да се чеше.
	— Нехранимайко! — подвикна му вместо поздрав тя.
	— Какво?
	— Защо не си с оранжев гащеризон?
	— Съжалявам, че те разочаровах.
	— Все още не е късно. Нали, шерифе?
	Шерифът се почуди какво става и след секунда ги остави сами.
	— Благодаря. Сигурно отиде да обмисли предложението ти — възнегодува Травис.
	— Не ми прехвърляй вината. Не съм нападала лекар в дома му.
	— Заслужаваше си го.
	— Несъмнено.
	— Благодаря, че дойде — усмихна се Травис.
	— Не бих го пропуснала за нищо на света, Роки.
	— Какво ще кажеш да се постараеш да ме освободиш, вместо да ми съчиняваш прякори?
	— Да ти измислям прякори е по-забавно.
	— Май трябваше да се обадя на татко.
	— Но не си. Обади се на мен. И взе правилното решение. Отивам да говоря с шерифа.
	Не след дълго Ейдриън Мелтън посети Травис. Не познаваше местния ветеринар и настояваше да разбере защо го е нападнал. Травис не разказа на Габи какво му е обяснил, но лекарят веднага оттегли жалбата си въпреки възраженията на госпожа Мелтън. След няколко дни се понесоха слухове, че доктор Мелтън и съпругата му посещават семеен терапевт. Напрежението в клиниката обаче се отразяваше зле на Габи. След две-три седмици доктор Фърман я извика в кабинета си и й предложи да си намери друга работа.
	— Знам, че е несправедливо — подхвана той. — Останеш ли, ще се опитаме някак да продължим напред. На шейсет и четири съм обаче и смятам догодина да се пенсионирам. Доктор Мелтън ще откупи практиката ми и се съмнявам, че ще те задържи. По-лесно ще ти е да си намериш друга работа и да забравиш за ужасния инцидент. — Той сви рамене. — Не казвам, че поведението му не е осъдително. Напротив. Но въпреки това е най-добрият педиатър, с когото съм работил, и единственият, съгласил се да практикува в толкова малък град. Напуснеш ли доброволно, ще ти напиша блестяща препоръка. Ще успееш да си намериш работа навсякъде. Лично ще се погрижа.
	Тя разбра, че я манипулира. Сърцето й я тласкаше да отмъсти и за себе си, и за всички жени, подложени на тормоз, ала разумът й надделя. В крайна сметка постъпи в спешното отделение в болницата.
	Възникна само един проблем — когато разбра какво е направил Травис, Габи се вбеси. Избухна първата им свада и Травис още помнеше пламналото й от гняв лице, когато го попита дали я смята за достатъчно зряла да решава сама проблемите си и защо се е втурнал да я защитава, сякаш е глуповата женичка, оплела конците. Травис не се опита да се оправдае. Знаеше, че би постъпил по същия начин, ако случаят се повтори. Въздържа се мъдро обаче да сподели гласно мислите си.
	Подозираше, че макар и кипнала от гняв, дълбоко в себе си Габи му се възхищава. Простичката логика на постъпката му — Този ти създава неприятности? Ще му дам урок! — явно й бе допаднала, защото през нощта откликна с неочакван плам на ласките му.
	Или поне Травис си спомняше така събитията. Наистина ли вечерта се бе развила точно така? Не беше сигурен. Напоследък бе сигурен само в едно — че не би заменил за нищо на света годините с Габи. Без нея животът му нямаше същия смисъл. Той бе съпруг от малък градец; имаше прозаична професия и грижи, които не го отличават от всички останали. Не беше нито лидер, нито последовател; нямаше да го помнят дълго след като се спомине. Беше най-обикновен мъж с едно-единствено изключение — беше се влюбил в Габи и с течение на времето любовта му ставаше все по-дълбока. Съдбата обаче бе решила да помрачи щастието му и сега той размишляваше часове наред дали е по силите му да промени положението.


>>	16.

	— Здравей, Травис. — Глас откъм прага го изтръгна от унеса. — Предположих, че ще те открия тук.
	Доктор Столингс бе на около трийсет и всяка сутрин преглеждаше пациентите в отделението. Със съпругата му бяха добри приятели на Габи и Травис. Миналото лято четиримата бяха отишли на екскурзия в Орландо с децата.
	— Пак носиш цветя?
	Травис кимна и усети колко е вдървен вратът му.
	Столингс се поколеба до вратата.
	— Още не си я посетил?
	— Видях я, но…
	Столингс довърши вместо него:
	— Реши да се усамотиш за малко? — Влезе в стаята и седна до Травис. — Нормално е.
	— Не се чувствам нормално. Нищо не ми изглежда нормално.
	— Да. Предполагам…
	Травис взе цветята, пропъждайки мислите, които не биваше да изрича гласно.
	— Не знам какво да правя — призна най-сетне.
	Столингс сложи ръка върху рамото му.
	— Иска ми се да знаех какво да те посъветвам…
	Травис го погледна.
	— Как би постъпил на мое място?
	Столингс замълча.
	— На твое място? — сви устни и лицето му помръкна. — Честно казано, не знам.
	Травис кимна. Не очакваше Столингс да му отговори.
	— Искам да постъпя правилно.
	— Всички го искаме — сключи пръсти Столингс.


	Когато лекарят си тръгна, Травис се размърда на стола. Документите, сгънати в джоба му, прошумоляха. Преди ги държеше в бюрото, а сега ги носеше винаги със себе си, макар да притежаваха силата да заличат онова, което му бе най-скъпо.
	Възрастният адвокат, който ги подготви, сякаш не забеляза нищо необичайно в молбата им. Фамилната му кантора се намираше в Морхед, близо до болницата, където работеше Габи — виждаха я от прозорците на приемната му. Срещата не продължи дълго — адвокатът им обясни законите и им разказа няколко чудати случая. Травис помнеше само колко безжизнена бе ръката му, когато се ръкуваха.
	По ирония на съдбата въпросните документи притежаваха силата да прекратят брака му — клиширани думи и нищо повече, ала заредени със зловещо могъщество. Има ли нещо човешко, запита се Травис, в стандартните фрази? Къде е свидетелството за живота им заедно, преди всичко да се обърка? И защо, за бога, Габи бе настояла да ги подпишат?
	Не си представяше такъв край, когато поиска ръката й. Помнеше есенната им екскурзия до Ню Йорк. Габи отиде на масаж и педикюр, а той купи годежния пръстен от Уест стрийт. Вечеряха в ресторант на Грийн стрийт, после се разходиха с карета из Сентръл Парк. Под небето, осеяно с облаци, през които прозираше пълната луна, той я помоли да се омъжи за него. Тя го прегърна пламенно и му зашепна: „Да, да, да“.
	После? После животът им продължи. Между смените в болницата Габи планираше сватбата. Приятелите му го предупреждаваха просто да се носи по течението, но всъщност му допадаше да участва в приготовленията. Помагаше й да избере поканите, цветята, тортата; седеше до нея, докато разлистваше албуми от фотографските ателиета в града, за да намери най-подходящия фотограф, който да запечата паметния ден. През пролетта на 1997 година поканиха осемдесет гости в малък параклис на Къмбърланд Айлънд; медения месец прекараха на Канкун — идиличен избор и за двамата. Габи искаше да се отдаде на безметежна почивка и по цели часове се излежаваха на слънце и се хранеха добре. Понеже обичаше приключенията, той я научи да се гмурка и я заведе да разгледат ацтекските руини.
	Меденият месец зададе тона на брака им. Без особено напрежение построиха мечтаната къща. Нанесоха се в нея на първата си годишнина. Габи прокара пръст по ръба на чашата с шампанско и се почуди гласно дали не е време да помислят за деца. Забременя след няколко месеца. Бременността й не им създаде никакви неприятности и неудобства. След раждането на Кристин тя съкрати работния си ден. Съобразяваха графика си така, че винаги някой от тях да е у дома с бебето. Лайза се роди две години по-късно. Единствената настъпила промяна беше двойната радост и вълнение вкъщи.
	Отминаваха Коледи и рождени дни, децата надрастваха дреха след дреха. Планираха семейни ваканции, ала пътуваха и сами, за да поддържат пламъка на романтиката. Макс се пенсионира и Травис пое клиниката. Габи прекарваше още по-малко часове в болницата и й оставаше време да участва в училищното настоятелство. За четвъртата си годишнина посетиха Италия и Гърция; за шестата отидоха на едноседмично сафари в Африка. За седмата Травис построи на Габи закрита беседка в задния двор, където да чете и да наблюдава как слънцето озарява водата. Научи дъщерите си да карат уейкборд и ски. През есента тренираше училищните им отбори по футбол. В редките случаи, когато размишляваше за живота си, се питаше дали има по-благословен човек от него.
	Не че всичко бе съвършено. Преди години с Габи преживяха труден период. Сега причините му се губеха, ала дори тогава нито веднъж не се побоя, че бракът му е в опасност. Предполагаше, че и тя не е изпитвала такива опасения. И двамата разбираха интуитивно, че семейният живот изисква компромиси и умение да прощаваш. Важното бе единият да допълва другия и взаимно да се уравновесяват. Травис се надяваше отново да заживеят така, макар в момента да бяха изгубили щастието. Върнал се в настоящето, той изпита непреодолимо желание да намери начин, какъвто и да е, да възстанови някогашната хармония.


	Разбираше, че повече не може да отлага срещата. Стана и тръгна по коридора с чувството, че върви насън. Няколко медицински сестри погледнаха към него. Понякога се чудеше какво ли си мислят, ала никога не спираше да ги попита. Опита се да си вдъхне смелост. Краката му трепереха, усещаше тъпо туптене в тила — предвестник на главоболие. Затвореше ли очи, беше сигурен, че ще спи часове наред. Разпадаше се — представа, безполезна като квадратно топче за голф. Беше на четиридесет и три, а не на седемдесет и две и макар напоследък да не се хранеше редовно, с усилие на волята посещаваше гимнастическия салон.
	— Продължавай да тренираш — насърчаваше го баща му. — Дори само за да опазиш разсъдъка си.
	През последните дванайсет седмици бе отслабнал с осем килограма. От огледалото го поглеждаше изпито лице. Той отвори вратата и си наложи да й се усмихне.
	— Здравей, скъпа.
	Зачака я да се раздвижи, да му покаже, че нещата се нормализират. Тя не помръдна и в последвалата безкрайна тишина Травис усети как сърцето му се сгърчва от обичайната непоносима болка. Приближи до Габи, взрян в лицето й, сякаш се опитва да запомни чертите й. Не че имаше смисъл — познаваше лицето й по-добре от своето.
	Вдигна щорите и слънчеви струи ливнаха върху пода. Нямаше кой знае каква гледка — от прозореца се виждаше шосето, разполовяващо града. Бавна върволица от автомобили се точеше край ресторантите за бързо хранене. Травис си представи как хората в тях слушат радио или музика, говорят по мобилните си телефони, отиват на работа или при приятели. Улисани в ежедневието, погълнати от грижите си и в пълно неведение какво се случва в болницата. Каза си, че доскоро и той бе като тях, и отново усети колко му липсва предишният му живот.
	Остави цветята на перваза, упреквайки се мислено, че не е донесъл ваза. Избра зимен букет и пастелното оранжево и виолетово сега му се сториха някак печални. Цветарят се смяташе за човек на изкуството и нито веднъж не бе разочаровал Травис. Беше добър и мил човек и понякога Травис се чудеше доколко познава семейния им живот. През годините бе купувал от него букети за годишнини и рождени дни; в знак на извинение или без повод — като романтична изненада. Всеки път диктуваше на цветаря какво да напише на картичката. Понякога рецитираше стихотворение, прочетено или написано от него. Друг път диктуваше без заобикалки мислите си. Габи пазеше картичките, пристегнати с ластик — те свидетелстваха за историята на живота им заедно, описан с кристална краткост.
	Травис седна на стола до леглото и улови ръката й. Кожата й бледнееше като восък, тялото й изглеждаше смалено и той забеляза паяжината от фини бръчици около ъгълчетата на очите й. Въпреки всичко му се струваше красива както при първата им среща. Изглеждаше му удивително, че я познава от единайсет години. Не заради дългото време, прекарано с нея, а защото тези години съдържаха повече… живот от трийсет и двете преди нея. Затова бе дошъл в болницата днес; затова идваше всеки ден. Нямаше избор. Не защото така беше редно, а защото не можеше да си представи да е другаде. През деня бяха заедно часове наред, ала нощем се разделяха. По ирония на съдбата и в това отношение нямаше избор — не искаше да оставя дъщерите си сами. Напоследък съдбата вземаше решенията вместо него.
	С изключение на едно.
	От инцидента бяха минали осемдесет и четири дни. Все още не знаеше как да постъпи. Търсеше отговор в Библията и в трудовете на Тома Аквински и Августин. Понякога се натъкваше на поразителен пасаж, ала нищо повече; затваряше книгата и се взираше сляпо през прозореца с надеждата небето да му подскаже изход.
	Рядко се прибираше веднага у дома. Излизаше от болницата, сядаше в колата, прекосяваше моста и тръгваше по пясъка край брега. Събуваше си обувките и се вслушваше в бученето на вълните. Знаеше, че дъщерите му също страдат, и искаше да се успокои. Не беше справедливо да ги подлага и на своята мъка. Нуждаеше се от децата си, защото те бяха единственото му убежище. Съсредоточеше ли се върху тях, отклоняваше вниманието си от себе си, а радостта им все още искреше с неподправена искреност. Все още съумяваха да потънат в игрите и чуеше ли смеха им, на Травис му се приискваше да се смее и да плаче едновременно. Понякога ги наблюдаваше удивен колко много приличат на майка си.
	Винаги го питаха за нея и често той не знаеше какво да им отговори. Бяха достатъчно големи да разбират, че Габи не е добре и се налага да остане в болницата; разбираха, че когато я посещават, тя изглежда като заспала. Не събираше сили обаче да им обясни какво всъщност представлява състоянието й. Сядаше на канапето, прегръщаше ги и им разказваше колко се е вълнувала майка им, когато е била бременна с тях. Или им припомняше колко щастливи бяха, когато цял следобед се гониха под пръскачките за поливане в двора. Най-често обаче прелистваха албумите със снимки, подредени грижливо от Габи, която в това отношение проявяваше старомодност. Снимките винаги ги ободряваха. Травис им разказваше с какви истории са свързани, взираше се в лъчезарното лице на Габи и сърцето му се свиваше при мисълта, че не е виждал по-красива жена.
	За да преодолее тъгата, завладяваща го в такива моменти, той вдигаше глава и поглеждаше към голямата снимка в рамка, заснета миналото лято край брега на океана. И четиримата носеха бежови панталони и бели ризи. Седяха на върха на тревиста дюна. В Бофърт имаше десетки подобни семейни портрети, ала техният някак си му се струваше неповторим. Не защото бе неговото семейство, а защото бе сигурен, че дори непознат би се изпълнил с надежда и оптимизъм при вида на щастието, което излъчват.
	По-късно, когато дъщерите му си лягаха, той прибираше албумите. Да ги разглежда с момичетата и да им разказва истории, за да ги разведри, бе едно, съвсем друго — да разлиства албумите сам. Останал без сили, сядаше сам на канапето, сломен от мъка. Понякога Стефани се обаждаше. Обикновено си разменяха обичайните шеги, ала същевременно се усещаше напрежение. Стефани искаше той да си прости. Въпреки нехайните й язвителни забележки Травис усещаше, че всъщност му казва — никой не те съди, не си виновен ти. Разбираше, че и сестра му, и приятелите му се тревожат за него. За да предотврати насърченията, той винаги й казваше, че се справя добре. Стефани не би искала да чуе истината — че не само не е добре, ами и се съмнява, че някога ще се почувства добре.


>>	17.

	Топли панделки светлина продължаваха да се протягат към тях. В тишината Травис погали ръката на Габи и разкриви лице от болката, срязала китката му. Допреди месец беше в гипс и лекарите му бяха предписали обезболяващи. Костите на ръката му бяха счупени, а половината сухожилия — разкъсани, но след първата доза той отказа да пие лекарствата, защото ненавиждаше унеса, в който го запращаха.
	Дланта й беше гладка и мека както винаги. През повечето дни той я държеше с часове, представяйки си какво ще направи, ако тя я стисне в отговор. Седеше и я гледаше, питайки се какво си мисли тя и дали изобщо мисли. Светът в нея бе загадка.
	— Момичетата са добре — подхвана Травис. — Сутринта Кристин си изяде цялата купичка, Лайза — почти цялата. Знам, че се тревожиш за апетита им, защото са дребнички. Ала не се безпокой — хранят се добре.
	На перваза на прозореца кацна гълъб. Заснова напред-назад, после спря. Появяваше се често, сякаш знае кога идва Травис. Понякога му се струваше, че е знак, ала нямаше представа какъв.
	— След вечеря пишем домашните. Знам, че предпочиташ да ги пишат веднага след училище, но и така се получава. Ще те зарадвам, че Кристин се справя отлично с математиката. В началото на годината сякаш не проумяваше нищо, но сега се е преобразила. Почти всяка вечер използваме помощните картончета, които й купи, и на последния тест е решила всички задачи. Дори си написва цялото домашно без моя помощ. Трябва да се гордееш с нея.
	През стъклото долетя проглушеното гукане на гълъба.
	— Лайза също е добре. Всяка вечер гледаме „Изследователката Дора“ или „Барби“. Гледала ги е сто пъти, но не й омръзват. За рождения си ден иска да бъде принцеса. Мислех да взема сладоледена торта, но тя настоя да посрещне гостите си в парка и не съм сигурен дали ще успеят да доставят тортата, преди да се стопи. Вероятно ще избера друга.
	Травис прочисти гърло.
	— Казах ли ти, че Джо и Меган мислят да имат трето дете? Знам, знам… не е много разумно след трудностите, които й създаде предишната бременност, а и вече е на четиридесет. Според Джо обаче Меган мечтае за момченце. Лично аз смятам, че той иска син и я е придумал, но тези двамата винаги са загадка, нали?
	Травис се стараеше да говори непринудено. Откакто Габи беше в болницата, се стремеше да се държи възможно най-естествено с нея. Понеже преди инцидента обсъждаха надълго и нашироко децата и приятелите си, той винаги й разказваше за тях. Нямаше представа дали го чува; медицинското съсловие изглеждаше раздвоено по въпроса. Някои се кълняха, че пациентите в кома чуват — и вероятно помнят — разговори; други твърдяха точно обратното. Травис не знаеше на кого да вярва, но предпочиташе да застане на страната на оптимистите.
	По същата причина си погледна часовника и посегна към дистанционното. В откраднатите мигове на отдих Габи обичаше да гледа „Съдия Джуди“ и Травис винаги я подкачаше как злорадства при вида на клетниците, попаднали в залата на съдията.
	— Ще включа телевизора. Дават твоя сериал. Ще хванем последните минути.
	След момент съдия Джуди надвикваше и адвоката на подсъдимия, и ищеца — предсказуема сцена, повтаряща се във всеки епизод.
	— Както винаги е в блестяща форма, нали?
	Филмът свърши и той изключи телевизора. Реши да премести цветята по-близо, с надеждата Габи да усети уханието им. Искаше да стимулира сетивата й. Вчера дълго реса косата й, предишния ден донесе парфюм и капна върху китките й. Днес обаче сякаш всичко изцеждаше силите му.
	— Иначе няма нищо ново — продължи той с въздишка. Думите му прозвучаха безсмислено, както несъмнено звучаха и на нея. — Татко ме замества в клиниката. Справя се изумително добре с животните, макар да се пенсионира отдавна. Все едно никога не си е тръгвал. Хората го обожават, а и той е доволен, че работи. Не разбирам защо изобщо реши да се оттегли.
	Някой почука на вратата. Влезе Гретхен, която за разлика от другите медицински сестри беше твърдо убедена, че Габи ще се събуди, и съответно се отнасяше с нея, сякаш е в пълно съзнание.
	— Здрасти, Травис — поздрави го бодро тя. — Съжалявам, че ви прекъсвам, но трябва да сложа нова система.
	Травис кимна и тя приближи до Габи.
	— Обзалагам се, че си гладна, скъпа — каза й. — Дай ми секунда и ще ви оставя сами с Травис. Знаеш колко мразя да се пречкам на влюбени птички.
	Тя свали сръчно банката и я смени с нова, без да спира да говори:
	— Знам, че сутринта се измори от гимнастиката. Доста се поизпотихме, а? Бяхме като от реклама за аеробика. Наистина се гордея с теб.
	Сутрин и вечер медицинските сестри масажираха и раздвижваха крайниците на Габи. Сгъваха коленете и ги изправяха; повдигаха стъпалото, после го извиваха надолу. И така с всеки мускул и става на тялото й.
	Гретхен окачи новата банка, провери дали разтворът се стича в тръбичката, намести завивките и се обърна към Травис.
	— Добре ли си днес?
	— Не знам — отвърна той.
	Гретхен очевидно съжали, че е попитала.
	— Радвам се, че си донесъл цветя — кимна към перваза. — Сигурна съм, че Габи ги харесва.
	— Надявам се.
	— Ще доведеш ли момичетата?
	Травис се опита да преглътне буцата, заседнала в гърлото му.
	— Не днес.
	Гретхен сви устни, кимна и излезе от стаята.


	Преди дванайсет седмици докараха Габи в спешното отделение. Лежеше на носилката в безсъзнание и с тежка рана, зейнала в рамото й. Лекарите се заеха първо с кръвоизлива и хвърляйки поглед назад, Травис се питаше дали друг подход би довел до различен резултат.
	Не знаеше и никога нямаше да разбере. И него го докараха на носилка в спешното отделение. И той прекара нощта в безсъзнание. На другия ден го събуди жестоката болка в премазаната му ръка. Габи не се събуди.
	Лекарите се държаха мило, но не скриха тревогата си. Мозъчните сътресения винаги бяха опасни. Обясниха му обаче, че се надяват травмата да отшуми с течение на времето.
	С течение на времето.
	Понякога се питаше дали лекарите осъзнават емоционалната плътност и протяжност на времето и какво преживява той. Съмняваше се. Никой не разбираше какво преживява и пред какъв избор е изправен. На повърхността изглеждаше лесно. Трябваше да изпълни желанието на Габи, както го бе накарала да й обещае.
	Ала ако…
	И точно в това се състоеше въпросът. Обмисляше дълго положението; по цели нощи търсеше отговор. Питаше се отново и отново какво означава любовта. Мяташе се в мрака и се молеше някой друг да вземе решението вместо него. Бореше се обаче сам и най-често се събуждаше сутрин с овлажняла от сълзи възглавница. И винаги от устата му се отронваше:
	— Съжалявам, любима.
	Изборът, пред който бе изправен Травис, се коренеше в две различни събития. Първото бе свързано със съпрузите Кенет и Елинор Бейкър. Второто — самият инцидент — се случи в дъждовна ветровита вечер преди дванайсет седмици.
	Инцидентът беше лесно обясним и не се различаваше от стотици други, предизвикани от поредица привидно несвързани грешки, набрали инерция и избухнали по най-ужасен начин. В средата на ноември с Габи отидоха в Рейли да гледат спектакъла на Дейвид Копърфийлд. Всяка година посещаваха едно-две представления заради възможността да прекарат вечерта сами. Обикновено сядаха първо в ресторант, ала през онази нощ Травис се забави в клиниката, тръгнаха късно от Бофърт и паркираха колата пред залата минути преди началото на спектакъла. В бързината той забрави чадъра в колата въпреки буреносните облаци и напористия вятър. Грешка номер едно.
	Спектакълът им хареса, но когато излязоха навън, времето се бе влошило значително. Валеше като из ведро. Травис стоеше до Габи и се чудеше как да стигне до колата. Натъкнаха се случайно на приятели, които също бяха гледали представлението. Джеф му предложи да го придружи до колата, за да не се намокри. Травис обаче не искаше да го затруднява и отклони предложението. Втурна се под дъжда, газейки през дълбоките до глезена локви. Влезе в колата мокър до кости. Обувките му бяха пълни с вода. Грешка номер две.
	Понеже беше късно, а и двамата бяха на работа сутринта, въпреки вятъра и дъжда Травис караше бързо, за да спести някоя минута от двата часа и половина, колкото обикновено отнемаше пътуването. Почти не виждаше през предното стъкло, ала надвишаваше ограничението на скоростта, профучавайки край по-предпазливите шофьори. Грешка номер три. Габи го помоли няколко пъти да намали; той забавяше ход, но не след дълго пак пришпорваше колата. Когато стигнаха Голдсбъро — на час и половина от дома — тя се ядоса, млъкна и затвори очи. Грешка номер четири.
	Последва инцидентът, който щяха да избегнат, ако не бяха допуснали предходните грешки. Ако беше взел чадъра или бе приел предложението на приятеля си да го откара до колата, нямаше да тича под дъжда. Краката му щяха да останат сухи. Ако караше по-бавно, вероятно щеше да я овладее. Ако бе уважил молбата на Габи, нямаше да се скарат, тя щеше да види какво прави и да го спре, преди да стане твърде късно.
	На магистралата край Нюпорт — на двайсет минути от Бофърт — имаше широко кръстовище със светофар. По това време краката го сърбяха нетърпимо. Обувките му бяха с връзки и възлите се бяха стегнали от влагата. Колкото и да се опитваше да ги разхлаби, върхът на обувката му се плъзгаше по свода на стъпалото му. Той се наведе и посегна към връзките. Погледна надолу и не забеляза, че светва жълто.
	Възелът се съпротивяваше. Най-сетне поддаде и Травис вдигна очи. Прекалено късно. Светеше червено и сребрист камион навлизаше в кръстовището. Травис натисна инстинктивно спирачките и колата поднесе по мокрия асфалт. Разминаха се на косъм с камиона, но продължиха да се носят неконтролируемо напред. Излетяха от пътя и се заспускаха към боровете.
	Калта беше още по-хлъзгава. Той завъртя волана. Напразно. За миг светът забави ход. Преди да изгуби съзнание, чу зловещ трясък на счупено стъкло и хрущене на огънат метал.
	Габи не успя дори да извика.


	Травис отметна кичур коса от лицето й. Стомахът му изкъркори. Беше гладен, ала храната го отблъскваше. Стомахът му постоянно бе свит на възел, а в редките моменти, когато се отпускаше, в ума му нахлуваха мисли за Габи и стягаха гърлото му.
	Иронично наказание, понеже през втората година от брака им Габи се залови да го научи да не яде само безвкусна храна. Отегчителното му меню навярно й беше втръснало. Започна да подхвърля колко апетитни са белгийските гофрети в събота сутрин и колко е приятно да хапнеш говежда яхния в студен зимен ден.
	Дотогава Травис беше главният готвач в семейството. Малко по малко обаче тя започна да си проправя път в кухнята. Купи няколко готварски книги и вечер се излягаше на канапето и току подгъваше крайчеца на страниците. От време на време го питаше дали някоя рецепта му се струва добра. Прочиташе на глас съставките за телешко с винен сос, Травис се съгласяваше колко апетитно звучи, ала тонът му подсказваше, че дори да го сготви, едва ли ще вкуси от ястието.
	Габи обаче се отличаваше с упорство и неусетно въведе дребни промени. Приготвяше сметанов или винен сос и поливаше своята порция пилешко — обичайния му избор за вечеря. Молеше го поне да помирише соса и обикновено той признаваше, че ароматът му допада. После тя започна да добавя по малко сос в чинията му, независимо дали иска да го опита, или не. Постепенно той свикна с вкуса на гарнитурите.
	За третата им годишнина вместо подарък Габи сготви месно руло с моцарела в италиански стил и настоя да вечерят заедно. После започнаха по-често да готвят заедно — поне два пъти седмично. Макар закуската и обядът му да останаха еднообразни както винаги, Травис откри романтиката да са заедно в кухнята. Габи си сипваше чаша вино, а момичетата играеха в дневната, където централно място заемаше берберски килим в смарагдовозелено. Наричаха го „времето за зеления килим“. Габи и Травис режеха, разбъркваха и обсъждаха тихо как е минал денят им, а сърцето на Травис се изпълваше със задоволство.
	Питаше се дали отново ще готвят заедно. През първите седмици след инцидента той не пропускаше да се увери, че медицинската сестра от нощната смяна има номера на телефона му. След месец преместиха Габи от интензивното отделение в самостоятелна стая. Травис беше сигурен, че промяната ще я събуди. Дните обаче отминаваха и нищо не се случваше. Трескавата му енергия се изчерпи и мястото й зае разяждащ ужас. Някога Габи му бе споменала, че шест седмици са пределът — после вероятността пациентът да се събуди от кома намалява драстично. Надеждата му обаче не угасваше. Казваше си, че Габи е майка, че е борец и се отличава от другите. Шестте седмици изминаха; последваха още две. След три месеца преместваха пациентите в кома в хоспис. Днес срокът изтичаше и той трябваше да уведоми болничната администрация какво възнамерява да направи. Ала го измъчваше друг избор. Беше свързан с Кенет и Елинор Бейкър и макар да не винеше Габи, че ги е допуснала в живота им, той не бе готов да размишлява за тях.


>>	18.

	Построиха къща, където Травис си представяше, че може да живее до края на дните си. Макар да беше нова, още когато се нанесоха, тя излъчваше домашен уют. Вероятно защото Габи се бе постарала да създаде място, където да се почувстват удобно с прекрачването на прага.
	Тя се погрижи за подробностите, оживотворили къщата. Травис отговаряше за цялостния проект и за строителните материали, които да издържат на солените и влажни лета, а Габи въвеждаше най-неочаквани разнородни елементи. Веднъж минаха с колата край порутена безлюдна ферма и Габи настоя да спрат. Свикнал с полетите на въображението й, той й угоди. Влязоха в къщата и обходиха прашните й подове, стараейки се да не обръщат внимание на пълзящите растения, протягащи пипала през пролуките, зейнали в стените и прозорците. В дъното забелязаха камина, покрита със сажди. Травис помнеше как си помисли, че Габи сякаш е знаела какво ще открие. Тя клекна до камината и прокара длан по стените и под полицата над нея.
	— Виждаш ли? Ръчно боядисани плочки. Сигурно са стотина, дори повече. Представяш ли си колко красива е била? — Тя го улови за ръката. — И ние трябва да направим нещо такова.
	Малко по малко къщата придоби облик, надминаващ очакванията на Травис. Габи откри собствениците на фермерската къща и ги убеди да им продадат камината за по-малко, отколкото щеше да струва почистването й. Пожела големи дъбови греди и сводест чамов таван в дневната. Стените покриха с хоросанова мазилка, с тухли или с пъстри текстилни тапети, които наподобяваха кожа или художествени произведения. Габи избираше дълго антикварни мебели и дреболии. Понякога му се струваше, че самата къща разбира какво се опитва да постигне съпругата му. Един ден тя откри място, където паркетът скърцаше. Направи няколко крачки напред-назад и се усмихна широко. Обичаше килими — колкото по-пъстри, толкова по-добре — и застла всички стаи.
	Проявяваше и практичност. Кухнята, баните и спалните бяха просторни, светли и модерни, с големи прозорци към прелестни гледки. Към тяхната спалня имаше вана с крака като лъвски лапи и душ с просторна стъклена кабина. Габи поиска и голям гараж за Травис. Предположи, че ще прекарват много време на верандата, опасваща цялата къща, и настоя да разпънат хамак и да подредят люлеещи се столове, грил и кът за сядане, разположен така, че по време на буря да не се намокрят. В крайна сметка не знаеха дали се чувстват по-добре вътре или навън, а в дома им всеки можеше да влезе с кални обувки, без да си навлече неприятности. През първата им нощ в новата къща, докато лежаха на леглото с балдахин, Габи се обърна към Травис с изражение на чисто задоволство.
	— Винаги ще искам да живея тук с теб — прошепна му.

	* * *

	Децата имаха проблеми, макар Травис да не ги споделяше с Габи.
	Нищо чудно, разбира се, ала често той не знаеше как да постъпи. Кристин го питаше дали мама ще се върне у дома. Уверяваше я, че ще се върне, ала тя сякаш се колебаеше. Навярно защото Травис не бе убеден. Децата притежаваха изострени сетива и на осем години Кристин знаеше, че светът не е толкова безобиден, както е смятала преди.
	Кристин беше прекрасно дете с яркосини очи. Обичаше да носи панделки, държеше стаята й да е спретната и отказваше да облича дрехи, които не си подхождат. Сама си подреждаше играчките и избираше какви обувки да обуе. Не беше капризна, ала след инцидента се изнервяше лесно и избухваше привидно без причина. Семейството му — включително Стефани — го посъветва да заведе децата на терапевт. Послуша ги. Два пъти седмично Кристин и Лайза посещаваха психолог, но сцените зачестяваха. А снощи забеляза, че в стаята на Кристин цари бъркотия.
	Лайза — дребничка за възрастта си — бе наследила цвета на косата и ведростта на Габи. Имаше любимо одеялце, което винаги носеше със себе си, и следваше Кристин по петите като кученце. Залепяше стикери по папките си и украсяваше страниците на тетрадките със звездички. След инцидента плачеше всяка нощ, преди да заспи. Травис я чуваше как хлипа и преглъщаше своите сълзи. Качваше се горе — сега момичетата настояваха да спят заедно — и лягаше до нея. Галеше я по косата, а тя повтаряше отново и отново най-тъжните думи на света:
	— Липсва ми мама.
	— Знам. И на мен ми липсва — отронваше той с мъка.
	Не се опитваше да замести Габи — така обаче оставяше празнина, която не знаеше как да запълни. Както повечето родители двамата си бяха поделили отговорността за децата. Сега Травис осъзнаваше със съжаление, че Габи е поемала по-големия дял. Дреболии, с които тя се справяше с лекота, му създаваха главоболия. Помагаше на дъщерите си да се срешат, но не умееше да сплита косите им. Разбираше принципа, ала просто не успяваше да го приложи на практика. Не знаеше какво мляко има предвид Лайза, когато иска „онова със синия банан“. Простудяха ли се, заставаше пред щанда със сиропи против кашлица и се чудеше какъв да избере — с вкус на грозде или череши. Кристин никога не обличаше дрехите, които изваждаше от гардероба й. Нямаше представа, че в петък Лайза носи лъскави обувки. Установи, че преди инцидента не е знаел дори имената на учителите им и къде точно се намират класните им стаи.
	Коледа — любимият празник на Габи — се оказа най-тежкото изпитание. Габи обичаше всичко — да украсява елхата, да пече курабийки, дори да пазарува. Травис се удивяваше как запазва доброто си настроение сред полуделите тълпи в магазините. Нощем обаче, когато момичетата си лягаха, тя изваждаше доволно подаръците. Двамата ги опаковаха и Травис ги скриваше на тавана.
	Миналата година Коледата не им донесе никаква радост. Травис се усмихваше с престорено въодушевление. Постара се да подготви всичко, както го правеше съпругата му; усилието да изглежда щастлив обаче го изтощаваше, а и Кристин и Лайза не го улесняваха. Не че ги обвиняваше, ала не знаеше какво да им обясни, когато откри, че на първо място в списъка им с желания е молбата мама да оздравее. Нямаше как да я замени с кукленска къщичка или батут.
	През последните две седмици положението се подобряваше. Донякъде. Кристин продължаваше да нервничи, Лайза плачеше нощем, ала и двете се бяха приспособили към липсата на Габи у дома. След училище вече не я викаха по навик; когато падаха и си ожулваха лактите, веднага идваха при него да поискат лепенка. В клас Лайза бе нарисувала семейството си. Имаше само три фигури; Травис затаи дъх, преди да забележи хоризонталното изображение в ъгъла, добавено сякаш след известен размисъл. Вече не питаха толкова често как е майка им и рядко я посещаваха. Трудно им беше, защото не знаеха какво да кажат и дори как да се държат. Травис ги разбираше и се опитваше да им помага.
	— Просто й говорете — насърчаваше ги.
	Те се опитваха, но думите им замираха бързо, защото не получаваха отговор.
	Травис ги подтикваше да носят различни неща — красиви камъчета, намерени в градината, хербаризирани листа, домашно изработени картички със станиол. Лайза оставяше подаръка си върху корема на Габи и се отдръпваше. След миг го побутваше по-близо до ръката на Габи. Накрая го преместваше върху нощната масичка. Кристин не се свърташе на едно място. Сядаше на леглото, заставаше до прозореца, навеждаше се над лицето на майка си и през цялото време мълчеше.
	— Разкажи на мама какво се случи в училище днес — поощри я Травис при последното им посещение. — Сигурен съм, че ще й бъде интересно.
	— Защо? — попита Кристин с тъжен и същевременно предизвикателен глас. — Знаеш, че не ме чува.


	На приземния етаж в болницата имаше кафене. Травис често слизаше там, главно за да чуе други гласове, освен своя. Отбиваше се по обяд и вече разпознаваше редовните клиенти. Бяха предимно лекари и медицински сестри. Една възрастна жена обаче винаги седеше там. Не бе разговарял с нея, ала от Гретхен научи, че съпругът й постъпил в интензивното отделение още преди Габи. Имал усложнения, причинени от диабет. Видеше ли жената с неизменната й купа със супа, Травис винаги се замисляше за съпруга й горе. Лесно си го представяше — пациент, опасан с тръбички и с кабели, свързани към десетина машини, безкрайна поредица операции, възможна ампутация, човек на косъм от смъртта. Не беше негова работа да разпитва, а не знаеше и дали иска да разбере истината, дори само защото не бе сигурен, че ще съумее да покаже необходимата загриженост. Способността му да съчувства сякаш се бе изпарила.
	Все пак я наблюдаваше, любопитен какво би могъл да научи от нея. Възелът в стомаха му се разхлабваше колкото да преглътне две-три хапки, а тя винаги си изяждаше храната и очевидно й се наслаждаваше. Той не намираше сили за друго, освен за собствените си нужди и за ежедневните грижи за момичетата, а тя четеше книга, докато обядва. Неведнъж я виждаше да се усмихва на шеговит пасаж. За разлика от него все още бе способна да се усмихва и охотно озаряваше с усмивка всеки, минал покрай масата й.
	Понякога в усмивката й долавяше самота и дори се упрекваше, че позволява на въображението си да се развихря. Често се питаше щастлив ли е бракът й. На тази възраст сигурно бяха отбелязали сребърен, та дори и златен юбилей. Най-вероятно имаха деца, макар да не беше ги виждал. Друго не можеше да предположи. Тя обаче явно приемаше спокойно болестта на съпруга си. Травис, от своя страна, кръстосваше болничните коридори с чувството, че една погрешна стъпка ще го повали на пода.
	Веднъж се почуди дали съпругът й е садил розови храсти, за да й достави радост. Когато забременя с Кристин, Габи подхвърли, че трябва да засадят цветя в задния двор. Помнеше я живо — седнала на верандата с длан върху окръгления корем. Не би могъл да й откаже за нищо на света. С цената на ожулени ръце и окървавени пръсти посади храстите и те цъфтяха в деня, когато Кристин се роди. Набра букет и го занесе в болницата.
	Питаше се дали съпругът на възрастната жена я е поглеждал с крайчеца на окото, докато седят на пейката в парка, а децата им се люлеят на люлките. Наслаждаваше се на гордостта, изписана по лицето на Габи. Улавяше я за ръката с чувството, че не би я пуснал никога.
	Питаше се дали съпругът на жената се е опиянявал от красотата й рано сутрин. Травис обожаваше Габи сънена, с чорлава коса. Понякога въпреки обичайния сутрешен хаос двамата оставаха прегърнати още няколко минути, сякаш събират сили да посрещнат деня.
	Той не знаеше дали неговият брак с благословен, или всички са такива. Знаеше само, че без Габи е изгубен, докато други — включително жената от кафенето — някак си намират смелост да продължат напред. Чудеше се дали да й се възхищава, или да я съжалява. Винаги отклоняваше очи, ако се случеше да го погледне. Зад него влезе семейство — говореха развълнувано и носеха балони. На регистратурата млад мъж ровеше из джобовете си за дребни монети. Травис побутна подноса. Призля му. Сандвичът остана наполовина недояден. Размисли дали да го вземе в стаята. Знаеше обаче, че няма да го изяде, дори да го вземе. Обърна се към прозореца.
	Кафенето гледаше към малка градина. Пролетта наближаваше, дряновете напъпваха. През последните три месеца бе наблюдавал всякакви прищевки на природата от същото място. Дъжд, слънце, ветрове, привеждащи боровете в далечината. Преди три седмици заваля градушка. След минути великолепна дъга обрамчи азалиите. При вида на цветовете — ярки, сякаш са живи — Травис си помисли, че природата понякога ни изпраща знак колко важно е да помним, че след отчаянието винаги идва радост. След миг обаче дъгата изчезна, отново заваля суграшица и той си каза, че радостта понякога е илюзорна.


>>	19.

	Следобед облаци покриха небето. Дойде време за раздвижването на Габи. Сутрин и по-късно вечерта медицински сестри повтаряха процедурата, но той бе помолил Гретхен да се включва в грижите за Габи.
	— Сигурно ще й хареса — съгласи се тя.
	Показа му какво да прави и му обясни, че всеки мускул и всяка става се нуждаят от внимание. Гретхен и другите медицински сестри винаги започваха от пръстите на ръцете й, но Травис започваше с пръстите на краката. Отметна завивките и няколко пъти раздвижи кутрето й нагоре-надолу.
	Харесваше му да усеща кожата й. Допирът й му връщаше десетки спомени — как масажираше ходилата й, когато беше бременна; как запалваха свещи в спалнята и я разтриваше, а тя сякаш мъркаше. Колкото и да му липсваха разговорите с нея, понякога му се струваше, че най-болезнено му липсва най-обикновеното докосване. А и тя се нуждаеше от раздвижването — иначе мускулите й щяха да атрофират и дори да се събуди — когато се събуди, поправи се мислено — щеше да остане на легло. Поне така си казваше. Дълбоко в себе си разбираше, че помага и на себе си — като усеща топлината на кожата й, пулса в китката й. Тогава го изпълваше увереност, че ще се възстанови; че тялото й просто се лекува.
	Приключи с пръстите на краката и започна да масажира глезените й; после сгъна едното й коляно до гърдите й. Понякога, докато четеше списания, излегната на канапето, Габи несъзнателно правеше точно така — присвиваше крак, грациозна като танцьорка.
	— Добре ли се справям, скъпа?
	_Чудесно. Благодаря. Бях се схванала малко._
	Знаеше, че си представя отговора и Габи не е трепнала. В такива моменти обаче гласът й сякаш долиташе от нищото. Понякога се питаше дали не полудява.
	— Как си?
	_Честно казано, отегчена. Благодаря за цветята, между другото. Красиви са. От Фрик ли ги взе?_
	— Иска ли питане.
	_Как са момичетата? Този път ми кажи истината._
	Травис се зае с другото коляно.
	— Добре са. Липсваш им. Понякога не знам какво да правя.
	_Стараеш се, нали? Така се успокоявахме, помниш ли? Щом се стараем, всичко е наред._
	— Имаш право.
	_Не очаквам повече. И знам, че ще се справят. По-силни са, отколкото изглеждат._
	— Знам. Приличат на теб.
	Травис си я представи как го оглежда от главата до петите с угрижено изражение.
	_Отслабнал си. Много._
	— Нямам апетит.
	_Тревожа се за теб. Грижи се за себе си. Заради момичетата. Заради мен._
	— Винаги ще бъда до теб.
	_Знам. И от това се страхувам. Помниш ли Кенет и Елинор Бейкър?_
	Ръцете на Травис застинаха.
	— Да.
	_Значи разбираш какво имам предвид._
	— Да — въздъхна той.
	_Помниш ли как миналата година ни заведе на къмпинг в планината? Обеща, че ще ни хареса._
	Той се залови с ръцете й.
	— Как ти хрумна?
	_Мисля много. Какво друго да правя? Както и да е. Спомних си как пристигнахме и дори не разпънахме палатката. Само разтоварихме багажа. Чухме гръмотевици в далечината, но ти настоя да ни покажеш езерото. Ходихме цяла миля дотам и щом стигнахме до брега, небето се разтвори. Заваля като из ведро. Все едно небето ни обливаше с маркуч. Когато се върнахме, всичко беше подгизнало. Ядосах ти се и те накарах да ни заведеш в хотел._
	— Помня.
	_Съжалявам. Не биваше да ти крещя. Макар да беше виновен._
	— Защо винаги аз съм виновен?
	Обърна нежно главата й на едната и на другата страна и си я представи как му намига.
	_Защото си много смешен, когато те хокам._
	Той се наведе и я целуна по челото.
	— Липсваш ми много.
	_И ти ми липсваш._
	Гърлото му се сви при мисълта, че краят на раздвижването наближава и гласът на Габи ще избледнее отново. Приведе лице към нейното.
	— Трябва да се събудиш. Момичетата се нуждаят от теб. И аз имам нужда от теб.
	_Знам. Опитвам се._
	— Побързай.
	Тя не отговори и Травис разбра, че я е смутил.
	— Обичам те, Габи.
	_И аз те обичам._
	— Да спусна ли щорите? Да ти донеса ли нещо от къщи?
	_Ще поседиш ли още малко до мен? Много съм изморена._
	— Разбира се.
	_Ще подържиш ли ръката ми?_
	Той кимна и я зави. Седна на стола до леглото, улови дланта й и я погали с палец. Гълъбът се върна, а зад него тъмните облаци се носеха по небето, очертавайки неземни картини. Обичаше съпругата си, но ненавиждаше в какво се е превърнал животът му с нея. Проклинаше се, че изобщо му минават подобни мисли, ала не успяваше да ги пропъди. Целуна пръстите й един по един и опря ръката й в бузата си. Усети топлината й и закопня да долови и най-малкото движение. Нищо. Отдръпна я от лицето си и не забеляза как гълъбът се взира в него.


	Елинор Бейкър беше домакиня на трийсет и осем. Обожаваше двете си момчета. Преди осем години я докарали в спешното отделение — повръщала и изпитвала нетърпима болка в тила. Същия ден Габи била на работа — замествала приятелка — но се разминала с Елинор. Приели жената в болницата и Габи разбрала за нея едва на следващия понеделник — прехвърлили я в интензивното отделение, защото в неделя сутринта не се събудила.
	— Просто заспа и толкова — обяснила й накратко медицинската сестра.
	Съпругът на Елинор — Кенет — бил гимназиален учител по история. Изглеждал добродушен и дружелюбен мъж. По цял ден стоял в болницата. Постепенно Габи го опознала — отначало си разменяли дежурните любезности, после започнали да разговарят по-дълго. Той обожавал съпругата и децата си. Винаги идвал с чист пуловер и изрядно изгладени панталони. Пиел чаша след чаша минерална вода. Бил католик и Габи често го заварвала да се моли до леглото на Елинор. Децата им се казвали Матю и Марк.
	Габи разказа всичко на Травис — не отначало, а след като се бе сприятелила с Кенет. Питаше се дали ще продължи да идва всеки ден, какво ли си мисли, докато седи мълчаливо до леглото на съпругата си.
	— Изглежда толкова тъжен — въздъхна Габи.
	— Защото е тъжен. Съпругата му е в кома.
	— Но той е в болницата от сутрин до вечер. Кой се грижи за децата му?
	Седмиците се превърнаха в месеци. Преместиха Елинор в хоспис. Измина година, после още една. Щяха да забравят Елинор, ако Кенет и Габи не пазаруваха в един и същи супермаркет. Срещаха се понякога и Габи винаги се интересуваше как е Елинор. Промяна не настъпваше.
	Всъщност се променяше Кенет. Описваше състоянието на съпругата си с нехайното: „Крепи се“. Някога говореше за Елинор с блясък и любов в очите, сега в тях се четеше празнота и апатия. За две години черната му коса бе побеляла; дрехите висяха от раменете му. Споделяше несгодите си с Габи — изгубил си работата и къщата, очаквал с нетърпение децата да се изнесат от дома му; големият напуснал гимназията, малкият пак бил арестуван за търговия с наркотици. Пак. Тази дума подчерта Габи, когато разказваше на Травис. Отбеляза също, че Кенет бил пиян.
	— Толкова ми домъчня за него — заключи тя.
	— Вярвам ти — кимна Травис.
	Габи замълча.
	— Понякога си мисля, че щеше да му е по-лесно, ако съпругата му беше починала.


	Вперил поглед през прозореца, Травис мислеше за Кенет и Елинор Бейкър. Нямаше представа дали Елинор все още е в хосписа и дали изобщо е жива. След инцидента почти ежедневно си припомняше какво му разказваше Габи за тях. Питаше се дали Елинор и Кенет Бейкър са влезли в живота им неслучайно. Колцина познават човек в кома? Изглеждаше толкова… фантастично, все едно да посетиш остров с динозаври или да видиш НЛО.
	Габи обаче работеше в болница и ако имаше причина семейство Бейкър да се появят в живота им, каква беше тя? Да го предупредят, че е обречен? Че дъщерите му ще кривнат от правия път? Ужасен, той се стараеше винаги да ги посреща, когато се прибират от училище; водеше ги на излети и позволяваше на Кристин да гостува на приятелки. Всяка сутрин се събуждаше с мисълта, че дори да им е трудно — което е съвсем нормално — той е длъжен да настоява да се държат добре в къщи и в училище и да ги изпраща в стаите им, за да не остават безнаказани простъпките им. Така би постъпила Габи.
	Родителите на Габи понякога го упрекваха, че е твърде строг към момичетата. Нищо чудно. Тъща му винаги съдеше другите. С баща си Габи разговаряше по цял час по телефона. Разговорите с майка й обаче бяха кратки. В началото Травис и Габи празнуваха задължителните празници в Савана. Не след дълго Габи каза на родителите си, че иска да установи свои семейни традиции. Обясни им, че винаги са добре дошли в дома й, ала те не дойдоха нито веднъж в Бофърт.
	След инцидента обаче родителите й се настаниха в хотел в Морхед, за да бъдат близо до дъщеря си. През първия месец тримата често се оказваха заедно в стаята на Габи. Нито веднъж не го обвиниха за инцидента, ала хладното им поведение му подсказваше, че го упрекват. Никога не оставаха с Кристин и Лайза в дома им — постояваха няколко минути и ги извеждаха за сладолед или пица.
	После се върнаха в Савана и сега идваха понякога през почивните дни. Тогава Травис гледаше да не се появява в болницата. Казваше си, че им предоставя възможност да останат насаме с дъщеря си. Отчасти беше истина. Не би признал охотно обаче, че страни от тях, защото постоянно — макар и непреднамерено — му припомнят, че той е отговорен за състоянието на Габи.
	Приятелите му реагираха предсказуемо. През първите шест седмици Алисън, Меган и Лиз се редуваха да им носят вечеря. През годините те се бяха сближили с Габи и понякога се налагаше той да ги успокоява. Идваха със зачервени очи и пресилени усмивки, понесли кутии с лазаня, яхния, гарнитури и десерти. Винаги обясняваха, че са използвали пилешко вместо червено месо, за да се нахрани и той.
	Особено добре се отнасяха към момичетата. В началото ги прегръщаха топло, когато се разплачеха. Кристин се привърза много към Лиз. Тя й сплиташе косата, помагаше й да майстори гривни с мъниста и поне по половин час двете си подаваха футболната топка в двора. Влезеха ли вътре, започваха да си шепнат още щом Травис излезе от стаята. Той се чудеше какво ли обсъждат. Лиз, естествено, би му казала, ако разбере нещо важно. Обикновено обаче му отговаряше, че Кристин просто има нужда да си поговорят. С течение на времето Травис започна да я посреща със смесени чувства — беше й благодарен и същевременно й завиждаше за близостта с Кристин.
	Лайза, от друга страна, се сближи повече с Меган. Оцветяваха на кухненската маса или гледаха заедно телевизия. Понякога Лайза се сгушваше до Меган както до Габи. В такива моменти двете изглеждаха почти като майка и дъщеря, а Травис сякаш виждаше мираж, че семейството му отново е заедно.
	Алисън пък се стремеше да втълпи на момичетата, че макар да са тъжни и разстроени, не бива да забравят задълженията си. Напомняше им да разтребват стаите си, помагаше им да си напишат домашните и настояваше да отнасят чиниите си в мивката. Държеше се мило, ала твърдо и макар дъщерите му да заобикаляха някои правила в нейно отсъствие, това се случваше изненадващо рядко. Явно подсъзнателно разбираха, че се нуждаят от порядък в живота си и именно Алисън го въдворява.
	Майката на Травис също ги посещаваше всеки следобед и през повечето почивни дни. След инцидента той всъщност почти не оставаше сам с дъщерите си, а съпругите на тримата му приятели и майка му играеха родителската роля, каквато в момента той бе неспособен да изпълнява. Сутрин едва се надигаше от леглото и по цял ден с усилие на волята се сдържаше да не заплаче. Чувството за вина му тежеше — не само заради инцидента. Не знаеше какво да прави и дори къде да бъде. Когато беше в болницата, сърцето го теглеше към дома, където бяха дъщерите му; когато беше вкъщи с дъщерите си, сърцето го теглеше към Габи.
	След като шест седмици изхвърля излишна храна в кофата за боклук, Травис най-сетне каза на приятелите си, че винаги са добре дошли в дома му, но вече не е необходимо да му носят вечеря. Не биваше да идват всеки ден. Образът на Кенет Бейкър се мержелееше натрапчиво в ума му и той искаше да вземе в ръце това, което е останало от живота му. Да стане баща както преди и както Габи би желала. Малко по малко успя. Не беше лесно. Понякога Кристин и Лайза жадуваха за вниманието на другите, но грижите, които Травис отново бе започнал да полага за тях, несъмнено компенсираха липсата. Животът им не бе възвърнал обичайния си ритъм, разбира се, ала сега — три месеца по-късно — все пак протичаше в границите на нормалното. Травис често си казваше, че грижата за дъщерите му навярно го е спасила.
	След инцидента не му оставаше време за Мат, Леърд и Джо. Понякога те се отбиваха вечер да пийнат по бира, но в разговорите им се усещаше напрежение. Половината от изреченото изглеждаше някак… неправилно. Когато го питаха за Габи, Травис не бе в настроение да говори за нея. Сменяха ли темата, той се чудеше защо отбягват да споменават съпругата му. Знаеше, че е несправедлив, ала те винаги му припомняха разликата между своя живот и неговия. Въпреки великодушието и търпението им, въпреки съчувствието им той си представяше как след малко Джо ще се върне у дома при Меган, двамата ще се сгушат в леглото и ще си поприказват тихо. Сложеше ли Мат ръка на рамото му, той се питаше дали Лиз се радва, че го е навестил, или й е необходима помощта му. По същия начин се чувстваше с Леърд и макар да се стремеше да се владее, в тяхно присъствие често го обземаше необясним гняв. Той бе принуден да живее с немислимото, а тяхната загриженост се включваше и изключваше като електроуред. Каквито и усилия да полагаше, не успяваше да укроти негодуванието си от тази несправедливост. Искаше да има това, което имат те, и знаеше, че никога няма да разберат какво е изгубил, независимо колко силно се опитват. Мразеше се, че мисли така, и се стремеше да прикрива яростта си, но приятелите му несъмнено долавяха промяната, макар да не бяха сигурни какво я предизвиква. Постепенно посещенията им станаха по-кратки и по-редки. Травис се мразеше и за това — заради стената, която издига помежду им — ала не знаеше как да поправи стореното.
	Чудно защо се гневеше на приятелите си, след като към съпругите им изпитваше единствено благодарност. В моменти на затишие той сядаше замислен на верандата, а миналата седмица, вперил очи в тънкия резен на луната, най-сетне прие отговора, който знаеше от самото начало. Разликата бе, че Меган, Алисън и Лиз съсредоточаваха подкрепата си върху дъщерите му, а Джо, Мат и Леърд се опитваха да помогнат на него. Дъщерите му заслужаваха подкрепа.
	Той обаче заслужаваше да го накажат.


>>	20.

	Седнал до Габи, Травис си погледна часовника. Наближаваше два и половина. По това време обикновено се сбогуваше със съпругата си, за да се прибере вкъщи, преди момичетата да се върнат от училище. Днес обаче Кристин щеше да гостува на приятелка, а Лайза бе поканена на рожден ден в аквариума в Пайн Нол Шорс. И двете нямаше да се приберат преди вечеря. Щастливо стечение на обстоятелствата, защото той бездруго щеше да остане по-дълго в болницата. По-късно щеше да се срещне с невролога и администратора.
	Знаеше какво ще представлява разговорът и те несъмнено щяха да проявяват надлежното съчувствие, вплетено в премерени окуражителни думи. Неврологът щеше да му съобщи, че болницата вече не може да направи нищо за Габи и се налага да я преместят в хоспис. Щяха да го уверят, че състоянието й е стабилно, рискът е минимален и всяка седмица ще я преглежда лекар. Вероятно щяха да го успокоят, че персоналът в хосписа е компетентен да полага ежедневни грижи за съпругата му. Ако Травис възрази, администраторът несъмнено щеше да се намеси и да отбележи, че понеже Габи не е в интензивното отделение, осигуровката им покрива само тримесечен престой в болницата. Щеше да уточни, че болницата обслужва целия град и няма как да я задържат по-дълго, макар да е работила тук. И толкова. Двамата щяха да действат като екип, за да постигнат желаната цел.
	Не осъзнаваха обаче, че решението не е толкова просто. Под повърхността се таеше идеята, че докато е в болницата, Габи може да се събуди скоро, защото там лежаха пациентите във временна кома. Те се нуждаеха от лекари и медицински сестри, които бързо да регистрират промените, показващи очакваното подобрение. В хосписа се предполагаше, че Габи никога няма да се събуди. Травис не бе готов да го приеме, ала изглежда нямаше избор.
	Габи обаче имаше избор и в крайна сметка решението му не зависеше нито от невролога, нито от администратора. Зависеше от него — от преценката му какво би пожелала Габи.
	Гълъба го нямаше. Дали посещава други пациенти като лекар на визитация, запита се Травис, и дали другите пациенти го забелязват.
	— Съжалявам, че се разплаках. Не успях да се овладея — прошепна Травис.
	Гърдите на Габи се вдигаха и спускаха при всяко вдишване. Не се заблуждаваше, че ще чуе гласа й. Чуваше го само веднъж през деня.
	— Знаеш ли какво харесвам у теб? — попита той. — Освен почти всичко? — Усмихна се измъчено. — Харесва ми как се отнасяш към Моли. Тя е добре, между другото. Ставите не я притесняват и все още обича да лежи във високата трева. Видя ли я там, си спомням първите ни години заедно. Нали не си забравила как извеждахме кучетата на разходка край брега? Излизахме рано, за да ги пуснем да потичат свободно. Бяха толкова безметежни утрини. Обичах да те гледам как гониш Моли в кръг, за да я плеснеш по гърба. Направо я влудяваше. С пламнали очи и изплезен език дебнеше следващия ти ход. — Той замълча, забелязал с удивление, че гълъбът се е върнал. Реши, че обича да го слуша как говори. — Така разбрах, че ще бъдеш чудесна майка. Моли ми показа. Дори при първата ни среща… — Поклати глава, унесен в спомени. — Вярваш или не, хареса ми как влетя в двора ми през онази нощ. Не само защото в крайна сметка се оженихме. Беше като майка, закриляща рожбата си. Невъзможно е да се ядосаш толкова, ако не умееш да обичаш дълбоко. Видях колко обичаш Моли, колко се тревожиш за нея и си готова да я защитиш на всяка цена и разбрах, че по същия начин ще се отнасяш към децата. — Той прокара показалец по ръката й. — Разбираш ли колко много значеше това за мен? Да знам колко обичаш дъщерите ни? Нямаш представа каква пълнота и спокойствие изпитвах. — Той приведе лице към ухото й. — Обичам те, Габи. Ти си всичко, за което съм копнял. Ти си всяка надежда и всяка мечта, която съм имал. С теб бях по-щастлив от всекиго на света. Не искам да се откажа от това. Не мога. Разбираш ли ме?
	Зачака отговор. Напразно. Сякаш Бог му казваше, че любовта му някак си не е достатъчна. Впил очи в Габи, той ненадейно се почувства много остарял и много изморен. Приглади завивките с чувството, че е сам и далеч от съпругата си, че е мъж, чиято любов някак си я е предала.
	— Моля те — прошепна. — Събуди се, любима. Моля те. Няма време.


	— Здрасти — каза Стефани.
	По джинси и тениска тя не приличаше никак на преуспял професионалист, какъвто бе станала. Живееше в Чапъл Хил и работеше като мениджър в бързо разрастваща се биотехнологична компания. През последните три месеца обаче прекарваше в Бофърт по няколко дни седмично. След инцидента Травис споделяше съкровените си чувства само с нея.
	— Здрасти — поздрави я Травис.
	Тя прекоси стаята и се приведе над леглото.
	— Здрасти, Габи. — Целуна я по бузата. — Как си днес?
	Травис харесваше как сестра му се отнася към Габи. Освен него единствено тя запазваше спокойствие в присъствието на съпругата му.
	Стефани придърпа стол и седна до Травис.
	— А ти как си, големи братко?
	— Добре — кимна той.
	Стефани го изгледа с присвити очи.
	— Изглеждаш отвратително.
	— Благодаря.
	— Не се храниш достатъчно. — Бръкна в чантата си и извади пликче с фъстъци. — Изяж ги.
	— Не съм гладен. Току-що обядвах.
	— Какво?
	— Достатъчно.
	— Изяж ги заради мен. Обещавам ти повече да не досаждам. — Тя отвори пликчето със зъби.
	— Все това повтаряш.
	— Защото всеки път изглеждаш отвратително — кимна към Габи. — Сигурно и тя ти го е казала.
	Стефани никога не оспорваше твърдението на Травис, че чува гласа на Габи. Случеше ли се да възрази, тонът й не изразяваше безпокойство за трезвомислието му.
	— Да, имаш право.
	Стефани тикна пликчето в ръката му.
	— Тогава вземи фъстъците.
	Травис остави пликчето в скута си.
	— Сложи един в устата си, сдъвчи го и преглътни — инструктира го Стефани.
	Прозвуча му като майка им.
	— Казвал ли ти е някой, че си упорита като конска муха.
	— Всеки ден. Но с теб трябва да се проявява упорство. Радвай се, че съм част от живота ти. Истинска благословия съм за теб.
	За пръв път през целия ден той се засмя искрено.
	— И така може да се каже. — Напълни шепата си с фъстъци и задъвка. — Как вървят нещата с Брет?
	От две години Стефани излизаше с Брет Уитни — един от най-преуспелите мениджъри на хедж фондове в страната: богат, привлекателен и смятан от мнозина за най-желания ерген в Южните щати.
	— Виждаме се.
	— Неприятности в рая?
	Стефани сви рамене.
	— Пак ме помоли да се омъжа за него.
	— Какво му отговори?
	— Същото както преди.
	— Как го прие той?
	— Нормално. О, пак изигра ролята на оскърбения и ядосан влюбен, но след няколко дни се вразуми. Миналия уикенд бяхме в Ню Йорк.
	— Защо просто не се омъжиш за него?
	— Вероятно ще се омъжа.
	— Защо тогава не каза „да“, когато ти поиска ръката?
	— Пак ще ми предложи.
	— Изглеждаш абсолютно уверена.
	— Уверена съм. И ще кажа „да“, когато съм сигурна, че наистина иска да се ожени за мен.
	— Предложи ти три пъти. Колко по-сигурен може да бъде?
	— Мисли, че иска да се ожени за мен. Брет е от мъжете, които обичат предизвикателства. В момента предизвикателството съм аз. Затова продължава да настоява. А пък аз ще кажа „да“ едва когато разбера, че наистина е готов.
	— Не знам…
	— Повярвай ми. Познавам мъжете и владея любовни магии. — Очите й блеснаха палаво. — Брет знае, че не се нуждая от него, и това го убива.
	— Да. Определено не се нуждаеш от него.
	— Да сменим темата. Кога се връщаш на работа?
	— Скоро — промърмори той.
	Тя бръкна в пликчето с фъстъци и подхвърли два в устата си.
	— Нали не си забравил, че татко не е в първа младост?
	— Не съм.
	— Значи? Следващата седмица?
	Травис не отговори. Стефани скръсти ръце.
	— Ето какво ще направиш, понеже явно не си взел решение. Ще започнеш да ходиш в клиниката и всеки ден ще оставаш поне до един часа следобед. Това е новият ти график. А в петък ще затваряш по обяд. Така татко ще те замества само четири следобеда.
	Травис я погледна с присвити очи.
	— Май си го обмислила внимателно.
	— Някой трябва да мисли. И за твое сведение, не става дума само за татко. За теб е добре да се върнеш на работа.
	— Ами ако смятам, че не съм готов?
	— Лошо. Но пак си длъжен да го направиш. Ако не заради себе си, заради Лайза и Кристин.
	— Какви ги говориш?
	— Говоря за дъщерите ти. Забрави ли за тях?
	— Не съм, но…
	— Обичаш ги, нали?
	— Що за въпрос?
	— Ако ги обичаш, трябва отново да станеш родител — продължи тя. — А това означава, че трябва да се върнеш на работа.
	— Защо?
	— За да им покажеш, че каквито и ужасни неща да се случват в живота, редно е да продължаваме напред. Това е твоя отговорност. Кой ще друг ще им даде урок?
	— Стефани…
	— Не твърдя, че е лесно, но нямаш избор. Все пак не им позволи да напуснат училището, нали? И ги караш да си пишат домашните?
	Травис не отговори.
	— Щом очакваш да си изпълняват задълженията — а те са на шест и на осем години — ти също трябва да изпълняваш своите. Длъжен си да им покажеш, че се възстановяваш, а работата е част от това. Съжалявам. Такъв е животът.
	Травис поклати глава. Усети как се ядосва.
	— Не разбираш!
	— Напротив. Разбирам.
	Той разтри челото си с върховете на пръстите.
	— Габи е…
	Не продължи. Стефани сложи длан върху коляното му.
	— Жизнерадостна? Интелигентна? Мила? Добра? Забавна? Великодушна? Търпелива? Всичко, което си представяш у майка и съпруга? С други думи, почти съвършена?
	Той вдигна изненадано глава.
	— Знам — кимна Стефани. — И аз я обичам. Винаги съм я обичала. Тя ми е сестра и най-добър приятел. Понякога имах чувството, че е единственият ми приятел. И имаш право — прекрасна е за теб и за децата. Избра най-подходящата съпруга. Защо, мислиш, идвам тук? Не само заради нея, нито заради теб. Заради себе си. Липсва ми.
	Несигурен как да отговори, той замълча.
	Стефани въздъхна.
	— Реши ли как да постъпиш?
	Травис преглътна.
	— Не. Още не — призна.
	— Минаха три месеца.
	— Знам.
	— Кога е срещата?
	— След половин час.
	— Добре. Ще те оставя да помислиш на спокойствие. Ще отида у вас да видя момичетата.
	— Не са вкъщи. Ще се върнат по-късно.
	— Да ги почакам ли там?
	— Да. Ключът е…
	— Под глинената жаба на верандата — довърши тя вместо него. — Знам. И съм сигурна, че всеки крадец би се досетил.
	— Обичам те, Стеф — усмихна се той.
	— И аз те обичам, Травис. Знаеш, че можеш да разчиташ на мен, нали?
	— Знам.
	— Винаги. По всяко време.
	— Знам.
	Тя кимна.
	— Ще те чакам да се върнеш. Искам да разбера какво си решил.
	— Добре.
	Стефани стана и преметна чантата си през рамо. Целуна брат си по главата.
	— Ще се видим по-късно, Габи — каза и тръгна към вратата.
	— Докъде е позволено да стигнеш в името на любовта? — спря я гласът му.
	Стефани се обърна.
	— И преди си ми задавал същия въпрос.
	— Знам. — Травис се поколеба. — Но сега те питам какво трябва да направя според теб.
	— Ще ти отговоря какво винаги. Ти избираш.
	— Какво значи това?
	По лицето й се изписа безпомощност.
	— Не знам, Травис. Какво значи според теб?


>>	21.

	Преди две години Габи срещна случайно Кенет Бейкър през една от летните вечери, с които се славеше Бофърт. Оркестрите в ресторантите свиреха, десетки лодки се поклащаха на доковете. Травис реши да заведе нея и децата да хапнат сладолед. Докато чакаше на опашката с децата, Габи спомена нехайно, че е видяла красива графика в една от галериите, край която бяха минали. Травис се усмихна, свикнал с намеците й.
	— Отиди да я разгледаш — предложи той. — Аз ще остана с момичетата.
	Тя се забави доста. Върна се с тревожно изражение. По-късно, след като се прибраха и сложиха децата да спят, седна на канапето, явно потънала в мисли.
	— Добре ли си? — попита я той.
	Габи се размърда неспокойно.
	— Срещнах Кенет Бейкър. Докато чакахте за сладолед.
	— О? Как е той?
	Тя въздъхна.
	— Съпругата му е в кома от шест години. Шест години! Представяш ли си какво преживява той?
	— Не бих могъл — призна Травис.
	— Прилича на старец.
	— И аз бих се състарил.
	Тя кимна.
	— И е ядосан. Сякаш я е намразил. Каза ми, че я посещава рядко. А децата му…
	Тя сякаш изгуби нишката на мисълта си.
	— Какво те измъчва? — попита я Травис.
	— Ти би ли ме посещавал? Ако ми се случи такова нещо?
	Травис за пръв път усети страх, макар да не разбра защо.
	— Разбира се.
	— Но след известно време ще започнеш да ме посещаваш по-рядко — отрони тя с тъжно изражение.
	— Няма.
	— И с течение на времето ще ме намразиш.
	— Никога няма да те намразя.
	— Кенет мрази Елинор.
	— Аз не съм Кенет. — Той поклати глава. — Защо изобщо го обсъждаме?
	— Защото те обичам.
	Той отвори уста да отговори, но тя вдигна ръка.
	— Изслушай ме — замълча, за да си събере мислите. — Докато Елинор беше в болницата, разбрах веднага колко я обича Кенет. Разказа ми цялата им история — как са се срещнали на брега през лятото, след като завършили гимназия. Първо му отказала, когато я поканил на среща. Ала успял някак си да я убеди да му даде телефонния си номер. За пръв път й казал, че я обича, когато родителите й празнували трийсетия си юбилей. Разказваше историите, сякаш ги преживява. Изглеждаше искрено развълнуван. Напомняше ми за теб. — Габи улови ръката му. — Знаеш ли колко пъти съм те слушала да разказваш за първата ни среща? Не ме разбирай погрешно — харесва ми. Харесва ми, че пазиш спомените живи в сърцето си и те значат много за теб. Когато разказваш, имам чувството, че пак се влюбваш в мен. Това ме трогва. — Тя замълча. — Е, трогва ме също, че чистиш кухнята, когато съм изморена. — Той се засмя, ала Габи сякаш не го чу. — Днес обаче от думите на Кенет лъхаше такава… горчивина. Когато го попитах за Елинор, останах с усещането, че предпочита да умре. Чувствата му са се променили неузнаваемо, а децата му… Ужасно е.
	— Няма да ни сполети такова нещо. — Травис стисна ръката й.
	— Да, но вече не бих могла мога да живея с мисълта, че не съм направила необходимото.
	— Какво имаш предвид?
	Тя погали дланта му с палец.
	— Обичам те много, Травис. Ти си най-добрият съпруг, най-добрият човек, когото познавам. Искам да ми обещаеш нещо.
	— Каквото и да е.
	Тя го погледна в очите.
	— Искам да ми обещаеш, че ако нещо ми се случи, ще ми позволиш да си отида.
	— Вече сме изразили волята си. Написахме завещания, забрави ли?
	— Не съм. Но адвокатът ни се премести във Флорида, а никой, освен нас тримата не знае, че не искам да удължават живота ми, ако не мога да вземам решения. Няма да е справедливо ти и дъщерите ни да жертвате живота си заради мен. С течение на времето ще ви обземе омраза. Ще страдате. Днешната среща с Кенет ми отвори очите. Не искам никога да се изпълваш с горчилка към мен. Обичам те и няма да го позволя. Смъртта е тъжна, но и неизбежна. Точно затова изразих волята си в завещанието. Защото ви обичам много. — С по-мек, ала още по-решителен глас тя продължи: — Не искам да споделям с родителите и сестрите си какво сме решили. Не искам да търся нов адвокат, за да подписвам пак документите. Искам да ти вярвам, че ще изпълниш волята ми. Затова настоявам да ми обещаеш.
	— Добре — кимна той с чувството, че води сюрреалистичен разговор.
	— Не, не така. Искам да дадеш обет, че ще изпълниш волята ми.
	Травис преглътна.
	— Обещавам да изпълня волята ти. Кълна се.
	— Колкото и да е трудно?
	— Колкото и да е трудно.
	— Защото ме обичаш.
	— Защото те обичам.
	— Да. Защото и аз те обичам.


	Травис бе донесъл в болницата завещанието на Габи, подписано в кантората на адвоката. Освен всичко друго тя изразяваше волята си да изключат системите, поддържащи живота й, след дванайсет седмици. Днес Травис трябваше да вземе решение.
	Седнал до Габи, той си спомни разговора им през онази нощ. Спомни си и своя обет. През последните седмици си бе повтарял думите стотици пъти и с всеки изминал ден все по-отчаяно се молеше Габи да се събуди. Преди шест седмици необходимостта да излее мъката си надделя и той сподели със Стефани какво обещание е дал на Габи. Затова сега тя го чакаше в дома му и се молеше с него.
	Последните шест седмици не му донесоха облекчение. Габи не помръдваше; мозъчните й функции не показваха подобрение. Той се опитваше да пренебрегне очевидното, ала часовникът тиктакаше и сега бе ударил часът да вземе решение.
	По време на въображаемите разговори с нея се опитваше да я придума да промени желанието си. Убеждаваше я, че е дал несправедлив обет; обясняваше й, че е обещал единствено защото възможността му се е струвала съвсем невероятна и немислима. Признаваше й, че ако е бил способен да предскаже бъдещето, би скъсал документите, подписани в кантората на адвоката, защото макар да не му проговаря, той не може да си представи живота без нея.
	Казваше й, че не е като Кенет Бейкър. Никога не би изпитал горчивина, никога не би я намразил. Нуждаеше се от нея, нуждаеше се от надеждата, която го изпълваше, когато е до нея. Тя му вдъхваше сили. По-рано днес се чувстваше изтощен и апатичен; сега обаче го изпълваше решимост, че е способен да се смее с дъщерите си и да бъде баща, какъвто Габи би искала да имат децата им. Същото се повтаряше вече три месеца; беше сигурен, че ще продължава и занапред. Не знаеше как би живял, ако нея я няма. Колкото и странно да изглеждаше, в новото му ежедневие имаше успокояваща предсказуемост.
	На перваза пред прозореца гълъбът сновеше напред-назад, сякаш обмисля решението му. Понякога изпитваше необяснима близост с птицата, убеден, че тя се опитва да му каже нещо. Какво? Не знаеше. Веднъж донесе хляб, но мрежата му попречи да изсипе трохите на перваза. Гълъбът забеляза хляба в ръката му и изгука тихо. След миг отлетя, но след малко се върна и остана през целия следобед. После спря да се страхува от него. Травис почукваше по стъклото, но гълъбът не отлиташе. Чудата ситуация, която разведряваше мислите му, докато стоеше в притихналата стая. Искаше му се да попита гълъба да стане ли убиец.
	Мислите му неотменно водеха дотук. Това го отличаваше от другите, длъжни да изпълнят желанията в завещанията на близките си. Те постъпваха правилно — изборът им бе въпрос на състрадание. Неговото решение обаче не се основаваше на простата логика „ако А и Б, тогава В“. Ако не бе допуснал множество грешки, нямаше да има катастрофа. Ако нямаше катастрофа, нямаше да има кома. Той бе причината Габи да пострада. Тя обаче не беше умряла. Сега, с помощта на няколко официални документа, той би могъл да довърши стореното. Да поеме отговорността за смъртта й веднъж и завинаги. Тази мисъл стягаше като в менгеме сърцето му. С всеки изминал ден се хранеше все по-оскъдно. Понякога му се струваше, че Бог не само иска Габи да умре, но и да му покаже, че вината е изцяло негова.
	Знаеше, че Габи не би приела доводите му. Инцидентът си беше просто инцидент. И не той, а тя бе взела решението колко дълго иска да живее, включена на системи. Травис обаче не можеше да отхвърли непоносимото бреме, дори само защото никой друг — освен Стефани — не знаеше какво е пожелала Габи. В крайна сметка изборът зависеше от него.
	Сивкавият здрач хвърляше унили сенки по стените. Травис се чувстваше като парализиран. Взе цветята от перваза и ги сложи върху гърдите на Габи. В същия момент Гретхен се появи на прага. Влезе бавно в стаята и провери безмълвно системите. Надраска нещо във формуляра и се усмихна бегло. Преди месец, докато водеше поредния въображаем разговор с нея, Габи му бе споменала, че Гретхен го харесва.
	— Скоро ли ще ни напусне? — попита Гретхен.
	Травис разбра, че има предвид преместването в хосписа. Въпросът й обаче съдържаше по-дълбок смисъл, отколкото подозираше. Той не събра сили да отговори.
	— Ще ми липсва — добави Гретхен. — И ти ще ми липсваш.
	По лицето й се четеше състрадание.
	— Работя тук отдавна. Преди да дойде Габи. Да беше я чул как говори за теб! И за децата, разбира се. Макар да обичаше професията си, най-щастлива изглеждаше, когато наближава времето да се върне вкъщи. Не беше като нас. Ние се радваме чисто и просто, че работният ден е приключил. Тя сияеше, че се прибира у дома при семейството си. Възхищавах й се, че има такъв живот.
	Травис не знаеше какво да отговори.
	Гретхен въздъхна и в очите й заблестяха сълзи.
	— Сърцето ме боли, като я гледам така. И теб. Всички медицински сестри в болницата знаят, че изпращаше на съпругата си рози на всяка годишнина. Почти всяка жена тук мечтае да има такъв съпруг или приятел. И после… след инцидента… ти не се промени. Знам, че тъгуваш и се гневиш, но виждам какво правиш за нея, чувам как й говориш… Сякаш нищо не може да разруши връзката ви. Тъжно е, но и красиво. Мъчно ми е, че преживявате такова изпитание. Всяка нощ се моля за вас.
	Гърлото на Травис се сви.
	— Благодарение на вас двамата повярвах, че истинската любов съществува. И дори най-мрачните мигове не могат да я сломят.
	Гретхен замълча. Извърна лице, почувствала се неловко, че е казала твърде много. Понечи да излезе от стаята, ала за момент сложи длан върху рамото му — топъл, лек и мимолетен досег. След момент Травис отново остана сам с избора си.


	Време беше. Травис погледна часовника. Не биваше да отлага повече. Другите го чакаха. Прекоси стаята да спусне щорите. По навик включи телевизора. Знаеше, че медицинските сестри ще го изключат, но не искаше Габи да лежи сама в стаята, тиха като гробница.
	Често си беше представял как се опитва да обясни как се е събудила. Седнал до кухненската маса с родителите си, поклаща невярващо глава.
	— Не знам защо се събуди. Няма магическо обяснение. Бях при нея както всеки друг път. Само че тя отвори очи.
	Представяше си как майка му се разплаква от радост и се обажда на родителите на Габи. Понякога виждаше картината ясно, сякаш е действителност. Затаяваше дъх, преживявайки усещането за чудо.
	Сега обаче се съмняваше, че е възможно. Погледна към Габи. Кои бяха те. Той и Габи? Защо се случи така? Някога би успял да отговори разумно. Това време обаче бе отминало. Днес не знаеше нищо. Над нея флуоресцентната лампа жужеше и Травис се запита какво ще прави. Все още не беше решил. Знаеше само едно — тя беше жива, а където има живот, винаги има надежда. Вперил очи в Габи, той се почуди как някой толкова близо и с толкова доловимо присъствие може да е толкова далеч.
	Часът да вземе решение беше ударил. Кажеше ли истината, Габи щеше да умре. Излъжеше ли, щеше да пренебрегне желанието й. Прииска му се тя да му каже как да постъпи и отнякъде — незнайно откъде — долетя шепот: „Вече знаеш, любими“.
	Прииска му се да възрази, че изборът е бил направен въз основа на грешни предположения. Ако можеше да върне времето назад, никога не би й обещал, а и тя едва ли би го помолила. Би ли взела същото решение, ако знаеше, че ще изпадне в кома заради него? Или ако знаеше, че да спрат системите и да я гледа как бавно умира от глад, ще убие част от него? Или ако можеше да й обясни, че ще бъде по-добър баща, ако тя е жива, дори да не се възстанови никога?
	Усети как непосилната тежест го сломява и надава ням вик: „Събуди се!“. Ехото сякаш разтърси всяка фибра на съществото му. „Моля те, любима. Заради мен. Заради дъщерите ни. Те се нуждаят от теб. Аз се нуждая от теб. Отвори очи, преди да тръгна. Събуди се, преди времето да изтече…“
	Стори му се, че я зърва как трепва. Задавен от мъка, не успя да проговори, ала както винаги действителността го отрезви. Разбра, че е било илюзия. Тя не беше помръднала. Вгледан в нея през пелена от сълзи, той почувства, че душата му започва да умира.
	Преди да тръгне, оставаше само едно. Знаеше, разбира се, приказката за Снежанка и за целувката на принца, развалила злата магия. Сещаше се за нея всеки ден, когато се сбогуваше с Габи. Днес обаче го преследваше натрапчиво чувство за неотложност. У него се надигна плаха надежда, че този път ще е различно. Любовта към Габи никога не го беше напускала. Съчетана с мисълта, че е настъпил последният час, тя навярно щеше да създаде магическата формула. Травис пристъпи към леглото, опитвайки се да се убеди, че ще стане чудо. Тази целувка — за разлика от другите — ще й вдъхне живот. Габи ще простене объркано, после ще усети допира на устните му. Ще почувства как животът му се влива във вените й. Ще долови колко е могъща любовта му към нея и с изненадващ плам ще отвърне на целувката му.
	Той се приведе към лицето й. Топлият й дъх се сля с неговия. Травис затвори очи, спомнил си хиляди други целувки, и докосна устните й. Озари го светлина. Усети как тя се връща бавно при него. Тя бе ръката, прегръщаща го в тежки мигове, тя бе шепотът в мрака нощем. Да. Тя се връщаше. Сърцето му заби трескаво, той отвори очи и осъзна… че нищо не се е променило.
	Отдръпна се и погали нежно бузата й с пръст.
	— Доскоро, любима — промълви.


>>	22.

	Докъде може да стигне човек в името на любовта?
	Травис продължаваше да прехвърля наум въпроса, когато спря на алеята пред къщата. Вече беше взел решение. Колата на Стефани бе паркирана отпред. Светеше само в дневната. Другите прозорци тъмнееха.
	Той слезе от колата. Придърпа плътно сакото си в мразовитата нощ. Луната още не беше изгряла, звездите блещукаха по небето. Съсредоточеше ли се, щеше да си спомни имената на съзвездията, които Габи някога му бе посочила. Усмихна се. Споменът беше ясен като небето, ала той го пропъди — нямаше сили да се потапя в него. Не и тази вечер.
	Моравата искреше от влага и през нощта щеше да се покрие с плътна пелена от скреж. Травис си напомни да извади шушоните и шаловете на момичетата, за да не се щура из къщата сутринта. Кристин и Лайза щяха да се върнат скоро. Липсваха му въпреки изтощението. Пъхна ръце в джобовете и изкачи стълбите на верандата.
	Стефани го чу да влиза. Обърна се и явно се опита да разчете изражението му.
	— Здравей, Стеф — поздрави я той.
	Свали си якето, осъзнал, че не помни как е стигнал до дома си.
	— Добре ли си? — попита го сестра му.
	— Не знам — отвърна той след миг.
	Тя сложи ръка върху дланта му.
	— Да ти донеса ли нещо за пиене? — предложи тихо.
	Той седна на канапето и облегна глава назад. Чувстваше се отмалял, сякаш цял ден се е борил с океанските вълни. Стефани му подаде чаша.
	— Кристин се обади. Ще закъснее. Лайза пътува насам.
	— Добре — кимна той и погледна към семейния портрет.
	— Искаш ли да поговорим?
	Той отпи от водата, осъзнал колко е пресъхнало гърлото му.
	— Обмисли ли въпроса ми? Докъде е позволено да стигнеш в името на любовта?
	— Мисля, че отговорих.
	— Да. Донякъде.
	— Намекваш, че отговорът е незадоволителен?
	Той се усмихна доволен, че Стефани все още успява да разговаря с него както винаги.
	— Исках да разбера как би постъпила на мое място.
	— Знам — отвърна колебливо тя. — Но… не мога да си представя да съм изправена пред такова решение. Честно казано, никой не може. Понякога ми се иска да не беше ми казвал.
	— Навярно не биваше. Нямах право да те товаря с това.
	Тя поклати глава.
	— Разбирам, че трябваше да споделиш с някого. Радвам се, че ми се довери. Просто се почувствах ужасно. Преживя инцидента, тревожиш се за децата, съпругата ти е в кома… и трябва да вземеш решение дали да уважиш избора й, или не. Изглежда ми непосилно.
	Травис не продума.
	— Безпокоя се за теб — добави тя. — Почти не съм мигнала, откакто ми каза.
	— Съжалявам.
	— Недей. Аз трябва да ти се извиня. Трябваше да се пренеса тук още след инцидента. Трябваше да посещавам по-често Габи. Трябваше да съм до теб всеки път, когато си имал нужда да поговориш с някого.
	— Не. Радвам се, че остана на работа. Заслужи я с цената на много усилия. Габи го знае. А и идваше тук достатъчно често.
	— Просто ми е мъчно, че ти е толкова тежко.
	Той я прегърна през рамо.
	— Знам.
	Поседяха мълчаливо. Травис чуваше как климатикът прищраква в тишината. Стефани въздъхна.
	— Искам да знаеш, че каквото и решение да си взел, аз те подкрепям. Повече от всеки друг знам колко обичаш Габи.
	Травис се обърна към прозореца. През стъклото виждаше осветените къщи на съседите.
	— Не успях да го направя — прошепна. — Дори репетирах думите, с които ще уведомя лекарите да спрат системите. Знам, че Габи го искаше… но не успях да събера смелост. Дори до края на дните си да я посещавам в хосписа, пак е по-добре, отколкото да прекарам живота си с другиго. Обичам я. Не мога да й позволя да си отиде.
	— Разбрах още когато влезе — усмихна се изморено Стефани.
	— Мислиш ли, че постъпих правилно?
	— Да — отвърна без колебание тя.
	— За мен или за Габи?
	— И двете.
	Той преглътна.
	— Мислиш ли, че ще се събуди?
	Стефани го погледна в очите.
	— Мисля, че ще се събуди. Винаги съм го вярвала. Връзката ви е… почти неземна. Имам предвид… как се гледате, каква безметежност се изписва по лицето й, когато я обгърнеш през рамо, как сякаш четете мислите си. Винаги ми се е струвало необичайно. Затова отлагам брака. Не съм сигурна, че съм намерила човека, с когото да се чувствам така. А казват, че любов като вашата надхвърля границите на възможното. Ти обичаш Габи и тя те обича. Не мога да си представя свят, където не сте заедно. Заедно, както ви е отредено да бъдете.
	Травис обмисли думите й.
	— Какво следва? — попита тя. — Ще изгорим ли завещанието?
	Въпреки напрежението той се засмя.
	— По-късно може би.
	— А адвокатът? Няма да те потърси, нали?
	— Не съм го чувал от години.
	— Още един знак, че си постъпил правилно.
	— Предполагам.
	— А хосписът?
	— Ще я преместят следващата седмица. Трябва само да уредя формалностите.
	— Нуждаеш ли се от помощ?
	Той разтри слепоочията си, изтощен до краен предел.
	— Да.
	— Хей. — Тя го поразтърси леко. — Взе правилното решение. Не се чувствай виновен. Избра единствения възможен път. Тя иска да живее. Иска възможност да се върне при теб и момичетата.
	— Знам, но…
	Не успя да довърши. Миналото го нямаше, а бъдещето тепърва щеше да се разгърне. Трябваше да съсредоточи живота си върху настоящето. Ала безкрайните дни, ширнали се пред него, внезапно му се сториха неизбродни и непоносими.
	— Страх ме е — призна той.
	— Знам. И мен ме е страх — обгърна го отново през рамо Стефани.


>	Епилог

	_Юни 2007_
	Сивият зимен пейзаж отстъпи място на ярките пролетни цветове. Седнал на задната веранда, Травис чуваше птичия хор. Ята скорци прелитаха над дърветата и се зарейваха в небето, сякаш изпълняват сложна хореография.
	Беше съботна сутрин. Кристин и Лайза се люлееха на гумата, която Травис бе окачил преди седмица. За да освободи достатъчно пространство да описват широка дъга във въздуха, бе изрязал ниските клони и бе завързал въжето възможно най-високо. Тази сутрин бута люлката цял час и слуша радостния смях на дъщерите си. Ризата му подгизна от пот. Момичетата обаче искаха още.
	— Татко ще си почине няколко минути — каза им запъхтян той. — Вие се редувайте на люлката.
	Разочарованието, изписано ясно по сбърчените им личица и приведените рамене, трая няколко секунди. Травис ги наблюдаваше как се редуват на люлката. Вслушваше се усмихнат в мелодичния им смях. Сърцето му се изпълваше с топлота, че си играят толкова добре заедно. Надяваше се винаги да останат близки както сега. Искаше му се да вярва, че връзката им укрепва с времето. Надяваше се в това отношение да приличат на него и Стефани. Опитът го беше научил, че понякога остава само надеждата, и през последните четири месеца охотно намираше упование в нея.
	Животът му бавно се нормализираше. Или поне така изглеждаше. Със Стефани обиколиха десетина хосписа. Преди това си ги представяше като сгради с приглушено осветление и лоша хигиена, където объркани стенещи пациенти бродят из коридорите посред нощ, а денем ги надзирават санитари с психически отклонения. Предубежденията му се оказва погрешни. Поне по отношение на местата, които посетиха със Стефани.
	Повечето бяха светли и просторни. Ръководеха ги разсъдливи мъже и жени на средна възраст, облечени в безупречни костюми. Уверяваха ги, че хосписите им са по-чисти от множество домакинства, а персоналът се държи любезно, грижливо и професионално. Травис се чудеше мълком дали Габи ще се чувства добре и няма ли да е най-младата пациентка, а Стефани задаваше трудните въпроси. Разпитваше как проучват персонала, каква е процедурата при спешни случаи, колко бързо вземат под внимание оплакванията. Обикаляше из коридорите със самочувствието на човек, разучил всички правила и закони. Описваше хипотетични ситуации и настояваше да й опишат какви мерки биха предприели служителите и директорът. Осведомяваше се колко пъти дневно ще обръщат Габи в леглото, за да предотвратят раните от залежаване. Понякога изглеждаше като прокурор, поставил на кръстосан разпит обвиняемия. Неколцина директори се наежиха, но Травис й беше благодарен за бдителността. Самият той не бе в състояние да мисли трезво, ала не се съмняваше, че тя задава точните въпроси.
	В крайна сметка откараха Габи с линейка в хоспис, ръководен от мъж на име Елиът Харис. Намираше се на две преки от болницата. Харис впечатли и Травис, и Стефани. Тя попълни лично документите в кабинета му. Намекна, че познава висши магистрати в щатския съд, и се погрижи да настанят Габи в просторна самостоятелна стая с изглед към двора. Когато я посещаваше, Травис обръщаше леглото към прозореца и я повдигаше върху възглавниците. Представяше си, че й е приятно да чува разговорите на семействата в двора и да усеща топлината на слънцето. Каза му го веднъж, докато й раздвижваше краката. Каза му също, че разбира решението му и се радва, че го е взел. Или по-точно — въобразяваше си, че му го казва.
	След като я настаниха в хосписа и прекара първата седмица с нея, докато и двамата се приспособят към новата обстановка, Травис се върна на работа. Послуша съвета на Стефани и започна да работи четири дни в седмицата до ранния следобед. Едва сега осъзна колко му е липсвало общуването с други хора. Обядваше с баща си и установяваше, че успява да изяде почти всичко. Налагаше се, разбира се, да съобразява посещенията при Габи с работното си време. Сутрин изпращаше момичетата на училище, отиваше в хосписа и оставаше един час там. След работа прекарваше още четири часа с Габи и се връщаше вкъщи да посрещне момичетата. В петък оставаше в хосписа почти цял ден, а през почивните дни обикновено се отбиваше за час-два. Зависеше от режима на момичетата. Понякога те проявяваха желание да го придружат, ала най-често не искаха или времето им бе запълнено с тренировки по футбол, детски празненства или каране на ролери. Сега, след като решението вече не го измъчваше, Травис някак приемаше по-леко дистанцията помежду им. Дъщерите му се възстановяваха и продължаваха напред. Той също. Бе живял достатъчно, за да разбира, че всеки се справя със скръбта по различен начин, и малко по малко тримата свикнаха с новия си живот. Девет седмици след като я приеха в хосписа, гълъбът се появи на прозореца на Габи.
	Отначало Травис не повярва на очите си. Честно казано, не беше сигурен, че е същата птица. Кой знае? Сиви, бели и черни пера, тъмни лъскави очи — всички гълъби си приличат. И все пак знаеше, че е старият му познайник. Пристъпваше напред-назад по перваза, не се плашеше от него, когато доближи стъклото, а и гукането му звучеше някак… познато. Мнозина биха го сметнали за луд — с право, признаваше дълбоко в себе си, но…
	Гълъбът беше същият, колкото и безумно да изглеждаше.
	Той го наблюдаваше удивен, а на другия ден донесе хляб и поръси трохи върху перваза. После поглеждаше често към прозореца. Чакаше гълъбът да се появи. Напразно. Не долетя и през следващите няколко дни и Травис посърна. Понякога си казваше, че гълъбът е дошъл просто да се увери, че той продължава да бди над Габи. Или пък да му покаже, че не бива да губи надежда, защото в крайна сметка изборът му е бил правилен.
	Седнал на задната веранда, Травис се почуди как е възможно да изпитва толкова дълбока радост при вида на дъщерите си. Почти бе забравил усещането за безметежност, чувството, че светът е такъв, какъвто трябва да бъде. Дали появата на гълъба е била предвестник на промените, които ще настъпят в живота им? На хората е присъщо да си задават такива въпроси и Травис знаеше, че до края на дните си ще разказва тази история.
	Ето какво се случи — беше преди обед, шест дни след появата на гълъба. Травис работеше в клиниката. В едната стая имаше болна котка, в другата — кученце доберман, което трябваше да ваксинира. В третата стая той шиеше раната на мелез — наполовина лабрадор, наполовина златен ретривър — пострадал, докато пропълзявал под телена мрежа. Направи последния шев, завърза възела и понечи да обясни на собственика да пази раната от замърсяване, за да не се инфектира. Асистентката му обаче влезе в стаята, без да почука. Травис се обърна изненадан.
	— Елиът Харис е. Иска да говори с теб.
	— Помоли ли го да остави съобщение? — Травис погледна към кучето и към собственика му.
	— Настоя да те извикам. Било спешно.
	Травис се извини на клиента и помоли асистентката да довърши прегледа. Влезе в кабинета си и затвори вратата. Червената лампичка на телефона примигваше.
	Хвърляйки поглед назад, Травис не беше сигурен какво е очаквал да чуе. По гръбнака му обаче пробягаха тръпки, когато вдигна слушалката. За пръв път Елиът Харис го търсеше в клиниката. Вдъхна си мислено кураж и натисна бутона.
	— Травис Паркър е на телефона.
	— Обажда се Елиът Харис — каза директорът със спокоен и безизразен глас. — Елате в хосписа възможно най-бързо.
	В последвалата тишина стотици мисли се сблъскаха в ума на Травис — Габи е спряла да диша, състоянието й се е влошило, надеждата е изгубена. Стисна телефона, сякаш да предотврати предстоящото.
	— Добре ли е Габи? — събра сили да попита.
	Думите прозвучаха задавено. Пак настъпи мълчание — проточи се секунда или две. Мигновение, равносилно на години — така го описа по-късно. Двете думи обаче, които последваха, го накараха да изпусне слушалката.


	Излезе от клиниката, обзет от странно спокойствие. Така поне му казаха асистентите по-късно. Лицето му не издавало никакви чувства. Минал край рецепцията, без да поглежда към никого. Хората в клиниката — и персоналът, и собствениците, довели животните си за преглед — знаеха, че съпругата му е в хоспис. Мадлин — осемнайсетгодишното момиче, което работеше на рецепцията — се втренчи ококорено в него. Вече почти всички бяха разбрали за обаждането от хосписа. В малките градчета новините се разпространяват мигновено.
	— Обади се на татко и го помоли да дойде. Трябва да отида до хосписа — обясни Травис.
	— Разбира се — кимна Мадлин и след кратко колебание добави: — Добре ли си?
	— Ще ме закараш ли дотам? Май няма да мога да шофирам в момента.
	— Разбира се — повтори поуплашена тя. — Веднага щом се обадя.
	Докато Мадлин набираше номера, Травис стоеше като парализиран. Чакалнята бе притихнала; дори животните сякаш разбираха, че нещо се случва. Чу как Мадлин говори с баща му, ала думите долитаха отдалеч. Всъщност съзнаваше съвсем смътно къде се намира. Опомни се едва след като Мадлин прекъсна връзката и му съобщи, че баща му ще дойде веднага. Забеляза страха, изписан по лицето й. Навярно защото бе млада, тя не се стърпя и зададе въпроса, който измъчваше всички.
	— Какво се е случило?
	Травис видя колко загрижени са хората край него. Повечето го познаваха от години, дори от дете. Малцина — предимно от персонала — познаваха добре Габи и след инцидента скърбяха искрено за нея. Не им дължеше обяснение, ала от друга страна им дължеше, защото корените му бяха тук. Бофърт беше техният дом и взрян в лицата им, той долови състрадание като у сродници. Не знаеше какво да им каже. Хиляди пъти бе изричал мислено думите. Сега обаче бе занемял. Чуваше как дъхът излита от устните му. Съсредоточеше ли се достатъчно, щеше да усети как сърцето му блъска в гърдите. Мислите му обаче се разбягваха на всички посоки. Питаше се дали е чул правилно думите на Харис, или е сънувал. Припомняше си разговора, търсеше скрито значение, опитваше се да види ясно реалността зад думите, ала дори не изпитваше чувствата, които беше редно да изпитва. Страхът прогонваше всички други чувства. По-късно описваше състоянието си като теглилка — от едната страна е щастието, от другата загубата. Той стоеше разкрачен върху везната, уплашен, че всяко погрешно движение ще я наклони на едната или на другата страна и ще го запрати на земята.
	Подпря се върху плота на рецепцията. Мадлин застана до него. Ключовете за колата подрънкваха в ръката й. Травис обходи с поглед помещението, после се обърна към Мадлин и накрая впи очи в пода. Вдигна ги най-сетне и успя само да повтори думите, които преди малко бе чул по телефона:
	— Тя е будна.
	Дванайсет минути по-късно — след трийсет смени на платното и три светофара, които светеха жълто и навярно дори червено — Мадлин паркира пред входа на хосписа. Травис не продума през целия път. Усмихна се благодарно и отвори вратата на колата.
	Пътуването не проясни мислите му. Изпитваше надежда и вълнение; същевременно продължаваше да се опасява, че не е разбрал правилно. Навярно се бе събудила за миг и пак беше потънала в сън. Или Харис е имал предвид някакво особено медицинско състояние, показващо подобрение на мозъчната функция. В ума му се въртяха всякакви сценарии, лутащи се между надеждата и отчаянието.
	Елиът Харис го посрещна пред входа. Изглеждаше завидно спокоен.
	— Вече се обадих на невролога. Ще пристигнат след няколко минути. Искаш ли да отидеш в стаята й?
	— Тя е добре, нали?
	Елиът Харис сложи ръка на рамото му и го въведе вътре.
	— Отиди при нея. Пита за теб.
	Някой му отвори вратата към коридора — колкото и да напрягаше паметта си, не успяваше да си спомни дори дали е бил мъж или жена. Свърна надясно, изкачи на бегом стълбището, отвори вратата към втория етаж и видя медицинска сестра и санитар да го чакат. Развълнуваните им лица му подсказаха, че се канят да му разкажат какво се е случило. Той обаче ги подмина, стигна до стаята на Габи и се облегна на стената да се съвземе. През отворената врата чу шепот. Поколеба се за миг и влезе вътре.
	Гретхен го посрещна, грейнала в усмивка.
	— Бях в болницата, когато лекарят получи съобщението. Не се стърпях и дотичах.
	Травис едва я чуваше. Гледаше съпругата си, подпряна на възглавниците в леглото. Изглеждаше объркана, ала го видя и усмивката й му каза всичко.
	— Габи? — прошепна Травис.
	— Травис — промълви с дрезгав, почти неузнаваем глас тя.
	Той тръгна бавно към леглото, без да отлепя очи от нейните. Не разбра дори, че Гретхен излезе и затвори вратата.
	— Габи? — повтори удивен. В съня му — защото му се струваше, че е сън — тя вдигна длан от леглото и я отпусна върху корема си, сякаш няма сили за повече. Той седна до нея.
	— Къде беше? — попита тя. Думите прозвучаха завалено, ала изпълнени с любов. Габи беше будна. — Не знаех къде си.
	— Тук съм — каза Травис и от очите му рукнаха сълзи. Приведе се към нея, усети ръката й върху гърба си и се разплака още по-неудържимо. Не сънуваше. Габи го беше прегърнала. Знаеше кой е и колко я обича. Истина е, беше единствената му мисъл. Този път е истина…


	През следващите няколко дни Травис не се отдели от Габи и баща му го заместваше в клиниката. Едва напоследък животът му бе възвърнал донякъде обичайния си ритъм и в дни като днешните, когато дъщерите му се гонеха и се смееха в двора, а Габи беше в кухнята, картини от изминалата година се мяркаха в ума му. Спомените от болницата бяха замъглени, сякаш и той е бил в полусъзнание като Габи.
	Тя не излезе невредима от комата, разбира се. Беше отслабнала много, мускулите й бяха атрофирали, лявата страна на тялото й бе почти вцепенена. След дълги дни успя да се изправи без помощ от леглото. Терапията напредваше влудяващо бавно; дори сега по няколко часа дневно работеше с физиотерапевт. В началото се измъчваше, че я затрудняват най-обикновени движения, каквито преди е приемала за даденост. Мразеше да вижда изпитото си лице в огледалото и повтаряше, че се е състарила с петдесет години. Травис винаги й казваше, че е красива, с пълното съзнание, че никога не е бил по-сигурен в истинността на думите си.
	На Кристин и Лайза им беше необходимо повече време да свикнат. В деня, когато Габи се събуди, Травис помоли Елиът Харис да се обади на майка му да вземе момичетата от училище. След час семейството се събра. Когато влязоха в стаята обаче, Кристин и Лайза не пожелаха да доближат майка си. Вкопчиха се в Травис и отговаряха едносрично на въпросите на Габи. Едва след половин час Лайза седна на леглото до нея. Кристин се престраши чак на другия ден и дори тогава изглеждаше сдържана, сякаш вижда Габи за пръв път. Същата вечер — след като върнаха Габи в болницата и Травис прибра момичетата вкъщи — Кристин го попита:
	— Мама наистина ли се събуди, или пак ще заспи?
	Лекарите бяха изразили почти абсолютна увереност, че Габи няма да се върне в предишното състояние, ала все пак не изключиха окончателно вероятността. Страхът на Кристин отразяваше неговия. Когато Габи заспеше или просто се унесеше в дрямка след тежката терапия, сърцето на Травис се свиваше. Задъхваше се и я побутваше леко, ужасен, че няма да отвори очи. Разбудеше ли се най-сетне, той не успяваше да прикрие облекчението и благодарността си. Отначало Габи приемаше стоически тревогата му — признаваше, че мисълта за случилото се я плаши — но не след дълго започна да се ядосва. Миналата седмица, докато луната висеше високо в небето и щурците пееха звучно, Травис я погали по ръката. Тя отвори очи, погледна към часовника и видя, че е три сутринта. Седна в леглото и смръщи вежди.
	— Престани! Имам нужда от сън. Редовен, здрав сън като всички хора! Изтощена съм, не разбираш ли? Отказвам да ме будиш през час до края на живота ми!
	Не каза нищо повече. Дори не се броеше за свада, понеже той не съумя да отговори. Тя се обърна, мърморейки, на другата страна. Думите й обаче, типично в неин стил, го накараха да въздъхне с облекчение. Щом тя вече не се тревожеше, че ще заспи непробудно, значи беше време и той да спре да се безпокои. Или поне да я остави да спи спокойно. Честно казано, съмняваше се, че страхът му някога ще се уталожи. Продължаваше да се буди посред нощ, ала сега просто се вслушваше в дишането й и забележеше ли то да се учестява или забавя — промени, отсъствали по време на комата — се успокояваше и потъваше отново в сън.
	Всички се приспособяваха и Травис знаеше, че това изисква време. Много време. Още не бяха обсъдили въпроса за пренебрегнатото завещание. Питаше се дали някога ще повдигнат темата. Още не бе споменал пред Габи за въображаемите разговори, които водеше с нея в болницата, а тя не помнеше нищо — нито ухания, нито гласовете от телевизора, нито досега му.
	— Все едно времето… е изчезнало.
	Нямаше значение. Всичко беше така, както трябва. Зад него вратата проскърца и той се обърна. В далечината Моли лежеше във високата трева; старият Моби спеше в ъгъла на верандата. Травис се усмихна, забелязал как грейва лицето на Габи при вида на дъщерите й. Кристин люлееше Лайза и двете се кикотеха звънливо. Габи седна на люлеещия се стол до Травис.
	— Обядът е готов, но нека си поиграят още малко. Толкова се забавляват.
	— Да. Останах без сили да ги люлея.
	— Дали да не отидем да разгледаме аквариума, когато Стефани пристигне? И да хапнем пица след това?
	Той се усмихна, готов да задържи завинаги този момент.
	— Звучи чудесно. О! Забравих да ти кажа. Майка ти се обади, докато се къпеше.
	— Ще й звънна по-късно. Трябва да се обадя и за помпата за отоплението. Снощи радиаторите на момичетата не изстинаха изобщо.
	— Да пробвам ли да я поправя?
	— Недей. Последния път се наложи да сменяме цялата инсталация. Помниш ли?
	— Помня, че не ми даде достатъчно време.
	— Да, да — намигна му тя. — Тук ли да обядваме или вътре?
	Той се престори, че обмисля въпроса. Всъщност нямаше значение. Тук или там, важното беше, че са заедно. Беше с жената и дъщерите, които обичаше. Какво повече би могъл да иска? Слънцето светеше ярко, цветята ухаеха, денят щеше да отмине безгрижно — нещо немислимо през изминалата зима. Обикновен ден, ден като другите. Ала ден точно такъв, какъвто трябва да бъде.
