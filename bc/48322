D>
	На Уенди
D$


>	Пролог

	Масум Абаси мразеше морето. Противната солена миризма и безкрайният шум го дразнеха неописуемо. Той беше номад от Дравистан, човек на пустинята, свикнал с тишината на пясъците, със сухия, безплоден пейзаж и необятното синьо небе. Кълбестите облаци, разбиващите се вълни и писъците на чайките му бяха съвсем чужди, но Масум бе решен да изтърпи това, защото наградата си заслужаваше.
	Най-краткият път от дравистанското пристанище Алук Вадир до град Стийлхейвън беше по море, така че Масум с неохота плати за място на кораба и се отправи на пътешествие. За богатство можеш много да изтърпиш, казваха хората, и Масум им вярваше, докато не дойде първата буря. Екипажът на _Всемогъщия скиптър_ се състоеше почти изцяло от нагли западняци, които не се впечатляваха от шибащия вятър и бучащите небеса. Високите вълни подмятаха каравелата, но моряците си вършеха работата, сякаш нищо особено не се случваше.
	За Масум сякаш настъпваше краят на света.
	Той се вкопчи отчаяно в такелажа и пръстите му побеляха от яростната хватка и смразяващия вятър. Робата, която носеше, за да мине за търговец, бе покрита с повръщано, а кърпата на главата му отлетя нанякъде в бурята и сега дългата му коса беше оставена на милостта на стихиите. Но това не го интересуваше. Искаше само да оцелее. И, разбира се, въпреки вилнеещия порой, който заплашваше да го отнесе от палубата, той оцеля.
	Но Масум Абаси беше роден да оцелява — свикнал да поема риск и да поиска полагащото му се за това. В миналото уменията му бяха много търсени, благодетелите му се отплащаха щедро.
	Абаси беше обучен на променливата философия на войната от Шадир от Гул Раза и бе служил като военен съветник на трима пустинни принцове. Беше уредил мир между враждуващите султанати в Джал Насан, стана дипломат на Кали Устман ал Талиб в двора на Слънчевите господари Хан-Шар, а Егрит Рашамен го избра за свой вестител. През годините репутацията му нарасна толкова, че само слух за появата му беше достатъчен да накара придворните и на най-богатия султан да го посрещнат с пътеки от цветя и разкошен пир. Да, това бяха златни времена, а Масум бе водил живот на благородник, цене`н като най-мъдрия съветник и обграден от влиятелни и богати мъже, които се наричаха негови приятели.
	Но всичко това се промени.
	Провали го нещо съвсем нищожно: една съвсем невинна усмивка към дванадесетата съпруга на Кали — тя дори не му беше любимка, — но се оказа достатъчно да плъзне слух из двора, везирите да зашушукат, евнусите да се закискат с пискливите си гласове и дотам беше. Прогониха го. Накъдето му видят очите. Поне отърва секирата на палача; за което трябваше да благодари на Кали.
	Последните няколко години бяха тежки за Масум. По мръсните улици на дравистанските градове нямаше голямо поле за изява на талантите му. Сладкодумието и мъдростта, така ценени преди, вече не бяха от полза. Гладът и страхът станаха постоянни негови спътници и той се отчая дотам, че се замисли дали да не се хване на някаква физическа работа. Точно когато изглеждаше, че светлината на Аста Довашу го е изоставила съвсем, Богът на Пустинния вятър внезапно му се усмихна.
	Масум Абаси се замисли за онази нощ — нощта, в която му предложиха невъобразимо богатство, за да наемат особените му дарби. Той прие и ето го тук, в този град далеч от родината, където започна да се чуди дали това пътуване си струва дори за всичките съкровища на източните царства.
	От палубата виждаше в далечината град Стийлхейвън, разпрострял се на брега като огромен мравуняк. Колкото и неприятно да беше пътуването, Масум знаеше, че най-лошото го чака, щом стъпи в този противен град. Репутацията му беше печална дори в далечния Дравистан — опасни тесни лъкатушещи улици, никаква култура, дивашки маниери и обитатели с лош дъх. Да не споменаваме безвкусната храна и навика да се наливат с ейл, докато не започнат да повръщат.
	Масум трябваше да преодолее склонността си да се придържа стриктно към етикета, когато си имаше работа с невежите западняци. Името му трябваше да е кратко и сладникаво — те не бяха способни, нито пък щяха да си направят труда, да се обръщат към него подобаващо с титлата му Масум ам Калед лас Фахир ам Джадар Абаси.
	На палубата някой излая заповеди на груб тевтонски, а Масум стисна везаната кожена торба, която носеше на рамо, и я придърпа пред себе си в защитен жест. Тя беше неговото спасително въже, в нея носеше инструментите на занаята си и инстинктивно се опитваше да ги опази. Съдържанието й изглеждаше съвсем обикновено, дори без стойност, но беше по-ценно, отколкото човек би могъл да предположи. И там беше работата. Ако някой го спреше и започнеше да го разпитва, той лесно можеше да се представи за гостуващ търговец. Градската стража или инквизицията трябваше доста да се постараят, за да докажат, че е замесен в престъпление, защото можеха да го заподозрат единствено в заговор. А той изобщо не искаше да набучат главата му над портата на Стийлхейвън, за да посрещне армията на Амон Туга, когато дойде да изпепели града.
	— Почти пристигнахме, приятелю от Изтока.
	Гласът беше плътен и го откъсна от мислите му. Думите бяха изречени на рядък северен диалект на тевтонския, но Масум разпозна езика и интонацията, сякаш му бяха родни. Беше ненадминат познавач на западните езици. Все пак това бе една от причините да изберат точно него за тази задача.
	— Да, така е — каза той и се обърна с усмивка към помощник-капитана, чиято плешива глава лъщеше на следобедното слънце. — Пътуването беше тъй приятно, жалко, че свършва така скоро.
	Помощник-капитанът му смигна заговорнически — на всички беше станало ясно, че за Масум пътуването е било ужасно от началото до края.
	— Работа ли имаш в Стийлхейвън, чужденецо?
	Масум усети как кожата на тила му настръхва, но сърдечната му усмивка дори не потрепна. Това беше съвсем невинен въпрос, само да се завърже разговор, така че бе глупаво да рискува и да разкрие истината, особено сега, така близо до брега, където можеше да потъне в лабиринта от улички и да се отърве от всички любопитни.
	— Да — отвърна той. — Аз съм гостуващ търговец. Продавам подправки. Разбрах, че в Стийлхейвън търговията процъфтява и човек може да получи добра цена.
	Помощник-капитанът се ухили широко.
	— Добра цена, казваш? Ами тогава внимавай къде търгуваш, пътнико. Да не получиш нещо, за което не си се пазарил. В Стийлхейвън не прибират затворници, особено чужденци. Пази си гърба и кесията, нали тъй?
	Масум само сведе глава в благодарност за ненужния съвет и докосна с пръст челото и устните си по обичая на дравистанските номади. Помощник-капитанът кимна в отговор и забърза по палубата.
	Масум се обърна към носа и се загледа в града, който нарастваше на хоризонта. На кораба цареше трескава активност — едрите моряци свиваха платната и се опитваха да надвикат писъците на чайките. Стийлхейвън, който от открито море изглеждаше като огромен каменен монолит, бавно започна да се разкрива в цялата си прелест. Кули израснаха над огромните бойници на крепостните стени — но не заострените куполи, с които бе свикнал в родината си, а четвъртити, груби, страховити и потискащи. Ако такива бяха архитектурните решения при най-високите и най-пищни минарета в града, то каква ли чудовищна грозотия се криеше в сенките им. Над тях се извисяваха две огромни статуи на воини, мъж и жена; мъжът държеше грамаден чук, а тя — копие и щит. Арлор и Ворена, древните герои, почитани като богове от тевтонците. Масум трябваше да признае, че тези гиганти, вперили древните си каменни очи над града, представляват внушителна гледка.
	Корабът се насочи към града и Масум откри още утеха в огромното пристанище. То имаше формата на полумесец и образуваше залив, изпълнен със съдове с разноцветни платна. _Всемогъщия скиптър_ се промъкваше майсторски между тях към празен пристан в дъното на залива, точно под сянката на огромната пристанищна порта на Стийлхейвън.
	Въжета бяха хвърлени към брега, сръчно уловени от усърдните пристанищни работници и здраво завързани за пилоните. Още преди _Всемогъщия скиптър_ да спре до дървения кей, трапът беше изтеглен от носа и десетина моряци започнаха да развързват въжетата и мрежите, които крепяха товарите на палубата.
	Масум тръгна напред, без да чака покана. Беше платил за пътуването предварително и сега нямаше нужда от разрешение да се разкара от кораба, на който бе изстрадал толкова много.
	Трапът потрепваше под краката му и сърцето му забумтя, миг преди да стъпи на дървения пристан и да го залее облекчение. Вдиша дълбоко и изпълни дробовете си с вонята на развалена риба, но не му пукаше; за пръв път от дни можеше да си поеме дъх на твърда земя.
	Пое нагоре към портата на пристанището, но веднага залитна, сякаш земята под краката му се движеше. Беше чул екипажа на _Всемогъщия скиптър_ да говори за „моряшка походка“, но си мислеше, че това страдание засяга единствено моряците. Грешеше, разбира се, защото замайването беше последвано от пристъп на гадене и той трябваше да стисне зъби, за да не оповръща пристана.
	Внезапно му се прииска чашка анасонов чай, за да почувства как топлината сгрява стомаха му, а сладостта на канелата и меда отмива жилещата жлъчка, която заплашваше да се надигне в гърлото му. Посегна с неохота към торбата си, скъпоценната торба, и зарови из разнообразното й съдържание, докато не напипа малка калаена манерка. Издърпа я трескаво, отви капачката и я притисна към устните си. Силният алкохол изгори гърлото му по пътя си надолу, но потуши вкуса на повръщано и дори гаденето отмина след миг.
	Щом се почувства малко по-добре, Масум продължи по павираната рампа към огромната порта, обсадена от търговци и моряци, които се опитваха да влязат или излязат от града, натоварени с тежки бали, кафези, животни и всякакви други стоки. Когато се приближи, успя да надникне през портата към града, докато тълпата се изливаше като огромен рояк по безбройните му улици. Масум трябваше да мине покрай стражите, които оглеждаха всички влизащи, и от време на време дърпаха по някой търговец или моряк от множеството, за да го разпитат и да проверят дали не носи нещо контрабандно. Масум не знаеше какво се смята за контрабанда в тази яма на греха, но пък беше наясно, че при армията нашественици по границите на страната градските власти ще са нащрек за шпиони.
	Сведе глава и тръгна с тълпата. Трябваше да избягва погледите и да не привлича внимание, но вероятно беше невъзможно. Дори само дрехата му го отличаваше като чужденец и той съжали, че не е облякъл нещо по-безцветно, с което да се слее с мърлявите западняци.
	Съжалението се превърна в ужас, когато двамата търговци вляво от него бяха избутани от едра, космата ръка, която се настани на рамото му.
	— Къде си мислиш, че отиваш? — попита развеселен глас, когато Масум бе измъкнат от тълпата и бързо обграден от плещест мъже. Бяха трима, с еднакви зелени куртки, и той едва ги различаваше. Всички бяха с чупени, сплескани носове, липсващи зъби и пронизващи свински очички. Единият дръпна торбата от рамото му и Масум се скова от паника. Все пак успя да изобрази обичайната си ведра усмивка; усмивка, която му беше помагала да договори мир между нации, да очарова султани и военачалници по цялата източна земя.
	— Но ваши благородия — започна, като докосна с пръст челото и устните си, — аз съм само пътуващ търговец — продавам подправки. Разбрах, че в Стийлхейвън има голямо търсене на…
	— Млъквай, гнусен камилар — прекъсна го единият от стражите с обидата, която Масум знаеше, че трябва да очаква от простите западняци. — Какво има в торбата?
	— Най-обикновени дреболийки. Спомени от родината — отвърна Масум, но едрият пазач вече ровеше из съдържанието й и извади малка парцалена кукла. Косата й от конски косми се замята жално, преди пазачът да я пусне обратно в торбата. Той отново напъха ръка вътре и този път извади малка кожена кесия. Ухили се доволно и хвърли торбата на земята, съвсем забравил за безполезния остатък от съдържанието й.
	— А туй какво е? — попита той, отвори кесията и погледна нетърпеливо в нея. Лицето му посърна. — Какви са тия лайна, по дяволите?
	Масум отвори уста да формулира някакъв отговор, но не му се отдаде възможност, защото пазачът захвърли кесията, сграбчи го за предницата на робата и го отлепи от земята. Нежната коприна се раздра с жален стон и Масум се приготви за най-лошото.
	— Стига толкова!
	При тази заповед пазачът замръзна насред замаха си. Извърна очи наляво и Масум проследи погледа му до висок красив мъж, който стоеше точно от другата страна на портата, придружен от двама рицари в брони. Бодливи клонки от бронз се усукваха около алените нагръдници — това бяха Рицари на Кръвта, личната стража на самия крал Каел Мастрагал.
	— Оттук го поемаме ние, сержант — обяви красивият западняк, но пазачът вече беше пуснал робата на Масум и отстъпваше назад. Масум бързо се наведе, прибра кесията и я натъпка в скъпоценната си торба, която притисна към гърдите си.
	Мъжът му направи властен жест да се приближи и той се подчини с радост, мина покрай пазачите, които бяха отстъпили назад и гледаха предпазливо — от уважение или от страх, не го интересуваше.
	— Насам — каза мъжът и закрачи, следван послушно от Масум. Той знаеше, че човекът му за свръзка ще го чака, но чак пък член на Почетната кралска стража? Не би предположил подобно нещо. Ами ако този човек не беше свръзката му? Може би… не, не му се мислеше за това. Нямаше как да са го разкрили — не и толкова бързо.
	Поведоха го по улиците. Високият мъж вървеше отпред, униформата му беше спретната и стегната, якичката — висока и строга. Двамата рицари вървяха зад Масум и броните им тихо подрънкваха, не твърде близо, но и не твърде далеч.
	Когато се озоваха в тъмна уличка, далеч от тълпата, Масум внезапно започна да се страхува от най-лошото. Инстинктът му за самосъхранение взе връх. Беше време да пусне в ход красноречието си.
	— Много съм благодарен за помощта ви, имате вечната ми признателност, задето ме отървахте от сигурен побой, но ви уверявам, че съм в състояние да продължа по улиците на вашия град без такъв… солиден ескорт.
	Мъжът пред него спря, спряха и рицарите отзад. Водачът се обърна и в сенките на уличката лицето му стана злокобно, а четвъртитият силует на униформата му придаваше още по-зловещ вид.
	— Масум Абаси — каза той.
	_Проклятие_ — помисли си Масум, — _знае името ми. Край с мен._
	— Да не мислиш, че крал Каел няма шпиони? Следят те още от Дравистан. Очакваме пристигането ти от дни.
	Мъжът кимна на рицарите и Масум чу как вадят мечовете.
	— Чакайте — извика паникьосан. — Имам информация. Поне трябва да ме разпитате.
	— О, разбира се. И ще научим какво замисля принцът елхарим, дори да се наложи да обелим мръвката от кокалите ти.
	— Уверявам ви, че няма да се наложи — отвърна бързо Масум с треперещ глас. — Ще видите, че съм много услужлив.
	— И къде ще остане забавлението? — отвърна красавецът и устата му се изкриви в садистична усмивка.
	Масум се извърна към рицарите и ококори очи от страх. Първият пристъпи напред и посегна с огромната си метална ръка, а добре смазаната му броня дори не проскърца.
	Точно тогава сенките се раздвижиха.
	Нещо просветна мимолетно в сумрака на уличката и ръката на рицаря, макар и облечена в яка стомана, падна на земята. Той изсумтя и се запрепъва назад, като стискаше чуканчето, от което шуртеше тъмночервена артериална кръв. Черна сянка, бърза като морски вятър, се стрелна напред. Още един проблясък и Масум видя меч — тънък като сабя, но прав като стрела. Той изсвистя над бронята на шията, но под забралото на шлема, и проряза червена линия през гърлото на рицаря. Докато той се свличаше назад, другият рицар се втурна към нападателя с яростен рев, който кънтеше силно в шлема му. Но сянката се оказа по-бърза. Масум чу как острието изсвистя два пъти и рицарят се свлече на земята. Главата му, още в шлема, се изтърколи наляво, а отсечената ръка се плъзна вдясно.
	Всичко това се случи за миг, но сянката продължи плавното си движение, завъртя се и хвърли нещо покрай главата на Масум. Той го чу как изсвистя до ухото му, преди да се забие в униформения мъж зад него.
	Мъжът се стовари с безизразно лице, а от окото му стърчеше тънко сребристо острие. Докато се свличаше на земята, ръката му остана върху дръжката на меча, наполовина измъкнат от ножницата.
	В уличката настана тишина. Масум не смееше да се обърне към смъртоносната сянка, макар че го беше спасила от сигурна гибел. Разтрепери се, когато фигурата се плъзна покрай него, стъпките й бяха съвсем безшумни по меката земя. Тя коленичи и измъкна металното острие от окото на трупа.
	— Амон Туга те поздравява — чу се кадифен глас, когато сянката се обърна към Масум. Лицето й беше полускрито зад платнена маска, но очите грееха като злато, беше елхарим. — Изпратиха ме да те наглеждам, Масум ам Калед лас Фахир ам Джадар Абаси. Да се уверя, че изпълняваш задачата си.
	— Благодаря — отвърна Масум. — Предайте благодарностите ми и на Амон Туга.
	— Моят господар и повелител няма нужда от благодарностите ти, но пък в замяна на възнаграждението ти изисква преданост. Готовността ти да го предадеш така бързо, още при първия признак на враждебност, може да му се стори предателство — което пък се възнаграждава със смърт. За твое щастие господарят ми е милостив.
	Масум се канеше да заговори, да се защити, да обясни, че не би разкрил нищо, дори да го измъчват най-жестоките инквизитори на крал Каел, но знаеше, че няма смисъл. Този елхарим можеше да вижда право в теб, право в сърцето ти, затова Масум само се поклони ниско и докосна с пръст челото и устните си.
	Когато се изправи, убиецът беше изчезнал, но Масум знаеше, че не е далеч. Без да поглежда отново към труповете, той забърза по уличката, нетърпелив да изпълни задачата си.


>	Едно

	Застанала на столчето, тя можеше да гледа през отворения прозорец към целия град, чак до Северната порта. Небето притъмняваше, но падането на нощта не носеше облекчение от необичайната за сезона жега. Въздухът беше все така неподвижен и задушен, а тежката и неудобна рокля затрудняваше дишането й още повече.
	— Пак се въртите — каза Дори със силния си стилморниански акцент.
	Джанеса пое дълбоко дъх и го задържа, както й беше наредил, когато това мъчение започна. И застина като статуя. Дори Тегуи може и да беше най-добрият шивач в Свободните държави, но със сигурност тя беше тази, която страдаше в името на изкуството му.
	— Още колко? — попита Джанеса през зъби.
	Дори спря да се занимава с копринения брокат, който украсяваше предницата на роклята, отстъпи назад и се вгледа в нея с арогантно извити вежди.
	— С тия неща не може да се бърза. Колкото-толкова. С овехтяла рокля ли искате да се появите на Празника, или предпочитате да станете събитието на вечерта?
	— Точно сега бих се задоволила с нещо, което няма да ме разреже през кръста — измърмори тя под нос, но знаеше, че Дори я чува. Той изсумтя шумно с широките си ноздри и атакува роклята, въоръжен с игла и конец.
	Джанеса погледна към Грайе, която седеше кротко до огромния прозорец с изглед към града — град на чудеса, тайни и приключения, в който й бе забранено дори да стъпва. Усмивката на придворната дама изглеждаше лукава, тя може би извличаше някакво садистично удоволствие от мъките на Джанеса, но нямаше да е за дълго. Джанеса беше твърдо решена приятелката й да изпита същото.
	Внезапна остра болка в бедрото я накара да подскочи, тя изписка и едва не падна от столчето.
	— Дори, какво правиш, роклята ли шиеш, или ме превръщаш в игленик?
	— Извинете, милейди — отвърна Дори, вдигнал невинно иглата. — Но вие все мърдате. Как да работя при тези условия?
	Изглеждаше отчаян като художник, лишен от четка.
	— О, за днес ми стига толкова — Джанеса събра полите на роклята и слезе от столчето. Издърпа лентата от главата си и дългата й червена коса се разпиля на къдрици по раменете.
	— Милейди, още не съм оправил подгъва, набора на корсета и на ръкавите.
	— Не мога повече, Дори. Ако остана още малко на този стол, ще гръмна.
	Дори нервно започна да прибира ножици, макари, напръстници, прежди и игли в отделенията на малката си дървена шивашка кутия.
	— В Стилморн се отнасяха с мен като с благородник — мърмореше той. — На вратата ми чукаха изискани дами, молеха да се възползват от уменията ми, а сега ме превърнаха в прислужник. Жертва на капризите на неблагодарната аристокрация. Какво изобщо си мислех?
	Той затръшна капака на кутията, вирна нос и се втурна към вратата.
	— Вероятно си мислил за парите в хазната на баща ми — каза Джанеса, преди той да затръшне вратата след себе си.
	Грайе се засмя.
	— Колко станаха шивачите дотук? — попита тя и се усмихна на Джанеса, която се мъчеше в затвора на огромната червеникавокафява рокля.
	— Трима… този месец. Спри да се хилиш и ми помогни да изляза от това нещо.
	Грайе се изкикоти, прекоси стаята и започна да развързва корсета.
	— Рано или късно ще се наложи да изтърпиш пробите — отбеляза тя, докато се бореше с дантелените фльонги. — Празникът е след по-малко от седмица.
	— Зная, но е толкова досадно и виж какво трябва да облека — тя смъкна роклята и я остави да падне на пода. — Приличам на торта. Поне да бях избрала аз цвета.
	— И какъв цвят щеше да избереш? Кървавочервено или катраненочерно, предполагам.
	Джанеса се усмихна.
	— Няма ли да е чудесно? Представи си физиономиите им, когато се появя.
	— Да, представям си баща ти, когато разбере.
	Джанеса се обърна смръщена към Грайе.
	— Трябва ли да гасиш всяка припламнала идея?
	— Една от нас трябва да е разумна. Кралят си има достатъчно грижи и без ти да създаваш смут при всяка възможност. Рано или късно ще трябва да приемеш отговорностите си.
	Джанеса се извърна към прозореца, бореше се с внезапно пронизалата я тъга. Знаеше, че Грайе не иска да я обиди, но напоследък все по-настоятелно й припомняха за задълженията й, а понякога й се искаше да ги забрави. Не беше родена за такава отговорност и определено не я желаеше. Просто не бе предопределена за кралица. Тя беше последната в линията за наследяване на трона — след брат си и сестра си, преди чумата да ги изпрати рано в гроба заедно с майка им. Сега сама носеше бремето на приемствеността и тази отговорност й тежеше твърде много.
	— Съжалявам — каза Грайе и докосна ръката й. — Не исках да те разстроя.
	— Зная — отвърна Джанеса и се обърна към нея с изморена усмивка. — Просто не трябваше да става така. Дрейк и Лисбет бяха отгледани за това, знаеха как да се държат и какво да правят. Те бяха родени да управляват.
	— А ти винаги си била дивачката. Знам, помня, нали бях тук.
	Тези думи накараха Джанеса да се усмихне. Грайе винаги беше до нея, неизменна нейна спътница, и можеше да разбере болката й, защото чумата бе погубила и нейното семейство. Родителите й, лорд и лейди Далдарион, бяха умрели преди години и Грайе дойде в Скайхелм, двореца на крал Каел Мастрагал. Единствено нейното приятелство помогна на Джанеса да преживее ужасните времена, когато Сладката мор погуби почти четвърт от населението на Свободните държави.
	Сладката мор. Звучеше като име на цвете или на екзотичен парфюм, като тези, които майка й толкова харесваше, но всяваше страх в сърцето на всеки — от просяка до краля. Дошла отникъде, болестта връхлетя Свободните държави като убиец в тъмна нощ. И нямаше нищо „сладко“ в нея. Заразеният умираше, измъчван от треска, кошмари и несъществуващата миризма на канела и карамфил. Оттам идваше и името — явно нечия представа за шега. Но на никого не му беше смешно.
	— Е, вече не съм дивачка — каза Джанеса в опит да се отърси от тревогите. — Сега съм дама, наследница на трона, бъдеща кралица. — Тръгна важно из стаята, имитирайки грациозната походка на подмазвачите царедворци, сред които беше принудена да живее.
	Грайе отново се засмя.
	— Не си се променила, нали? Още те бива повече да яздиш като мъж и да се катериш по дърветата, отколкото за изискани светски събития. Как изобщо ще те ожени баща ти?
	Джанеса се вгледа втренчено в нея. Придворната дама осъзна грешката си и усмивката й посърна.
	— И до това ще се стигне рано или късно — рече Грайе. — Няма да ти се размине.
	— Не — отвърна Джанеса и погледна през прозореца. Внезапно в главата й се зароди откачен план. — Ами ако все пак ни се размине. Можем да избягаме далеч оттук, далеч от този затвор.
	— Къде ще идем? Не можем да се скрием никъде в Свободните държави. Стражата ще ни открие много бързо. Или искаш да прекосиш морето до Дравистан, където се отнасят с жените като със слугини? Или пък на север, в степите, за да станем курви на хуртите?
	— Грайе!
	— Така е. Понякога говориш големи глупости. Ако баща ти беше тук…
	— Но не е, нали?
	— Не, не е. Той е с армията си на северната граница, готов да защитава страната от нашественици. Изпълнява дълга си пред своя народ. Вероятно е време и ти да направиш същото.
	— Понякога си ужасно досадна — отвърна Джанеса, но знаеше, че приятелката й е права. Грайе често беше гласът на разума, но невинаги бе лесно да слушаш този глас.
	Най-северната от Свободните държави, Дрелдун, беше нападната от ордите на хуртите, диваци от северните степи. Дрелдун бе в руини, народът му, едва възстановил се от ужасите на Сладката мор, загиваше от меч и огън. Град Стийлхейвън се изпълни с бежанци от Дрелдун и други провинции, които търсеха в него убежище от нашествениците. В отговор на това зверство крал Каел поведе на север съюзените армии на Свободните държави, за да посрещнат врага.
	Наричаха баща й Обединителя. Той беше сплотил разделените кралства на Свободните, държави под едно знаме, когато ги заплашваше армията на аеслантите, хората зверове от юга. Тогава победиха, но днес крал Каел беше изправен пред по-голяма опасност: говореше се, че племената на хуртите са се съюзили под властта на воин от Ривърлендс* в далечния север. Амон Туга, безсмъртен елхарим, прогонен от народа си, бе дошъл на юг, за да завладее свое кралство, а Стийлхейвън щеше да е върховната награда. Само кралят и обединените армии стояха на пътя му.
	[* _Riverlands_ (англ.) — речни земи. — Б.пр.]
	В това се кореняха всичките им проблеми. Въпреки властта на крал Каел и лоялността, която той изискваше, съюзът на Свободните държави още беше крехък. Кралят не беше първа младост и въпреки възраженията на генералите си, винаги сам водеше войската в битка. Ако загинеше, съглашенията между Свободните държави щяха да се разпаднат и да настане бедствие. Джанеса трябваше да се омъжи възможно най-скоро за благородник от някоя главна провинция. Бракът им щеше да скрепи съюза на Свободните държави за десетилетия — наследство, увековечено от децата им. Тя бавно започваше да свиква с тази мисъл.
	На вратата се почука силно. Преди Джанеса да отговори — и дори преди да се покрие с нещо, защото още беше по бялата памучна фуста, — вратата се отвори.
	Одака Дуур беше така висок, че се наведе, за да пристъпи през прага. Пурпурната му роба бе осеяна с жълти и златни стилизирани птици, преплетени спирали и клонки. Астрологични символи обточваха подгъва, маншетите и основата на малката кръгла шапка, която увеличаваше и бездруго високия му ръст. Това чуждоземно облекло не беше най-впечатляващото у него, най-впечатляваща беше кожата му. Искрящо черна, тя издаваше произхода му от континента Екуун, далеч отвъд южната граница на Свободните държави. В тевтонските Свободни държави рядко се срещаха хора от тези земи, но той беше известен на всички в двора на крал Каел Мастрагал, защото бе най-довереният му съветник, дори регент в негово отсъствие.
	Одака сведе глава в поклон и дълбокият му глас избуча като рог:
	— Милейди — не обърна внимание на Грайе, винаги игнорираше онези, които смяташе за по-нисшестоящи.
	— На какво дължа това нахлуване? — попита Джанеса, като дори не опита да се покрие с нещо. Щом Одака имаше нахалството да влезе в покоите й без предупреждение, тя нямаше да му достави удоволствието да се смути.
	— Току-що се разминах с шивача ви. Изглеждаше ужасе`н. Да не би да има някакъв… проблем?
	— Не, няма проблем — излъга Джанеса, но видя, че Одака извръща поглед към скупчената на пода рокля. Отиде до нея, приведе се и я вдигна.
	— Виждам, че определено има проблем — направи вял опит да приглади роклята. — Колко шивачи отпратихте досега?
	— Не са ли трима? — обади се Грайе, сякаш очакваше награда за отговора.
	Джанеса потисна смеха си. Одака не й обърна внимание.
	— Милейди, не мисля, че е нужно да ви напомням колко важни са предстоящият Празник на Арлор и присъствието ви на него. Крайно необходимо е да се представите по най-добрия начин. Това ще означава много за баща ви, да не говорим за бъдещето на кралството.
	— Ако имаш предвид, че ще бъда оглеждана и смушквана като кобила, определена за дар на най-ценния жребец, то да — разбирам ролята си, Одака. Няма нужда се ми се напомня какви жертви правя за страната си.
	Одака присви очи и Джанеса видя как в тях припламва гняв. Трябваше да признае, че това я изплаши, но гневът угасна така бързо, както се беше появил.
	— Всички служим на Короната, милейди, и някои от нас правят по-големи жертви от други.
	— Да, сигурна съм в това.
	_А каква беше твоята жертва, Одака?_ — помисли си, като едва скриваше презрението си. — _От какво се отказа ти в служба на баща ми, освен от дивите равнини на южния континент и опасностите на пустошта? Всъщност излиза, че доста добре си се наредил._
	— Не се тревожете, милейди. Казват, че наследникът на херцог Логар е много красив младеж. Широкоплещест и добре образован. Сигурен съм, че ще е чудесен съпруг.
	— Тогава ти се омъжи за него, Одака. Можеш да вземеш и роклята — тя посочи към кафеникавата грозотия, която регентът още държеше в ръцете си.
	Одака си пое дълбоко дъх, но този път не се разгневи, изглеждаше само разочарован. Джанеса осъзна, че се е показала капризна и разглезена. Беше забелязвала подобно поведение у други благородници и го ненавиждаше, ала сега не успяваше да скрие негодуванието си. Уредените бракове може и да бяха нещо нормално за аристократите, но не и за нея. Винаги по-голямата й сестра Лисбет беше представяна на изтъкнатите гости и Джанеса можеше да остане в сянка, незабелязана. Тя беше блудната по-малка дъщеря, червенокосата вълчица на семейството, на която бе позволено да тича по бойниците и да се боричка. Сега всичко се промени и тя се озова в центъра на сцената като най-прочутия актьор на пътуваща трупа. Това не й подхождаше и беше решена да изрази негодуванието си пред всеки, който би я изслушал.
	— Ще се погрижа утре да дойде друг шивач — каза Одака и преметна роклята на ръката си.
	— Както желаеш — отвърна тя, победена от спокойствието му. Не успя да го провокира и неволно му се възхити.
	— Милейди — каза Одака, поклони се и напусна стаята.
	— Можеше да е и по-зле — отбеляза Грайе, щом голямата дъбова врата се затвори зад него.
	— Не ме е страх от Одака Дуур — отвърна Джанеса, макар да не беше убедена в думите си. — Единственото, заради което бих искала да стана кралица, е да отърва Скайхелм от неговото влияние. Нямам представа защо баща ми го държи тук. Чужденец за регент? Как изобщо му е хрумнало подобно нещо?
	— Баща ти му вярва, а досега не е грешил.
	— Баща ми вярва на всеки, който му е предан, а Одака определено издава правилните звуци в това отношение. Той спаси живота на татко при битката с аеслантите, или поне така казва Гарет, но все пак в него има нещо, което не ми харесва.
	— Какво — това, че е чужденец, или това, че баща ти го слуша?
	— Нищо подобно. Баща ми може да слуша когото пожелае, но ако си мисли, че съветниците му ще ме командват в негово отсъствие, много се е объркал.
	— Значи няма да се срещнеш със сина на херцог Логар?
	— Ще правя каквото си искам и ще говоря с когото си искам.
	Протестите на Джанеса не изличиха дяволитата усмивка на Грайе.
	— Сигурна съм, че така ще направиш, но казват, че бил голям хубавец — Грайе издаде челюст и събра очи, като разкриви красивото си лице в доста бандитска гримаса. — И бил широкоплещест, не забравяй. — Тя закрачи из стаята като кривокрака горила и разсмя Джанеса от сърце.
	— Когато синът на херцог Логар дойде в двора, аз ще съм съвършената дама — отвърна Джанеса, щом се поуспокои. — И съм сигурна, че той ще е съвършеният благородник; ще говори за мечове, лов и война, а аз ще съм отегчена, но няма да го показвам. После той ще ми целуне ръка и готово.
	— Кое ще е готово?
	— Ами ще съм сгодена — още щом го изрече, осъзна, че въпреки всички шеги това ще е единственият изход.
	— Най-добре остави на мен да нося сватбения шлейф — рече Грайе.
	— Може да го носите с Одака — отвърна Джанеса.
	И двете се засмяха.
	Но Джанеса мислеше само за едно — че бъдещето й е предначертано, корабът е вдигнал платна и каквото и да прави, няма да промени курса му.


>	Две

	Храмът на есента се издигаше на втория по височина хълм в Стийлхейвън и по-величествени от него бяха само кралският дворец Скайхелм и високата Кула на магистрите. Храмът стърчеше като каменен монолит върху голата скала, а стените му от жълт гранит изглеждаха здрави и страховити като стените на всяка голяма крепост. На северния бастион се издигаше огромна статуя на Арлор, Вихрения чук, Дивия, Великия защитник на всички тевтонски племена, на чиито рамене бяха изградени Свободните държави. На южния бастион се извисяваше статуята на Ворена, която пазеше гърба на Арлор и следеше за опасност откъм Мидралско море. Тя беше висока и горда, държеше копие и щит, а заостреният й шлем се издигаше към синьото небе.
	Познавачи на древната история твърдяха, че тя, а не Вихрения чук, е създала тевтонските Свободни държави, а Арлор я е последвал в битката срещу демоните, които искали да унищожат човешките племена. Нямаше значение каква е истината, защото днес и двамата бяха почитани в Свободните държави. Във всяка от тях имаше храмове, посветени на сезоните, но Храмът на есента беше най-големият. Той бе място на ревностно богослужение, манастир крепост, в който мъдростта и философията на боговете се изучаваха наред с традиционните бойни техники. Тук жриците бяха свещени, а воините — калени.
	Това място Каира Стормфал наричаше свой дом.
	Тя стоеше в централния вътрешен двор, който беше тренировъчен плац за Щитоноските на Ворена, но и свещена земя и място на богослужение. В ясни дни майката игуменка често извеждаше тук Дъщерите на Арлор за молитва, а щитоноските ги гледаха отстрани и пазеха територията, винаги нащрек. Днес обаче дворът се използваше по основното си предназначение — като тренировъчна площадка — и във въздуха ехтеше звън на оръжия.
	Под зоркия поглед на Каира младите послушници на Ворена се обучаваха да си служат с всички възможни оръжия. Най-малките момичета, някои едва на пет зими, се биеха с дървени мечове и носеха лека платнена броня от няколко слоя, в случай че станат прекалено усърдни. По-големите, почти готови да се превърнат в щитоноски, тренираха с истински оръжия — наточени мечове и копия, които можеха да пронижат и най-изкусната броня.
	До Каира стоеше Самина, нейна сестра, макар и не по кръв, която не й отстъпваше в бойните умения. Наричаха я Студения поглед, защото можеше да смрази с очи и най-яростния си опонент, а с копието и лъка нямаше равна.
	Почти.
	Каира беше по-добра от нея и го бе доказала неведнъж, но духът на съперничество между тях още гореше.
	— Не! — извика внезапно Каира и тръгна напред, за да сграбчи дръжката на копието, което една от ученичките й се готвеше да хвърли. Момичето, може би на тринадесет зими, беше послушница с четвъртито лице на име Рехам, дарена преди години на храма от набожните си родители. Още не се беше издигнала в ранг дотам, че да получи име на щитоноска, и според Каира, ако продължаваше така, нямаше и да го получи.
	Каира взе копието и каза:
	— Пак го хвърляш с върха напред като топка. Това е копие — Рехам се втренчи глуповато в нея. — Трябва да тласнеш добре, като го държиш за дръжката, иначе все едно хвърляш тояга по врага. — Каира опря оръжието на рамо. — Съдействай на копието, не го проваляй. Това оръжие не зависи само от мускулите — техниката винаги побеждава силата. — И тя хвърли копието без никакво усилие към мишената на тридесетина метра от тях. То се заби точно в центъра сред дъжд от трески, а ударът отекна силно в целия двор.
	Рехам и останалите ученички го гледаха с благоговение.
	— Мъдри думи, в които трябва да се вслушаш — рече Самина, като се приближи и застана до Каира. — Но не подценявайте и силата в боя. Понякога всичко опира до нея.
	Каира вдигна вежди при тази намеса. Сестра й не за пръв път си позволяваше да изказва открито различна бойна философия и често твърде откровените й думи бяха просто прикрито предизвикателство.
	— Не можеш да се стърпиш само да гледаш, нали? — измърмори Каира под нос. Знаеше какво ще последва.
	— Копие — нареди Самина на една послушница и оръжието на мига се озова в дланта й. Тя изпробва баланса му, направи крачка встрани и го хвърли. Копието прекоси целия двор над главите на ученичките и се заби в едно от чучелата, на които упражняваха смъртоносни удари. Дървената кукла се заклати, пронизана от копието, и замря — сякаш в насмешка към Каира — на петдесет метра от тях.
	Сред послушничките настана оживление. За миг Каира се замисли дали да не вземе друго копие, да ги накара да разчистят двора и да демонстрира по-добрите си умения, но какво щеше да докаже? Нека Самина се наслади на мига. Напоследък Студения поглед рядко имаше случай да покаже на какво е способна. Сега, когато армиите поеха на север и щитоноските останаха в града като храмова стража, едва ли щяха да имат подобни възможности.
	— Продължавайте — нареди Каира и момичетата веднага се върнаха към тренировките.
	— Много впечатляващо.
	Каира се обърна и видя зад себе си Даедла. Дъщерята на Арлор беше ниска, дори миниатюрна, и имаше навика да се появява изневиделица. Милата й усмивка прикриваше хитра и пресметлива природа и Каира знаеше, че около нея винаги трябва да е нащрек. Не че Даедла й беше навредила, но като Щитоноска на Ворена Каира бе учена да си държи езика пред Дъщерите на Арлор. Две фракции на една религия, те не бяха поощрявани да се сближават, за да не би войнствеността на едните да опетни благочестието на другите.
	Самина и Каира се извисяваха над прегърбената Даедла, която въпреки не особено напредналата си възраст, се беше превила като старица.
	— Новите ви попълнения изглеждат доста яростни — отбеляза Даедла, докато гледаха как момичетата подновяват заниманията си. — Ученичките сякаш стават все по-добри с всяка изминала година. Откъде ли идват толкова много?
	— Повечето са сирачета от чумата — обясни Каира. — Макар че са толкова млади, разбират, че трябва да се докажат или ще бъдат прогонени от храма.
	— Това със сигурност няма да се наложи. Дъщерите на Арлор ще се погрижат за тях — заяви гордо Даедла, но Каира не мислеше така.
	— В Стийлхейвън всеки ден прииждат бежанци и храмът трябва да се погрижи за тях. Армиите ни на север имат нужда от провизии: жито, добитък, оръжия. Когато кралят започне кампанията си, за нас няма да остане много. При толкова гърла за хранене зимата ще е дълга за онези, които не се покажат достойни да живеят зад стените ни.
	— Много си сурова, сестро. Ние, Дъщерите на Арлор, не виждаме така нещата.
	Каира се намръщи. Думите на Даедла бяха самото състрадание, но тя знаеше, че действителността е друга. Колкото и добри да са намеренията, гордостта и добротата винаги отстъпват пред оцеляването. Чумата определено ги беше научила на това. Докато Сладката мор върлуваше, Храмът на есента и Щитоноските бяха под карантина, за да не я допуснат зад стените си. Някои от Дъщерите на Арлор излизаха през портите, за да се погрижат за болните, но не им разрешаваха да се върнат заразени в храма. Когато чумата утихна, повечето от тях бяха мъртви.
	Въпреки че говореше за състрадание, Даедла не беше сред онези, които с готовност се пожертваха, за да дадат утеха на болните.
	— Какво те води в двора, Даедла? — попита нетърпеливо Самина. — Не искаме да те покварим с воинските си занимания.
	— О, отдавна не ме е страх от поквара — отвърна Даедла със загадъчна усмивка, която подразни Каира още повече. — Майката игуменка ви вика.
	— Майката игуменка? — попита Каира. — Какво иска от нас?
	Даедла сви рамене.
	— Аз съм само пратеник.
	Каира извърна очи към Самина, която я стрелна с объркан поглед. Тръгнаха бързо през двора, за да сложат церемониалните си брони. Каира съжали, че се разбързаха така. Даедла вероятно се наслаждаваше на нетърпението им да се отзоват на призива на игуменката, но нямаха избор. Макар да бяха подчинени на екзархата, най-висшата щитоноска, чиито заповеди бяха закон, майката игуменка държеше върховната власт в Храма на есента и да бъдеш повикан от нея се смяташе за изключителна чест… или понякога — за крайна немилост.
	— Защо ли ни вика? — попита Самина, докато нагласяше нагръдника върху тясната сребърна броня и пристягаше токите.
	— Нямам представа — отвърна Каира, но прехвърляше възможностите в ума си. Може би някаква мисия? Може би щяха да ги изпратят на бойното поле — да се сражават наред с краля? Тази вероятност я въодушеви. Защитата на храма и неговите обитатели беше главното й задължение, но тя копнееше за истинска битка, а не за безкрайното патрулиране по стените на непристъпния бастион.
	След като нагласиха броните си, те тръгнаха по огромните коридори на храма към вътрешния параклис, понесли церемониалните си шлемове и препасани със златните мечове. С тази униформа бяха копия на статуята на Ворена. Само тъмната, късо подстригана коса на Самина и русата коса на Каира ги отличаваха една от друга. Дъщерите на Арлор и Щитоноските отстъпваха с поклон от пътя им, щом ги видеха да приближават в пълния си блясък.
	Когато жените воини стигнаха до преддверието пред светилището на майката игуменка, Даедла вече беше там с две прислужници с бели воали.
	— Майката игуменка чака — каза тя и кимна към вратата. Каира пристъпи напред, но Даедла добави: — Сестри, моля ви, оръжията.
	Това беше глупав и дразнещ протокол, но майката игуменка не обичаше някой да носи оръжие в нейно присъствие и ги забраняваше в своята обител. Каира и Самина неохотно разкопчаха коланите с мечовете и ги подадоха на чакащите прислужници, а Даедла, все така противно ухилена, сведе глава, когато щитоноските пристъпиха покрай нея в стаята.
	Майката игуменка седеше зад масивно дъбово писалище, покрито с пергаменти. Пишеше по парче велен с дълъг писец и перото танцуваше под съпровода на скрибуцането. Каира и Самина спряха пред писалището, а огромната, обкована с олово врата се затвори зад тях с отекващ тътен. Миговете се нижеха и Каира чуваше ударите на сърцето си. Гледаше право напред, с изпъната стойка, обучен страж, който чака заповедите на майката игуменка; но старата жена продължаваше да пише.
	Накрая остави перото в мастилницата и вдигна поглед. Сълзящите й очи се взираха в тях изпод тежките сбръчкани клепачи. Беше облечена с бялата проста роба на Дъщерите, но без обичайния воал — сухата й сребриста коса беше прибрана на тила.
	— Благодаря, че дойдохте — каза игуменката с усмивка, която сбръчка цялото й лице. Изглеждаше като мила старица, прекарала последните години в грижи за бедните или в плетене на шалове за бездомни хлапета. Каира обаче знаеше, че майката игуменка е твърда като камък и много почитана, думите й се изпълняваха безпрекословно, а примерът й се следваше. — Вероятно се чудите защо ви извиках. — Тя замълча, но Каира и Самина не продумаха. — Всъщност извиках ви, защото сте най-добрите воини на храма, вероятно дори във всички храмове в Свободните държави. И като такива на вас се пада голяма чест.
	Сърцето на Каира подскочи. Вероятно ги изпращаха на мисия, щяха да напуснат града и да се бият за отбраната на страната.
	— До нас стигна вест от Храма на зимата в Айрънхолд. Върховният абат е поел към Стийлхейвън, за да ни посети и да присъства на Празника на Арлор в кралския дворец. Ще има нужда от охрана — най-добрите воини, с които разполагаме.
	Сърцето на Каира замря. Да охраняваш Върховния абат беше голяма чест, но тя беше обучена за друго — да се бие с армиите на Свободните държави. Искаше да възрази, но знаеше, че решението вече е взето и не може да го промени. Самина обаче не се сдържа.
	— Върховният абат има собствена стража — Синовете на Малеус — каза тя, без да скрива разочарованието си. — Защо сме му ние? Имаме задължения в храма. Ученичките ни са на много важен етап от обучението си.
	— Вашите ученички ще са тук, когато изпълните нареждането. Надали Върховният абат ще остане дълго.
	— Но екзархата със сигурност ще иска да се концентрираме над тренировките, а не да пазим гости.
	Дори да беше шокирана от наглите думи на Самина, майката игуменка не го показа.
	— Екзархата се съгласи с мен, че е нужно да защитим Върховния абат по най-добрия начин. Това е огромна чест, би трябвало да сте доволни.
	— Така е, майко — обади се Каира, преди Самина да каже още нещо. Спокойствието на майката игуменка можеше да изчезне за миг, без предупреждение, а Каира не искаше Самина да ги забърка в неприятности.
	Старицата се усмихна.
	— Осъзнавам, че вероятно е малко разочароващо за вас. Слугинските задължения в храма не са ви на нивото. Искате да тръгнете на север с армията, това е ясно, и така трябва да бъде. Вие сте родени воини. Отгледани сте именно за да защитавате страната и религията си.
	— Живеем, за да служим — отвърна Каира, макар да беше съгласна с думите на игуменката.
	— Знам, че е така. И сме ви благодарни. Знам и че мога да ви поверя тази отговорност. Няма от какво да се безпокоите — щом изпълните задачата, ще има и други мисии. По-достойни за уменията ви. Ако армията на крал Каел не успее да удържи наплива от север, вероятно ще бъдете призовани като подкрепление.
	— Искаме само да се бием в защита на Свободните държави — каза Самина. — Да правим това, за което сме обучени.
	Майката игуменка кимна някак неохотно.
	— Внимавайте какво си пожелавате, щитоноски. Върховният абат ще остане тук три дни. Очаквам да откликвате с готовност на всяка негова заповед.
	— Така ще бъде, майко — каза Каира. Поклони се и Самина последва примера й.
	— Много добре — отвърна старицата, преди да се наведе отново над пергаментите. Щитоноските приеха това като знак да напуснат.
	Докато вървяха по коридорите на храма, Студения поглед не се сдържа:
	— Охрана, значи? — рече гневно, като разпръсна група Дъщери на Арлор, които имаха нещастието да се окажат на пътя й. — Охрана? Какво си мисли екзархата, как е позволила това? Върховният абат има свои воини…
	— Стига толкова — прекъсна я Каира и огледа коридора. — Не му е тук мястото.
	Самина беше бясна, но стисна зъби и продължиха към оръжейната, без да продумат. Още щом влязоха, Самина запрати позлатения си шлем към стената и той отскочи със звън от нея.
	— И аз съм ядосана като теб — каза Каира. — Но това е наш дълг.
	— Наш дълг е да защитаваме храма, не да прислужваме.
	— Това е голяма чест, сестро. Затова са избрали нас.
	Тези думи като че ли поуспокоиха малко Самина, но гневът й не отминаваше.
	— Дано ни възнаградят подобаващо. Трябва поне да ни позволят да поведем Щитоноските на север, в подкрепа на краля. Нямам какво друго да кажа.
	— Сигурна съм, че имаш — отвърна Каира с усмивка.
	Настъпи миг тишина, преди да избухнат в смях. Но докато сваляше церемониалната броня, Каира не спираше да мисли за думите на майката игуменка: _Внимавайте какво си пожелавате._


>	Три

	Това беше окаяна, никому ненужна сграда в най-лошата част на града. Неизползван параклис, останка от Старите богове, който още не се беше срутил. Птици бяха свили гнезда по гредите на тавана, под дъските на пода имаше плъхове, а в стените — термити. В град, отдавна отминал най-добрите си дни, това беше просто реликва от миналото, свидетелство за златна ера, което гниеше и умираше. Но отговаряше идеално на нуждите на Мерик Райдър.
	Той провери за последно облеклото си и нагласи самодоволно яката и ръкавелите. Искаше да постигне точно определено впечатление — за богат човек, който изживява тежки времена. Това беше изключително важно за намеренията му и обясняваше както копринената риза, така и майсторски скроените бричове и жакет — не съвсем нови, но не и проядени от молци. Подобно на изкусен въдичар, той умееше да избере точната примамка и да я хвърли на подходящото място. Сега имаше нужда единствено от старата скумрия.
	И тя дойде.
	Лейди Илина Хъмбърг се озърна из параклиса с разширени от страх очи. С изящна рокля, напомадено лице и накичена с бижута, тя не приличаше на човек, свикнал да идва в тази част на града.
	Мерик можеше вече да се покаже, за да й спести страха, но нима не беше забавно? Освен това искаше да е нервна и изплашена. Така хитрината му щеше да успее много по-лесно.
	Погледа я известно време, чакайки напрежението да нарасне, и точно когато тя изглеждаше готова да избяга, той излезе от сенките.
	— Милейди — рече тихо. — Не зная как да изразя благодарността си, че дойдохте.
	Тя се извърна със звън на бижута — звук, който винаги изпълваше Мерик с въодушевление — и се хвърли в прегръдките му.
	— О, милорд Франко, как бих могла да не дойда?
	Той я прегърна и притисна към себе си, за да я накара да се чувства желана и в безопасност. Лесна работа, а и той имаше голям опит. Беше го правил десетки пъти, но Мерик Райдър винаги беше изкусен.
	— Като кинжал в сърцето ми се забива мисълта, че мога да ви изложа на опасност — прошепна той в ухото й. Тя потрепери от близостта на устните му и се притисна по-плътно до него. — Вероятно шпионите на султана ни наблюдават дори сега, готови да нападнат.
	— Рискът си струва, лорд Франко — отвърна тя, вгледана в него. — А и зная, че няма от какво да се страхувам, щом вие сте до мен.
	Той не отвърна, а започна да доближава устни към нейните, без да бърза, за да засили желанието й. После я целуна. Тя отвърна ентусиазирано. Истинска страстна целувка — трябваше да й го признае, — но пък лейди Илина си беше страстна жена. Колко жалко, че такава страст беше затворена в тъй склонно към сладкиши и медовина тяло. За щастие Мерик не ухажваше жената заради хубостта й, а заради сякаш несметното й богатство.
	Когато погледна надолу, очите й още бяха затворени, а тялото й тръпнеше от наслада. Мерик я притисна към себе си и усети как трепери в ръцете му. Тя се беше влюбила в него така стремглаво, както самоубиец полита от скала, и вероятно трябваше да се чувства виновен за това. Но все пак отвръщаше с нещо: даваше й онова, от което имаше нужда — страст и вълнение. А какво искаше в замяна? Кесийка с монети, по някое бижу. Нима беше твърде много?
	Тя определено можеше да си го позволи, а неговата нужда очевидно беше по-належаща.
	Влечението към хазарта беше оставило Мерик Райдър с доста големи дългове, които, за нещастие, трябваше да плати на Шанка Лихваря. А на него не можеш да си длъжник задълго. Не и ако искаш да съхраниш пълния си комплект крайници. Така че той имаше нужда от пари, и то бързо, и именно затова лейди Илина беше тук.
	Какво като й се беше представил като лорд Франко от Ривърбийч*, благородник от Анкаверн, прокуден от злия си чичо? Какво като беше измислил историята за брата, който помага на смелите въстаници в Мекала да свалят от трона деспотичния Радж ал Фазал, Божествения султан на Каджрапур? Какво като й беше казал, че брат му е заловен от султана и за свободата му трябва да се плати значителен откуп? А защо трябваше да се виждат така тайно? Ами защото агентите на султана са навсякъде, наблюдават и чакат, и всеки миг те двамата могат да бъдат нападнати и заклани от наемни убийци.
	[* _Riverbeach_ (англ.) — речен бряг. — Б.пр.]
	Лейди Илина беше вдовица — червива от пари вдовица, попрецъфтяла и зажадняла за вълнения. Ако не беше Мерик, щеше да се отегчава в имението си дебела и самотна. Така погледнато, дори й правеше услуга.
	— Вие сте толкова смела, милейди — каза той и се отдръпна. — Така самоотвержена. Не ви заслужавам. — И се извърна, сякаш готов да си тръгне.
	Тя го прегърна толкова силно, че той едва успя да си поеме дъх и да сдържи усмивката си. Беше също като при риболова — пускаш въдицата, чакаш да захапе и дърпаш.
	— Никога не говорете така, лорд Франко. За мен е чест да помогна всячески.
	Той се обърна към нея, а от погледа му струеше точното количество загриженост и благодарност.
	— О, милейди! Не заслужавам такава отдаденост.
	— Напротив, милорд.
	Тя се наведе напред, сграбчи реверите на жакета му и яростно залепи устни върху неговите. Мерик едва успя да си отвори устата, преди тя да натъпче в нея напористия си език. Дъхът й миришеше леко на вино и смокини, но това почти не се усещаше заради твърде щедрата доза сладникав парфюм. Въпреки този натиск върху носа и гърлото му, Мерик я притисна към себе си и отвърна на целувката, като дори издаде доволен стон, сякаш именно за това беше копнял.
	Когато приключиха с целуването и лейди Илина дойде на себе си, Мерик се вгледа в нея с очакване, хвърляйки погледи към нанизите на шията й.
	— Колкото и да ми е неприятно, любов моя, дали бих могъл да те помоля за още един принос за каузата ни?
	Тя се усмихна, както винаги досега. Както винаги, когато сваляше една от огърлиците от врата си и я слагаше в ръцете му с целувка.
	Този път обаче лейди Илина не помръдна.
	— Изключително галантно, лорд Франко — ако такова е истинското ти име, — но се опасявам, че като при всички най-приятни неща и на това му дойде краят.
	Мерик сбърчи вежди. Не трябваше да става така. Тя трябваше да му даде скъпоценностите си и да го отпрати по славния му път. Какво, по дяволите…
	— Опасявам се, милейди, че подозренията ви се оправдаха. Той не се казва лорд Франко — продължи пронизителният глас, който отекваше в порутения параклис.
	Мерик се извърна и ръката му инстинктивно посегна за меча, но меч на колана му нямаше. Трябваха му пари, за да купи тези дрехи — как да впечатли истинска благородничка, като се появява все с едни и същи одежди, — и беше заложил оръжието си.
	Сега като се замисли — крайно глупав ход.
	Трима мъже излязоха на светлината, която се процеждаше през порутения покрив. Двамата отпред носеха прости черни жакети с фина кройка и изглеждаха способни бойци. Зад тях стоеше кльощав човечец, попрехвърлил средна възраст, с набрана риза, редингот и, очевидно, перука на голямата глава.
	Мерик вече се озърташе за най-бързия път за отстъпление, но имаше само един, а той беше блокиран. Понечи да заговори, следващото най-добро нещо, когато лейди Илина изчурулика:
	— Ортис! Колко мило от твоя страна да се присъединиш към нас.
	Ортис, онзи с перуката, вдигна глава, но не излезе пред двамата мъже.
	— Удоволствието е мое, лейди Илина.
	Мерик нямаше представа какво се случва, но изобщо не му харесваше. Беше време да заговори… поне докато не успее да избяга.
	— Страхувам се, че не разбирам — каза той, като отстъпи от Ортис и опасните му на вид придружители. — С дамата тъкмо обсъждахме…
	— Знам какво обсъждахте. Знам и че не си благородник — обяви Ортис. — Ти си долнопробен мошеник. Измамник, крадец и комарджия… Мерик Райдър!
	— Това е възмутително! Нямам представа за какво говори този човек — рече Мерик на лейди Илина в отчаян опит за спасение, макар да беше ясно, че са го сгащили. — Кой е той, между другото?
	Преди тя да отговори, Ортис най-сетне събра кураж да излезе пред двамата мъже, вирна брадичка и сложи ръце на хълбоците си като герой от древна легенда.
	— Аз съм Ортис Бан Халан, херцог на Вейлкрофт, а това — той посочи Илина — е моята любима леля!
	— О… — откликна Мерик. — Ами… уверявам ви, че не е такова, каквото изглежда.
	— Млъкни — каза един от спътниците на Ортис и пристъпи заплашително напред. Мерик никога не беше съжалявал така горчиво, че е заложил меч, но се подчини.
	— Скъпи мой — каза усмихната Илина с целия сарказъм, на който беше способна. — По някое време у мен се зародиха съмнения и накарах да те проследят. Затова племенникът ми те провери през последните дни.
	Мерик се обърна към нея с възможно най-сериозната си физиономия, беше самата искреност.
	— Уверявам ви, милейди, това е някакво печално недоразумееее…
	— Стига толкова лъжи — сопна се Ортис, докато Мерик се свличаше на колене, останал без дъх. — Махнете го от тук и се погрижете да не притеснява отново лейди Илина.
	Нетърпеливите биячи сграбчиха Мерик и го повлякоха по потрошените плочи на параклиса.
	Не трябваше да става така. Как тази дърта скумрия беше успяла да го разкрие толкова лесно? Как бе възможно да го провали една надута, натруфена свиня? Любопитни въпроси, но отговорът им щеше да почака — сега най-належащо беше да избегне настоящата си и все по-влошаваща се участ.
	Интериорът на параклиса се плъзгаше покрай него, докато хората на Ортис го влачеха по пода. Главата му се удари в прага, когато го изкараха на задната уличка, а щом се озова в калта с бумтяща от болка глава, един от тях го изрита съвсем ненужно в ребрата.
	Положението ставаше сериозно. Трябваше да измисли нещо, преди тези идиоти да му нанесат трайни увреждания, вероятно дори по лицето. Той си го харесваше точно каквото си беше.
	И сякаш в отговор на мислите му, един от нападателите извади нож от черния си жакет.
	— Сега ще ти накълцам червата. Това ще е последният път, когато се възползваш от невинни възрастни дами.
	Мерик инстинктивно вдигна ръце, когато ножът полетя да се забие в тялото му, и извика в очакване на болката и кръвта, но те не последваха. Чу рязък тътен и отвори очи точно навреме, за да види как мъжът с ножа се свлича встрани, а острието изпада от отпуснатата му ръка. Зад него стоеше огромен непознат, стиснал дървена тояга, която беше употребил със забележителен ефект.
	Другият човек на Ортис се запрепъва назад, вдигнал ръце в знак, че се предава, когато втори непознат изникна от сенките.
	Един от новодошлите сграбчи Мерик и го вдигна на крака. Той беше замаян и нестабилен, но все пак достатъчно на себе си, за да се възползва от възможността — макар и предоставена от човек, който изглеждаше така, сякаш може да му изяде черния дроб.
	Поведоха го под смаяния поглед на човека на Ортис, който се беше парализирал от страх. Тези двамата бяха с цяла глава по-високи от Мерик и два пъти по-широки в раменете. Обзе го злокобно предчувствие. Що за _спасение_ беше това?
	— Вижте, джентълмени — започна той, докато го водеха към ъгъла и надолу по уличката. — Ако ви изпраща Шанка, кажете му, че имам парите. Или поне… на теория. Остава да уредя само едно-две неща.
	— Млъквай! — извика единият и Мерик не понечи да спори.
	Вървяха в тишина по задни улички, през мръсотията, покрай плъхове и отпадъци. Мерик предположи, че не им трябва мъртъв, иначе вече щяха да са го убили или да го оставят на хората на Ортис, така че нямаше смисъл да бяга — поне засега.
	Накрая, без никакво предупреждение, двамата здравеняци го запратиха през една отворена врата в смътно осветен склад. В него имаше две дълги клетки, които спокойно можеха да се използват като затворнически килии. По стените висяха някакви джунджурии, не се виждаха добре в сумрака и най-вероятно бяха земеделски сечива, но в главата на Мерик лесно се превърнаха в инструменти за мъчения.
	— Сядай — каза единият здравеняк.
	— Но тук няма стол — отбеляза Мерик и се огледа.
	А после изпищя, защото другият го изрита в сгъвките на коленете и той се стовари по очи.
	Преди да попита какво все пак става, от сенките излязоха двама мъже.
	Първият беше висок и плешив, с дълго и изпито лице. В него имаше нещо гробовно, изглеждаше някак безутешен, сякаш цял живот не се беше усмихвал. Вторият беше по-нисък и доста по-широк в кръста. Къдравата му оредяваща коса обрамчваше открито и странно ведро лице. Приветливата му усмивка беше в силен контраст с печалния вид на другия и никак не успокои Мерик. Той ги разпозна на мига и разбра, че няма причина за усмивки.
	— Здравей, Райдър — рече по-ниският.
	— Здравей, Фридрик — отговори Мерик и бързо се обърна към мълчаливия му приятел. — Бастиян. Как я карате?
	— Много сме си добре — каза Фридрик. — Явно доста по-добре от теб. — Той погледна към огромните мъжаги зад него. — Трябваше да го доведете невредим.
	— Не бяхме ние — отвърна единият, като посочи разкъсаната риза и ожуленото лице на Мерик. — Така го заварихме. — Въпреки размерите си, той явно се подчиняваше на по-дребния мъж и то с основание. Фридрик и Бастиян контролираха Гилдията — организацията, която управляваше всички незаконни дела в Стийлхейвън. В този град нищо не се случваше без тяхното одобрение. Никой не беше нападан, изнудван, пребъркван, обиран, мамен, тормозен или убиван без знанието на Гилдията. Който си позволеше да действа на своя глава в границите на Стийлхейвън, търпеше сурови последици.
	— Явно пак си спечелил приятели, Райдър — каза Фридрик и се ухили. — Много се радвам за теб.
	— Доста съм популярен. Какво да кажа…
	— Да, популярен си. Или поне така чухме. Очевидно Шанка Лихваря иска да ти посмачка топките.
	— Това е само малко недоразумение, което се опитвам да разреша.
	— Разбира се, разбира се. Сигурно ще си доволен да чуеш, че вече разполагаш с решение на проблема.
	Мерик усети как стомахът му се сковава от паника. Да си длъжник на Шанка Лихваря бе едно, но да си длъжник на Гилдията — съвсем друго нещо. Дори без топки, пак щеше да е наполовина мъж — Гилдията беше способна на много по-лоши неща.
	— Честно да ти кажа, с Шанка тъкмо изглаждаме някои наболели проблеми. Няма никаква нужда да се замесвате.
	— О, но ние настояваме, Райдър. Заради доброто старо време.
	_Мамка му!_
	— Добре, цял съм в слух — Мерик опита да изобрази дежурната си усмивка, но знаеше, че не е много убедителен.
	— Имаме работа за теб, в която ще впрегнеш наистина уникалните си умения. — _Кражба? Хазарт? Надпиване? Със сигурност не им трябваха креватните му умения._ — Искаме да посредничиш по сделка с едни чужденци. Да я придвижиш от началото до края, като използваш обичайните си чар и финес.
	— Така ли? Нима в целия град няма по-подходящ от мен за тази работа?
	Бастиян внезапно пристъпи напред и пронизващите му очи се втренчиха в него с едва прикрита омраза.
	— Интересува ни по-скоро особеното ти родословие, Райдър. Имаш връзки. Приятели по върховете, които ще станат много услужливи. Ще се пробутват подкупи, ще се затварят очи за това и онова. Ти ще се погрижиш, Райдър, а в замяна дълговете ти към Шанка Лихваря ще бъдат изплатени.
	— Звучи справедливо — отвърна Мерик, макар да звучеше отвратително. — И при каква сделка трябва да посреднича?
	Бастиян погледна към дребния Фридрик, който въздъхна тежко, преди да заговори:
	— След два дни в пристанището ще акостира кораб за роби. Ще пристигне празен, а ти трябва да се погрижиш да е пълен, когато отплава. Това проблем ли е за теб?
	_Дори ужасно шибан проблем._ В Свободните държави робството беше забранено от два века. Наказанието за търговия с роби беше публична кастрация и смърт чрез обесване.
	Мерик погледна първо към Фридрик, после към студените, пресметливи очи на Бастиян и отвърна:
	— Не, никакъв проблем.
	— Отлично — усмихна се Фридрик. — Ще научиш подробностите, кога, къде и как. От теб се иска само да бъдеш себе си и да впрегнеш прословутия райдърски чар. Най-вероятно няма да ни видиш отново. Отсега нататък ще работиш с Палиен, така че, ако ти трябва нещо, преди да започнеш, казвай.
	Мерик се замисли за миг и се изправи тромаво.
	— Само едно нещо — Бастиян се смръщи така, сякаш Мерик се беше изсрал пред очите му. — Има ли шанс да ми заемете един меч?


>	Четири

	Пазарът при Източната порта беше най-старият в града. Не беше най-големият, със сигурност не беше най-чистият и определено не предлагаше най-много стоки, но пък имаше дълга история. Датираше още от Ерата на кралете мечоносци, когато речните барони бяха пренасяли стоките си по Сторуей от подножието на планината Криега.
	Раг не си спомняше откъде знае това — просто още едно от ненужните късчета информация, с които се сдобиваш. Тя обаче знаеше и други неща, които изобщо не бяха безполезни. Например къде Харол Търговеца на риба държи скътаните си монети и кога са най-много. С коя ръка Карсър Касапина размахва сатъра си, за да може да го избегне, ако се е приближила прекалено. Кои са най-кратките пътища за бягство от пазара, ако положението стане твърде напечено. Къде патрулират Зелените куртки и по кое време спират да поиграят зарове и да обърнат халба с ейл.
	Зелените куртки бяха най-малката й грижа. Е, може би не най-малката, но доста назад в списъка. Те не се интересуваха особено от едно самотно бездомно дете. Някои дори показваха съчувствие и от време на време се правеха, че не виждат, или пък ги мързеше да обърнат внимание как малките свиват по нещо за хапване от сергиите на пазара.
	Не, най-страшна беше Гилдията.
	Техен човек винаги обикаляше наоколо, набелязваше най-добрите мишени и даваше знак на своите хора, за да знаят коя е целта. Бяха организирани, дисциплинирани и затова обираха най-богатата плячка. Ако Раг им се изпречеше на пътя и разсееше обирджия или пък привлечеше нежелано внимание, щеше да й се наложи не просто да се крие — щеше да има късмет, ако не й извадят очите. После щеше да живее из дупките около пристанището или дори по-лошо, при Саловете, където щеше да проси заедно с останалите сакати. И то ако имаше късмет. Ако нямаше, щяха да я дадат на най-долните отрепки, които да я третират като животно, докато някой не сложи край на краткия й живот. Беше виждала това да се случва и бе решена да избегне подобна съдба. Да, Гилдията контролираше пазара и кражбите тук без тяхно знание бяха много, много опасни.
	Но все пак трябваше да се яде, а Раг беше ужасно гладна.
	Ароматът от сергията за хляб на Гунта я привличаше така, сякаш дебелият пекар лично я беше поканил да си вземе един от неговите бухнали златисти самуни. Вече беше крала от него, и то не веднъж, и той вероятно щеше да е нащрек, но Раг имаше талант да остава незабелязана. За някои деца, деца с родители, които им купуват храна и дрехи и им дават покрив над главата, липсата на внимание сигурно щеше да е проблем. Не и за Раг. Дарбата й да не го привлича й беше от голяма полза.
	В другия край на пазара един съгледвач на Гидията тъкмо набелязваше жертва за своя джебчия, така че тук нямаше да има проблеми. Тримата младежи от Зелените куртки се смееха и се закачаха с две добре облечени момичета, които определено бяха от по-добър сой, така че и тук не се очакваха изненади.
	Дебелият Гунта говореше с две също толкова дебели жени, които май имаха нужда да пропуснат няколко хранения. Изобщо пекарят сякаш я молеше да го отърве от стоката му.
	Раг тръгна натам съвсем небрежно. Влезе в крачка с един търговец, като се прикри зад него и за миг дори се зачуди дали да не му отреже кесията, но знаеше, че не си струва. Гилдията не се интересуваше от самуни, но кесиите бяха друга работа.
	Щом търговецът стигна до сергията на Гунта, Раг спря и го остави да я задмине, без да вдига очи и без да поглежда към целта си, в случай че пекарят се озърне и я види или пък двете дебели дами я забележат. Ако не гледаш някого, и той не те поглежда, дори не те забелязва. Сега беше вече до самата сергия и протягаше ръка към един хубав, хрупкав самун. Нищо работа бе да го докопа и той се озова в ръката й, без никой да забележи; не толкова бързо, че да привлече внимание, но и не й отне цял ден. Тъкмо отвори палтото си и самунът потегли към укритието си, когато някой се блъсна в нея. Раг се препъна, хлябът се изплъзна от ръката й, отскочи по паветата точно пред сергията и коричката се напука като строшено огледало.
	— Ой! — изписка Гунта, дамите бяха забравени и лицето му се разкриви от гняв. — Ах ти, малко копеленце! Ела тук!
	Раг нямаше нужда от подкана да хукне през тълпата, но преди да направи и крачка, някой я сграбчи за яката на палтото. Тя се забори, но напразно — нямаше измъкване. Озърна се назад с надеждата, че не е някой от Зелените куртки, и ужасена, че може да е някой от Гилдията, но се оказа най-обикновен човек, тръгнал по своите си дела.
	Тя се замята и заизвива, но Гунта вече заобикаляше сергията си с почервеняла физиономия. Чакаше я здрав пердах.
	Раг се отпусна, преви колене и се измъкна от палтото точно преди Гунта да я докопа. После се затича през тълпата сред цялата гюрултия. Носеше това палто от години и с мъка се лиши от него, но по-добре така, отколкото да се лиши от няколко пръста.
	Гунта търчеше след нея, крещеше и вдигна на крака целия пазар, но Раг бе така съсредоточена в бягството си, че мислеше само как да стигне до най-близката уличка и да изчезне.
	Преди да го стори обаче, видя една фигура да приближава бързо и целеустремено към нея през тълпата. Зелена куртка — млад и ревностен, не като останалите, и определено в по-добра форма от Гунта. Имаше решителния поглед на човек, който иска да се докаже, и явно залавянето на Раг беше начин да го стори.
	Пазейки равновесие с ръка, тя рязко сви встрани към една от тесните улички, които извеждаха от пазара. Босите й крака тъпчеха бързо мръсотията по земята, но Зелената куртка продължаваше преследването, шлемът му дрънчеше, а лъкът плющеше на гърба му. Раг търчеше по тесния лабиринт на уличките с лекота, но преследвачът й скъсяваше дистанцията. Тя се сети за ножа си — ако го извадеше, войникът можеше да реши, че не си струва да го намушкат, — но пък не беше го използвала от години. Всъщност не искаше да го използва. Помнеше как Гюс Джебчията го изтръгна от ръката й и остави резка на бузата й. След този случай не посмя да го извади отново.
	Раг осъзна, че няма да избяга на войника, затова трябваше да изчезне. Взе един завой и подскочи, босото й стъпало се приземи на тесния перваз на прозорец и я оттласна нагоре. Тя се хвана за трегера и се издърпа. След миг-два Зелената куртка се появи на завоя, като разплискваше локвите и дишаше тежко. Не я видя никъде, спря, изкрещя проклятие и се плесна от яд по бедрото. През цялото време тя го гледаше отгоре, притаила дъх, но той явно не беше от най-умните и не му хрумна да вдигне очи.
	Когато мъжът си тръгна, Раг слезе от перваза — без храна и без палто. Общо взето, денят се оказа не особено добър, но още не беше свършил — щеше да изскочи нещо друго.
	Беше опасно да се връща на пазара, затова се насочи към улица „Слип“, където обикновено нощуваше. Тази улица беше в края на Доковете, не най-мизерното място в квартала, но определено по-лошо от всичко при Източната порта. Беше претъпкана с пияници, които търсят забавления. Освен пивници, тук в почти всяка втора къща имаше уличници. Раг би се чувствала неудобно, дори уязвима, ако не беше израснала на тази улица; повечето момичета и момчета от занаята я знаеха, но не й обръщаха внимание. Все пак това беше нейният талант.
	Тя изкачи разнебитените стълби по страничната стена на хана _Мълчаливия бик_, а мръсните й ходила стъпваха леко по напуканото и потрошено дърво. Цялата конструкция проскърцваше под нея, но издържа. Не би издържала обаче мъж и щеше да настане страшно скрибуцане. Стълбата им служеше като способ за ранно предупреждение и благодарение на нея Раг оцеляваше на тази мръсна и опасна улица. Тя и приятелите й.
	Мина покрай третия етаж и стигна до покрива, където, както винаги, я чакаше Тиджи. Големите му тъжни очи се взираха с надежда от мръсното дундесто лице.
	— Не нося нищо, приятел — каза Раг и мина покрай него към разнебитената колиба, стъкмена на покрива на хана.
	— Къде ти е палтото? — попита Тиджи.
	— Трябваше да го зарежа, но не се тревожи, ще си намеря друго, преди да хване студ.
	Тя се провря през вратата на колибата и влезе вътре. Огънят от предишната нощ бе изтлял в жарава, която димеше вяло от ръждясалия стар щит, който използваха за огнище. На нара до стената отсреща седяха Мигс и Чирпи, достатъчно близо, за да се прегърнат, както винаги.
	— Добре ли си, Раг? — попита Чирпи с обичайната си усмивка. Мигс си мълчеше и надничаше изпод дългия бретон, който стигаше почти до носа му.
	— Дам — отвърна Раг, но не беше добре. Още един неуспешен ден на пазара означаваше, че ги чака поредната гладна нощ. Можеше само да се надява, че Фендер ще донесе нещо по-късно — ако изобщо реши да се появи.
	Тиджи пропълзя в колибата, седна до нея и облегна глава на ръката й. Тя го прегърна и се загледа в града през цепнатините в стената.
	Долу, от улиците около хана, се чуваха гласовете на момичетата, сладки гласове, пълни със съблазън и обещания. Раг изпита едновременно отвращение и завист. Презираше ги, че продават телата си толкова лесно, че се съсипват за няколко монети, но знаеше, че го правят, за да оцелеят; ако имаха друг избор, щяха да го последват. И им завиждаше — завиждаше, защото се беше родила толкова грозна, толкова тромава и неугледна. Нямаше начин да изкарва пари на улицата, дори да се унизеше дотам, че да опита. Не че би го направила.
	В неясното минало майката на Раг беше уличница — и то красива. Тогава живееха в стая. Не беше голяма и не бе особено чиста, но имаха покрив и стени и беше топло. Имаха и храна на масата, а от Раг се искаше само да изчезне, докато майка й си върши работата. Тогава я наричаха Мораг, Мораг Раунзи; истинско име за истинско момиче. Всичко се промени, когато майка й срещна мъжа от Силвъруол. Той носеше модни дрехи, ухаеше хубаво и пръскаше пари като важен човек. Майка й й каза, че заминава с него за Силвъруол, за да бъдат заедно, но скоро ще се върне за нея. Ще идат заедно в Силвъруол, за да живеят с модното конте в модната му къща.
	Раг остана в стаята с дни — не си спомняше колко. По някое време дойде хазяинът да я изхвърли; тя нямаше и петак, а той изобщо не се интересуваше къде е майка й. Раг обикаля около сградата със седмици, все чакаше и молеше за остатъци, продаваше и малкото си вещи за храна. Мина още време, преди да осъзнае, че майка й няма да се върне за нея.
	И така се превърна в Раг, крадла и просякиня. Беше научила трудни уроци — кои са ти приятели, кои — не са, къде да ходиш и къде — не, от кого да крадеш, кого да избягваш, — а сега си имаше дори своя група. Все сирачета, които не бяха особено изкусни в кражбите, ако не броим Фендер, разбира се, но пък бяха нейните хора, обичаха се по свой начин. Чувстваше ги като семейство и беше готова да стори всичко за тях.
	Внезапен шум я накара да подскочи и Тиджи изписка, защото падна настрани, а Чирпи и Мигс се вкопчиха още по-здраво един в друг.
	Раг отиде до вратата и погледна навън. Заля я облекчение, когато видя Маркъс да върви по покрива. Той й помаха и се усмихна.
	Маркъс влезе в колибата с жизнерадостно „Здрасти“, седна на малката купчина дърва и се огледа, сякаш беше един от тях, сякаш си беше у дома. А за всеки, дори с едно око, беше очевидно, че не е така. Първо на първо, момчето беше чисто… е, поне по-чисто от бездомните деца, сред които седеше. По дрехите му нямаше дупки и бяха прани наскоро, ръцете му не чернееха от мръсотия и ноктите бяха чисти, защото не ровеше из боклука за храна. Той ги навестяваше от седмици и Раг не смяташе, че ще им навреди. Не беше сирак. Живееше с баща си в Търговския квартал, но Раг го беше виждала да кръстосва улиците тъжен и самотен като изгубено пале. Разбира се, беше го взела под крилото си — да, точно така, — но той не крадеше и не просеше. Вярно, нямаше полза от него, но и не им вредеше, каква опасност можеше да има?
	— Добре ли си? — попита Раг, защото Маркъс не заговори.
	Той сви рамене.
	— Както винаги.
	Раг не го беше питала и той не й бе разказвал, но тя се досещаше, че баща му е гадняр и затова той броди по улиците далеч от дома и се мотае с бездомниците. Това обаче не й влизаше в работата. Всеки си има проблеми.
	— Май ще е студено тази нощ — каза Чирпи. — Няма да е зле да разпалим огъня.
	— Не говори глупости — отвърна Тиджи. — Не е застудявало от векове. Да запазим дървата за друга нощ.
	Раг се усмихна на разсъдливостта му. За годините си той носеше доста масивна глава на крехките си рамене. Може би беше достатъчно умен, за да се отърве от този скапан живот, когато порасне.
	— Ще видим — рече Раг. — Може да идва буря. — Тя кимна към дупките от липсващи летви по северната стена на колибата. Виждаше се как на хоризонта се събират тъмни облаци, страховита чернота заплашваше да погълне чистото небе.
	— Ама какво е това, сбирка на мамчета?
	Раг се стресна от гласа, но се отпусна, щом видя високата фигура на прага.
	Фендер пропълзя вътре, гъвкавите му мускулести крайници се движеха с котешка грация из тясната колиба.
	— Какво става? Физиономията ти е увиснала като оная работа на магарето — той се настани сред тях, а Мигс и Чирпи се сбутаха, за да му направят място. — Явно си имала тежък работен ден, Раг? Къде ти е палтото?
	— Дадох го на майка ти — отвърна тя. — Каза, че много мръзнела, докато смуче пишки нощем.
	Фендер се ухили. Той не познаваше нито майка си, нито баща си, така че не се обиди.
	— Е, хубаво е, че поне един от нас е свършил нещо, нали? — бръкна в джоба на палтото си и извади миниатюрна бронзова ваза. По-малките момчета я зяпнаха очаровани и личицата им се озариха от тази смайваща проява на богатство.
	Фендер хвърли вазата на Тиджи.
	— Върви да я занесеш долу на Борис. И не се оставяй копелето да те измами.
	Тиджи нямаше нужда от подкана и изхвърча от колибата така бързо, че Раг едва го проследи с поглед. Може би все пак щяха да ядат тази вечер. Борис, съдържателят на _Мълчаливия бик_, не възразяваше да живеят на покрива му, стига да го снабдяваха с по някоя дрънкулка. Дори им даваше храна и малко грог, ако плячката си я биваше.
	— Тоя какво прави тук? — попита внезапно Фендер, като гледаше кръвнишки Маркъс.
	— Нищо не прави — отвърна веднага Раг, но знаеше, че няма да го укроти — той мразеше Маркъс. Чисто и просто ревност, а Фендер можеше да е много гаден понякога. Маркъс обаче понасяше плесниците и обидите му и винаги се връщаше за още.
	— Стига толкова — рече Фендер и се изправи. Беше привел глава под ниския покрив на колибата, но пак се извисяваше над всички. — Ако ще остава, нека си плаща като другите.
	— Седни, Фен…
	— Майната ти, Раг. Говоря сериозно. Разкарай се, богаташче, и не се връщай, ако не носиш нещо ценно. Всички се трепем за хляба. Време е и ти да се включиш.
	Маркъс беше тръгнал към вратата, явно изплашен от Фендер и предизвикателството му, но сега вирна непокорно брадичка и Раг почувства гордост.
	— Добре, ще го направя — рече той тихо и хукна по покрива.
	— Нямаше нужда от това, той е един от нас — рече Раг.
	— Как не! Има си семейство. Не сме му притрябвали. Като дойде зимата, като започнат студът и гладът, дали ще се сети за нас? Да видим колко пъти ще се появи тогава.
	Раг не отговори. Искаше да прати Фендер по дяволите, да му каже, че Маркъс е един от тях и тя му вярва, но не можеше — защото знаеше, че Фендер е прав и когато настъпят още по-тежки времена, няма да видят повече Маркъс.


>	Пет

	Песента на стоманата не беше благозвучна. Кънтеше безредна и гръмка, кована с мускули, пот и прах. Нобул Джакс я изпълняваше като артист, работеше с наковалнята както музикант с лъка си — мощните му удари бяха съвършени, прецизни. Внушителната му фигура отмерваше ритъма, чукът се стоварваше върху нажежената до бяло стомана, тя пръскаше искри за миг и изпълваше ковачницата с реквием, достоен за оркестър.
	В мрака гореше яростен огън, остриета стърчаха като спици на колела, готови да бъдат изковани или угасени във вода, готови да запеят като струни на арфа. Наблизо беше точилото, чийто глас се извисяваше и пищеше със съвършен фалцет.
	За Нобул това не беше просто занаят, не беше просто прехрана. Когато работеше, той забравяше в какво се е превърнал животът му — съществуваше само песента, музиката на труда му, и тя го помиташе от света на кошмари и печал. Щом затвореше вратата зад себе си, той се чувстваше в безопасност, дълбоко в светилището на своя шумен, мръсен, честен занаят.
	Но вратата не можеше да остане затворена вечно.
	Отвори се и слънчевата светлина нахлу, за да освети ковачницата и да оскверни светостта й. Нобул спря, вдигнал чука, сякаш с отварянето на вратата магията на песента изчезна. Влязоха двама мъже, едри, плещести мъже. Бяха по-високи от Нобул, с дебели вратове и бръснати глави, но не бяха стройни като него, не бяха корави, не бяха с железни жили. Все пак той остави внимателно чука и пъхна с кожената ръкавица сияещата стомана обратно в огъня.
	Единият мъж тръгна напред, а другият затвори вратата и заглуши глъчката от улицата. Първият се усмихваше уверено, изкривил леко глава настрани.
	— Здравей отново, Нобул — каза той с дълбок, арогантен глас. — Нали си наясно с упражнението?
	Нобул не отговори, нямаше и нужда. Тръгна към дъното на ковачницата, към тезгяха до стената. По него бяха пръснати дръжки на мечове и глави за ефеси — от украсени и излети от бронз или сребро, до съвсем прости — от полирано желязо или от друг метал. Всички обаче бяха с най-добро качество. Нобул никога не правеше некачествено оръжие. Беше майстор: изделията му — и скъпи, и евтини, — бяха изработени прецизно.
	Страничен човек би решил, че на тезгяха цари безпорядък, но Нобул знаеше, че всичко си е на мястото. Посегна към малка кожена кесия, завързана с шнурче, и без да продума, прекоси обратно ковачницата и я сложи в дланта на едрия мъж. Той се ухили, претегли я в ръката си и прецени съдържанието й, преди да развърже шнура и да погледне вътре.
	— Струва ми се лекичка. Да ги броя ли?
	— Точно са — отвърна Нобул. В гласа му нямаше страх. Тези мъже не го плашеха така, както плашеха другите. Нобул беше прекалено горд, за да се плаши. Беше преминал през твърде много, за да се страхува от тях. Въпреки размерите им. Въпреки репутацията им.
	— Сигурен съм — рече мъжът и се усмихна, след това завърза кесията и я пъхна в дрехата си. — Как върви работата? Добре, обзалагам се. Сигурно имаш повече поръчки, отколкото можеш да поемеш, нали наближава война.
	— Работата върви добре — отвърна Нобул.
	— Стига, Нобул. Повече от добре е, и двамата го знаем. Гилдията е наясно с тези неща. Ние винаги наблюдаваме, дори когато не ни виждаш. Сега много се търсят оръжия и брони за войниците на бойното поле, особено от такъв… талантлив ковач. Човек с твоите способности има нужда от защита, има нужда от грижи. Никога не знаеш кога на вратата ти ще почука агент на хуртите, за да ти навреди и да провали подготовката за войната. Затова през идните месеци ще се грижим специално за теб. А допълнителните грижи изискват допълнителна премия.
	Нобул не отговори, нямаше смисъл. Плащаше си, за да го оставят на мира, а не за да се грижат за него.
	Едрият мъж кимна и се обърна. Приятелят му отвори вратата и пак пусна вътре шумотевицата.
	— Ще се виждаме — каза другият и се ухили. После си тръгнаха и затръшнаха вратата.
	Нобул стисна юмруци от безсилие и гняв. Беше получил голяма поръчка от Короната, но работеше сам и не можеше да си позволи помощник. Синът му беше твърде млад, за да помага в ковачницата, но той и без това не искаше този занаят за момчето си. Това бе тежка, мръсна работа за корави мъже, а Маркъс не беше такъв. Нобул даде всичко от себе си, за да го отгледа, но отношенията им никак не вървяха. Последното, което искаше за него, бе да работи в ковачницата и така да разшири още повече пропастта помежду им.
	И все пак имаше ли избор? Ако не трябваше да връща заем и да плаща за „грижите“ на Гилдията, може би щеше да се справи. Но сега, когато искаха още пари, как щеше да плаща за покрива и храната си, да не говорим за Маркъс?
	Но размишленията не решаваха проблеми. Нобул нахлузи ръкавицата и взе чука.
	Излезе от ковачницата по тъмно, навън беше студено. Неколцина мъже окачваха знамена и украса за Празника на Арлор, но Нобул не се интересуваше от това. Имаше ли смисъл?
	Затвори тежката врата зад себе си, завъртя големите железни ключове в ключалките в горния и долния й край и измина краткия път до малката къща, която с Маркъс наричаха дом. Макар и претъпкана с покъщнината им, тя изглеждаше празна без нея. Той се обърна към огнището, където тя щеше да… където тя би седяла, но столът беше празен. Огънят обаче гореше и над него къкреше гърне със супа. Ароматът се разнасяше из цялата стая и накара корема му да закъркори одобрително.
	— Маркъс? — извика Нобул. Отвърна му тракане от общата им спалня на горния етаж, последвано от приглушения отговор на сина му. Момчето хукна по стълбите, като почти се препъна по средата. Беше тромаво дете, слабичко, тясно в раменете. И Нобул го презираше заради това. Ако можеше сам да изкове сина си, както ковеше оръжия и брони, Маркъс щеше да е огромно дете. Но не ставаше така.
	— Татко — рече Маркъс, щом стигна до края на стълбите и опита да се стегне.
	— Пак ли спеше? — попита Нобул, без да чака отговор. Маркъс като че ли беше щастлив само насън, тогава се усмихваше. Трябваше да избие този мързел от него. Време беше да го научи на това-онова, но с пердах явно не ставаше. Боят не го правеше по-корав, а Нобул не искаше да продължава в този дух. Така щеше да отблъсне сина си завинаги, да го изгуби съвсем.
	— Слагай масата — нареди на момчето, като изрита ботушите и седна до огъня.
	— Направих супа — каза Маркъс, сложи дървените паници на масата и лъжиците до тях.
	— Да, виждам.
	— И отидох за хляб, както ми заръча. Пекарят каза, че направил съвсем мек хляб, без никакви бучки, затова взех от него.
	Нобул се смръщи.
	— Маркъс, колко пъти да ти повтарям? Този мек хляб не трае, ще мухляса за ден. Трябва ни хляб, който трае седмица. Аз да не ги… — замълча, нямаше смисъл. При Маркъс наказанията нямаха ефект, само се затваряше още повече.
	Нобул вдигна капака на гърнето и взе дървената лъжица, опряна до огнището. После спря — гърнето беше пълно до ръба. Сякаш Маркъс бе сготвил запасите им от месо и зеленчуци за целия месец.
	— Какво е това? — попита Нобул и Маркъс замръзна до масата. — Кога ще започнеш да мислиш, момче? Трябва да пестим храната. Ако сготвиш всичко наведнъж, след няколко дни ще се развали.
	Очите на момчето започнаха да се пълнят със сълзи и Нобул внезапно осъзна, че извива лъжицата като мокра кърпа. Трябваше да се сдържа, да не позволява на демоните да изскочат.
	— Нищо. Ще се наложи да го изядем.
	Седнаха да се хранят в мълчание, както винаги. Нямаше молитви, нямаше благодарност към боговете. Защо да има? Не боговете плащаха за храната, не те я готвеха.
	Нобул беше много гладен, но не бързаше, наслаждаваше се на месото и на пресния хляб. Трябваше да даде нещо на сина си — определено готвеше вкусна супа. Маркъс обаче лапаше светкавично. От устата му излизаше пара, а бузите му почервеняха от топлината, супата сигурно изгаряше гърлото му, но той нехаеше за болката.
	— Бързаш ли за някъде? — попита Нобул.
	Маркъс вдигна очи, погледна баща си виновно, но поклати глава. Забави малко темпото, ала пак приключи с яденето преди Нобул, стана от масата и отнесе купата и лъжицата до ведрото в ъгъла. Изми ги, опря ги на перваза да се сушат и бързо се извърна.
	— Задържам ли те? — попита Нобул.
	Маркъс поклати глава, но кракът му потрепваше като на нетърпелив жребец. Явно нямаше търпение да иде някъде другаде.
	— Става късно. Слънцето залезе. Знаеш, че не обичам да…
	— Ще внимавам — рече Маркъс. — И ще се върна преди последната камбана.
	Нобул кимна и килна глава към вратата в жест „тръгвай тогава“.
	Маркъс се усмихна леко и се втурна навън. Нобул внезапно посегна да го спре. Искаше само да му каже да внимава и да не ходи далече, но когато го сграбчи за ръката, усети нещо твърдо под ръкава.
	Намислените предупреждения бяха забравени, когато придърпа Маркъс към себе си, вдигна ръкава на памучната му риза и видя малка кесия, вързана за предмишницата му. Не каза нищо, само свали кесията и я отвори. Вече знаеше какво има вътре. На дъното й лежаха четири малки монети: три медни и една сребърна. Достатъчно, за да се прехранват цяла седмица.
	Нобул бавно се изправи и изсипа монетите на дланта си.
	— Къде си ги понесъл? — гневът му нарастваше и виновният вид на Маркъс не го уталожваше, момчето гледаше като хванато с окървавени ръце. Отговор не последва и гневът закипя като гъстата супа в гърнето. Нобул се надвеси над дребния си син и изкрещя: — Казвай! Открадна ли ги? Кой те…
	И замръзна. Не беше възможно, не можеше да бъде, но дълбоко в себе си вече знаеше.
	— Взел си ги изпод леглото ми? Защо? За да ги дадеш на онези бездомници, с които се влачиш? Какво съм ти казвал за тази измет?
	Сълзите, които внезапно потекоха по страните на Маркъс, изрекоха признанието, което устните не посмяха да изрекат.
	Плесницата изплющя силно, когато едрата длан на Нобул се стовари върху бузата на момчето. Толкова силно, че Маркъс полетя назад, размахал кльощавите си ръце и крака. Шамарът беше инстинктивен, роден от гнева, и когато видя как синът му пада, Нобул на мига съжали.
	Пристъпи напред, за да вдигне момчето, и отвори уста да се извини, вероятно дори да каже, че съжалява, но Маркъс скочи и хукна към вратата. Нобул нямаше време дори да извика след него, когато синът му изтича в нощта.
	Монетите още бяха в ръката на Нобул. Прогаряха дланта му като желязо за жигосване и напомняха за вината му. Той изрева яростно и ги захвърли през стаята, а те отскочиха от стената и се разпиляха.
	С всеки следващ дъх Нобул бавно се успокояваше, гневът утихваше, очите му бяха плътно затворени. Друг мъж, по-слаб мъж, би стиснал очи, за да потисне сълзите на съжаление, но Нобул беше приключил със сълзите преди дванадесет години. Не му бяха останали повече.
	Затвори вратата, върна се до огнището и седна на стола. На нейния стол.
	Рона беше млада, когато се срещнаха. Твърде млада за него, или поне всички така казваха. От начало не им обръщаше внимание, беше толкова щастлив, че го е харесала, толкова щастлив, че са заедно. Не беше срещал друга като нея, така невинна и сладка, и мила. Накрая обаче се вслуша в гласовете: на старите приятели или тези, които минаваха за такива, както и на родителите й, макар че не казаха и дума против него в лицето му. Трябваше да я отблъсне, да й обясни, че не е достоен и тя трябва да намери някой по-добър, някой по-млад. От начало не се получи, докато една нощ не се напи и се сби в кръчмата. Тогава тя видя истинския Нобул Джакс, бързия, суровия и безмилостния Нобул Джакс. И все пак, след два дни, когато всичко се уталожи, Рона се върна при него. Не беше успял да я отблъсне и й обеща да не се бие повече.
	Ожениха се северно от града, под един стар бряст. Бяха само те и друидът, заклеха се пред Старите богове, както тя искаше. Върнаха се в града, но не мина и ден, преди да дойде вестта. На юг имаше размирици от месеци. Стражите на Юга се връщаха с новини, че по границата се събират хора лъвове, удрят барабаните на войната и гледат към Свободните държави. Като бивш наемник от Нобул се очакваше да се бие, да вдигне меч за каузата, въпреки обещанието пред Рона. Нямаше избор.
	Преди да тръгне на юг с армията, й даде дума, че ще се върне жив и здрав. От нея не искаше обещания. Как би могъл? Рона беше млада и ако той загинеше, тя трябваше да продължи напред, да намери кой да се грижи за нея.
	Войната с аеслантите беше тежка, по-тежка от всяка друга, в която се бе сражавал. Чуваха се слухове, че зверовете воини на Екуун са гиганти, хранещи се с човешка плът. Истината се оказа по-страшна.
	Битката за Портата на Бакхаус сега беше легендарна. Хиляда смели мъже защитавали прохода от ордата ревящи чудовища. Сражавали се доблестно, гордо вдигнали знамената на Свободните държави.
	Реалността не беше така величествена — тя никога не е.
	Бяха почти десет хиляди, всички изплашени до смърт. На никого не му пукаше за знамена, за слава или за гордост, искаха само да избягат и сигурно щяха да го направят, ако не се страхуваха от командирите си повече, отколкото от врага. Но онова, което ги връхлетя, направи дори този страх маловажен, забравиха лоялност, офицери, дори краля. Море от въоръжени зверове демони, размахващи тежки остриета и ревящи по-силно от гръмотевици, се изсипа към Портата на Бакхаус.
	Все пак някак спечелиха.
	Нобул спази обещанието си към Рона и се прибра невредим, но видяното на юг, касапницата и жестокостта, го бяха умъртвили отвътре. Умъртвиха го така, че не споделяше радостта й, че чакат дете и ще го гледат как расте. Научи занаят, тежък, изнурителен занаят — и му отдаде сърцето и душата си. Или поне това, което беше останало от тях.
	Рона се разболя от Сладката мор и Нобул потъна още по-дълбоко в работата си.
	Чак когато я видя мъртва на леглото, с втренчени в тавана сини очи, с проядено от чумата тяло, чак тогава осъзна какво е пропуснал… какво е изгубил.
	Остана му само Маркъс, а сега като че ли успя да прогони и него. Имаше нужда от Рона, от благия й допир, от внимателните думи, от нежността й, но нея я нямаше.
	Вече нямаше нищо.
	Нобул стана от стола, обу си ботушите и отиде в ковачницата. С доволство видя, че огънят още гори.
	Взе чука с натежало сърце и пак поде песента на стоманата. Може би, с малко късмет, щеше отново да се изгуби в нея.


>	Шест

	Стаята се намираше в северната част на Кулата на магистрите, а едничкият й прозорец гледаше към Сторуей и Стария каменен път, там, откъдето започваха дългото си пътуване. Стаята не беше на върха, а в средата на огромната цитадела, но от прозореца й се разкриваше същата гледка, като от всяка друга кула в Стийлхейвън.
	В единия й край имаше покрита с катран дъска, на която бяха изписани магически знаци, кодове и руни, подредени в подобна на паяжина мрежа от уравнения. За всеки горе-долу грамотен човек те приличаха на случайни драсканици, красива плетеница от чуждоземни знаци, може би на древен и забранен език. За членовете на Кастата, които имаха лиценз от Свободните държави да практикуват изкуството на магията, тези знаци бяха източник на могъществото им, смисъл зад Воала, начин да извлекат заклинания от дяволските вихри, които вилнееха невидими из земите на човеците.
	Но за Уейлиън Грим това бяха глупости.
	У дома, в провинцията Анкаверн, той беше обещаващ ученик. В колежа в град Грофхам го смятаха за най-добрия, отрупваха го с похвали и твърдяха, че интелектът му далеч надвишава този на колегите му. Говореше се дори, че е по-способен от някои преподаватели, и бе съвсем естествено да го препоръчат за Кулата на магистрите, където да продължи учението си. Родителите му нямаха търпение, дори майка му, която се отнасяше с него като към безпомощно дете чак докато стана юноша. Те бяха много щастливи, че той ще тръгне на запад, към Стийлхейвън — явно обещанието, че синът им един ден ще е магистър, надделя над нуждата им да го защитават.
	За нещастие, щом пристигна, Уейлиън установи, че огромният му интелект и способностите, с които така се отличаваше в Анкаверн, тук изглеждат съвсем посредствени. Дори започна да изпитва усещане за провал. Не че не беше научил много, откакто започна чиракуването му. Всъщност поглъщаше ненаситно знания.
	За няколко месеца изучи основите на седем езика, от резките изцъквания и придихания на племената екуун, до напевните диалекти на елхаримите. Научи истории и древни, и съвременни, от Драконовите войни на каер вахарите до военните стратегии на кралете мечоносци и изселническите пътища на ранните тевтонски племена. Беше изучил произхода на Старите богове и предполагаемите им наследници отпреди зараждането на култа към Арлор и Ворена. Превърна се в истински теолог, експерт по пантеоните на десетина политеистични култури, от култовете към смъртта на хуртите до аеслантските небесни богове и свързаните с тях съзвездия. Нямаше равен в познанията си за нравите, ритуалите и обичаите на източните народи и можеше, ако пожелае, да стане ценен посланик на Изтока в двора на крал Каел.
	От всичко това обаче нямаше да има полза, ако не схванеше основите на магията.
	Магистрата стоеше до дъската и говореше бързо и монотонно. Бяха сами в стаята и тя преподаваше единствено на него сложните тайнства на изкуството. И все пак той не разбираше нищичко.
	Уейлиън _беше_ прочел книгите — една бе отворена дори сега пред него на съответната страница и го дразнеше с почти неразгадаемия си език. Научи наизуст, колкото можа, магическите знаци, жестове, уравнения, съставки, припеви, медитации и начини на изпълнение… Но просто нищо не разбираше.
	Е, беше схванал това-онова. Знаеше, че за заклинание за огън ти трябва въглищен прах, сажди или друга подобна съставка, която да се пръсне по кожата по определен начин, докато се изпълнява съответният напев. Знаеше, че стихиите могат да се укротят и подчинят на магьосника чрез проникване в простите им канали. Знаеше, че на лишените от разум създания можеш да повлияеш, така че да изпълняват волята ти, ако владееш правилния език и избереш точните думи. Но поискаха ли от него да си спомни подробности, някой определен напев или съставките, нужни за конкретно заклинание, умът му не раждаше нищо.
	Без това тайно знание, без да умее да борави с него инстинктивно, един магистър не можеше да проникне във вихрите отвъд Воала и да стане член на Кастата.
	Единствената утеха на Уейлиън, поне засега, беше, че не се налага да го прави. Той беше само чирак, послушник, новак и следователно нямаше право на магии, докато не го приемат за член на Кастата. Засега се подготвяше изцяло теоретично и това положение му позволяваше да скрие факта, че не се справя. Нещо повече дори — че се проваля, потъва в море от знания, които не разбира и не може да контролира.
	— Преча ли на дрямката ти? — попита магистрата.
	Уейлиън внезапно осъзна, че се е втренчил в дървеното си писалище и е спрял да слуша. Тя се взираше в него, бялата й коса беше опъната назад, а сините й очи излъчваха презрение.
	— Не, магистра — отвърна Уейлиън и преглътна с мъка.
	Страхуваше се от нея — повече от всеки друг в краткия си живот. Тя беше негов ментор, преподавател, но най-вече господар. Гелредида… Червената вещица, както я наричаха другите чираци, макар Уейлиън да се обръщаше към нея единствено с „магистра“. Тя беше висока, с изпъната стойка, но чертите й издаваха възраст и опит, далеч надвишаващи живота на смъртните. Уейлиън често се чудеше дали използва магия, за да се поддържа млада. Вероятно ли беше да е вековечна?
	Но не би посмял да пита.
	Тя беше много уважавана и всички в Кулата се бояха от нея, дори другите магистри се отнасяха с благоговение. Какъв проклет късмет — да учи при най-страховития учител.
	Страхът му се подклаждаше не само от строгостта и репутацията й. Тя излъчваше власт и самоувереност, сякаш можеше да изтръгне живота от всеки — макар да не беше демонстрирала подобни способности. Всъщност, откакто пристигна в Стийлхейвън, Уейлиън беше видял да се извършват само незначителни призовавания. Скоро разбра, че магията е мощно оръжие и не бива да се използва с лека ръка. Употребата й си имаше цена и всеки магистър я плащаше по един или друг начин. Пример за това бяха някои от по-възрастните магьосници, които бродеха из коридорите на Кулата, като бръщолевеха неразбираемо, а други бяха изгърбени, беззъби и ужасно изплашени — телата им бяха изсъхнали или осакатени — от каква точно магия, Уейлиън не смееше и да си представи.
	— Не ми се ще да мисля, че си говоря сама — тя грабна парче тебешир с изящната си ръка и направи жест към дъската. — Е, само за моя информация, би ли ми припомнил кой е основният принцип при призоваването на стихиите.
	Уейлиън изпадна в паника. Погледна към дъската за миг с надеждата, че ще намери отговор в неразгадаемите драсканици — но те си останаха такива, неразгадаеми.
	Призоваване на стихии — това беше от трудните.
	Или не беше? Не беше ли единственото, което знаеше?
	Призоваването си беше призоваване — това бе ясно, — но дали призоваване на стихийните създания като огромните демони на огъня, или самата стихия, например мълния или пък приливна вълна?
	Нямаше представа.
	Помисли си дали да не блъфира, като измисли нещо убедително, но знаеше, че е глупаво. Гелредида нямаше да се хване и не търпеше никакви увъртания. Тя искаше отговор, както беше написан в прашните томове, изречен ясно и уверено. Грешният отговор бе равносилен на никакъв отговор.
	Уейлиън сви рамене, опита да ги свие като куражлия, като човек, който демонстрира храброст и самоувереност. Знаеше обаче, че изглежда просто жалък.
	— Каква изненада — рече магистрата, явно наистина не беше изненадана от невежеството му. Е, сигурно вече свикваше. — Само в случай, че решиш да си спомниш следващия път, ще ти кажа, че основният принцип е хармонията. Целият живот, в най-дълбоките му устои, е изграден от същите тези стихии. Елементите при призоваването на стихиите не определят резултатите; резултатите зависят от решението на магистъра. Съставките само осигуряват формата за конкретната цел. Разбираш ли?
	Уейлиън кимна.
	— Малко се съмнявам — каза магистрата. — Но в общи линии това означава, че ако използваш вода, при достатъчно практика можеш да призовеш и да подчиниш на волята си стихията на огъня. Защо ли си правя труд да ти обяснявам?
	Тя затвори очи. Уейлиън не знаеше дали се опитва да потисне гнева, или показва безсилие. Така или иначе го изнерви.
	— Отсега нататък, мой несхватливи ученико, ще те наричаме _Пултра_. Предполагам, вече си запознат с нашите порядки, Пултра?
	Той кимна унило.
	Беше доста добре запознат с „порядките“. Магистрата избираше прозвище, обидно, унизително или просто неприятно име от чужд език или рядък диалект. Докато не откриеше произхода или значението му, Уейлиън щеше да бъде наричан така. Това само по себе си не беше чак толкова лошо, но докато не разгадаеше малката загадка на своята повелителка, той щеше да получава безброй слугински задължения, като да изхвърля помията след хранене и да чисти всяка дъска в аудиториите.
	— Отлично, Пултра. Мисля, че сега си имаш работа за вършене.
	— Да, магистра — отвърна Уейлиън и затвори книгата пред себе си. Прибра я заедно с перото, мастилницата и няколко пергамента в износената си кожена чанта и тръгна покрай празните писалища към вратата. Не посмя да извърне очи към магистрата, не искаше да среща изпепеляващия й поглед.
	Щом се озова в коридора, го заля облекчение. Сега, когато двата меча на _очакването_ и _разочарованието_ вече не висяха над главата му, пак можеше да диша. Впрегна цялата си воля да не хукне презглава към Голямата библиотека.
	_Либер Конфлагранция_ заемаше цял етаж в Кулата на магистрите. Тя наистина беше най-голямата библиотека — хранилище на пет хиляди години история. В нея имаше книги за отдавна мъртви култури и религии, карти и свитъци, които показваха граници, изличени под краката на древни завоеватели и крале.
	Влезеше ли в огромната зала, Уейлиън се сковаваше.
	Двама Рицари на гарвана, неподвижни като черни бронирани статуи, пазеха входа, а копията им стигаха почти до тавана. Уейлиън винаги минаваше покрай тях със сведена глава — не можеше да види очите им зад целите клюнести шлемове, но все пак се опитваше да не привлича вниманието им. Рицарите на гарвана бяха пазители на Кулата на магистрите, орден, посветен на защитата на огромната цитадела и нейните обитатели. Нямаха магически способности, но в бойните умения не ги надминаваха дори Рицарите на кръвта. Живееха само с една цел — да изпълняват волята на Огнището на магистрите — и го вършеха с фанатично усърдие. Макар да знаеше, че всеки от тях ще даде живота си, за да го защити, Уейлиън не можеше да потисне страха си.
	В библиотеката го връхлетя миризмата на пергамент, прах и старо дърво. В ъгъла се издигаше огромен скелет на воин аесланти — висок над седем стъпки, с два пъти по-дебели от човешките кости, а зъбите на черепа бяха дълги колкото средния пръст на Уейлиън. Дори в смъртта звярът изглеждаше страховит, мрачно напомняне за храбростта на армиите на Свободните държави и техния крал.
	Огромната зала беше злокобно тиха за размерите си. Двама магистри седяха в дъното и четяха архивни сборници. Нямаше никого другиго.
	Сърцето на Уейлиън се сви, щом започна да осъзнава задачата, пред която е изправен. В библиотеката се пазеха хиляди томове, а той трябваше да открие едно-едничко късче информация.
	Все пак не би приел поражение. То трябваше да е някъде тук и той щеше да го открие.
	Магистра Гелредида не за пръв път изразяваше възмущението си по този начин. Винаги избираше дума от най-забутаните езици на най-малко познатите култури, за да усложни изпитанието му. Преди това го беше нарекла с дума от езика на древен крал мечоносец, която означаваше кравешко лайно; друг път — както монаси в Хан-Шар наричаха халката, с която пробиваха ноздрите на бика; после го нарече с дума от езика на херуските роби — означаваше „тестиси на козел“. _Пултра_ звучеше с тевтонски произход, но нямаше начин да е толкова просто. Вероятно беше на голгартиански или от Ледените владения Морат в далечния север — но пък не звучеше достатъчно дивашки и гърлено.
	— Червената вещица ти е лепнала още някое неприятно име, а, Грим?
	Уейлиън едва не подскочи при този прошепнат въпрос, но щом видя автора му, въздъхна шумно.
	Рембрам Туле седеше на малко дървено писалище, сгушено между две огромни лавици. Усмихваше се, както обикновено, а тъмната му коса висеше около красивото лице. Той притежаваше харизма и привлекателна самоувереност — все неща, които липсваха на Уейлиън.
	— Как се досети, Брам? — попита Уейлиън тихо и отиде да седне срещу него. — И не я наричай така на всеослушание. Ако някой от магистрите те чуе, ще слугуваш през целия Празник на Арлор.
	— Тези стари козли са глухи като пънове — той махна небрежно над писалището към потъналите в размисъл магистри.
	— Сигурно. Но тя си има… начини, нали ме разбираш. Сигурен съм, че чува всичко, което става зад тези стени. Няма да се изненадам, ако ни чува и сега.
	— Ставаш параноичен, Грим.
	— И как иначе? Чувствам се прокълнат, сякаш правя всичко грешно — каквото и да кажа, каквото и да отговоря. Сигурен съм, че само чака възможност да ме изгони от Кулата или дори нещо по-лошо.
	— Какво — да те превърне в жаба? — усмихна се лукаво Брам.
	— Не е смешно. Лесно ти е на теб.
	— О, да, много ми е лесно, чирак съм на изкуфял дърт прилеп. Според теб защо вися в библиотеката, когато всички разпускат в салона? Защото уроците на магистър Арфакс са напълно безполезни. Налага се да се обучавам сам.
	Уейлиън изпита завист. Брам беше отличен ученик, мина светкавично изпитите по теория на магията през първата си година и като че ли единствено със собствени усилия. Колкото и да беше строга магистра Гелредида, Уейлиън така и не успя да схване дори основното.
	— Повярвай ми — каза той. — На теб ти е по-лесно. Освен това явно се справяш добре. Както я карам, няма да се застоя дълго тук, така или иначе.
	— Не се предавай толкова лесно, Грим. Накрая ще го схванеш. Сякаш си завил зад ъгъла и всичко се открива пред теб като на длан. Ще ти се изясни напълно. Обещавам ти, ще се чудиш за какво е бил целият този зор.
	— Надявам се — отвърна Уейлиън и се замисли за скучния живот в провинциалното градче. Беше готов на всичко, само и само да не се върне там.
	— Знам го — Брам затвори книгата и я прибра в чантата си. Стана и стисна рамото на Уейлиън. — Както и да е, как те нарече този път?
	— Вече ще ми казва _Пултра_.
	— Колко симпатично. Има някакво източно звучене, но морфологията е малко архаична. Как точно го произнесе?
	— Ами произнесе го Пултра — Уейлиън повтори думата така, както си я спомняше, но се получи без никакво ударение.
	— Да, това няма да помогне. Какво ти преподаваше, когато реши, че имаш нужда от ново име?
	— Нещо за призоваване на стихиите. Не си спомням точно.
	— Предлагам да започнеш оттам — и като му смигна, Брам тръгна през библиотеката към изхода, а сандалите му чаткаха ритмично по дървените дъски. Уейлиън остана сам в огромното хранилище на знания.
	Въздъхна, огледа библиотеката и се отправи към раздела за призоваванията.
	Отне му три часа, но накрая откри каквото търсеше. Оказа се в рядко отварян том с дефиниции на стихиите, озаглавен „Път на Петимата мъдреци“. Имаше малък раздел за материализиране на голе`ми от пръст, изцяло теоретичен и много объркващ, но Уейлиън май схвана същината. В самия край на раздела се обясняваше, че ако въпросните призовавания се извършат неправилно, големът ще се разпадне на буци пръст и катран. Точно тези продукти на разпада се наричаха _пултра_.
	Щеше му се да изпитва задоволство от разрешаването на загадката, но постижението му се струваше несъществено. Магистра Гелредида му изпращаше съвсем ясно послание — че е пълен провал и нищо повече от бродещо из коридорите краставо старо куче.
	Докато гледаше как луната изгрява зад огромния прозорец на _Либер Конфлагранция_, Уейлиън се надяваше тя да има милостта рано и ли късно да го избави от нещастията му.


>	Седем

	Смрадта на улиците беше противна, глъчката бе оглушителна, а гледките — замайващи. Кварталът при Северната порта беше осветен, хиляди огньове блещукаха от прозорците или сияеха от уличните мангали, точици светлина, подобни на съзвездията в ясното нощно небе.
	За Река това бе най-подходящата сцена за неговия занаят. Той носеше сенките като наметка, а светлината се стичаше от раменете му като кръв от нож. Вървеше безшумно по тъмните покриви, наострил сетива за гледки и звуци, които едновременно го отвращаваха и възбуждаха. Копнееше да се върне в светилището, да се спаси от глъчката, но и се наслаждаваше на свободата да е под открито небе, да прекосява покривите като животно, изпитвайки ума и тялото си до пределите им.
	Складът се намираше право напред, тъмно петно насред сиянията. За Река той беше маяк в центъра на града, тъмна цел, която го привличаше така, както акулата бива привлечена от плячката си.
	Добре я познаваше, нямаше търпение да стигне до склада, да стигне до своята цел и да изпълни задачата си, и крачеше по покривите с огромна увереност. Дрехите му бяха тъмни, а не черни, отразяваха светлината и скриваха движенията му. Качулката бе спусната над осеяното с белези лице, което никой не беше виждал — никой жив човек.
	Река стигна до ръба на покрива. От склада го деляха около двадесет крачки празно пространство. Той го прескочи и се вкопчи в ръба на покрива, глъчката на празнуващата долу тълпа заглушаваше движенията му. Той се издърпа с лекота и се приведе, за да не се открои силуетът му на фона на нощното небе. Започна да търси вход към склада. Сред грозно наредените плочи имаше прозорец и Река внимателно го натисна. Издиша продължително, когато прозорецът се раздвижи, трябваше да е тихо, за да не го чуят хората вътре. Пролуката беше едва стъпка широка, но Река лесно се провря. Увисна за миг, докато очите му свикнат с мрака, после скочи на дъсчения под тъй тихо, както тихо барабанят дъждовните капки.
	От долния етаж се дочуваха приглушени гласове — един се извиси гневно, другите станаха помирителни. В гневния глас имаше частица отчаяние, сякаш човекът не искаше да се бави повече тук. Река разбра, че е попаднал на правилното място.
	Тръгна по разнебитеното стълбище, което извеждаше от тавана, като внимателно разпределяше тежестта си, за да не проскърцат старите дъски. Това беше негова втора природа — да се движи безшумно, да е нащрек, да си държи ушите и очите отворени, да разпознава миризми и дори вкусове, и така успяваше да минава незабелязано през непознати терени.
	Вгледа се напред и различи самотна фигура на върха на второ стълбище — един пазач… недостатъчно. Река сякаш се стече през сенките, _като вода в поток_, и се доближи на ръка разстояние от мъжа. Дори в мрака видя, че той е наврял пръст в дебелия си нос. Не се беше къпал поне от пет дни и Река усещаше миризмата му — мръсотията по панталоните, потта под мишниците, спарената воня от слабините му.
	Река се стрелна в мрака, късото острие тихо се плъзна от ножницата и се заби в тила на пазача. Мъжът потрепери в хватката му, все още наврял пръст в огромната си ноздра, докато тялото му не осъзна, че вече няма връзка с мозъка… Река измъкна острието, положи трупа на дъските с донякъде почтителна грижа и продължи нататък.
	Тези мъже не бяха невинни — те бяха крадци и обирджии, престъпници, най-долната утайка на града… не че имаше значение. Важно беше, че бяха наети от неговата цел и стояха на пътя му. Не можеше да им позволи да живеят.
	От върха на стълбището гласовете се чуваха по-силно и Река спря за миг, за да огледа бойното поле. Складът беше широк и слабо осветен, из него се движеха мъже.
	— Побързайте, по дяволите! — силен, отчаян глас. — Нямам цяла нощ. Колкото по-дълго стоим тук, толкова по-вероятно е да ни открият.
	Мъжът, който говореше, излезе на светло — беше нисък, със сатенени дрехи, вероятно с копринена подплата, а на ботушите му блещукаха златни катарами. Другите мъже бяха по-едри и по-зле облечени, но пък по-дейни. Шестима — четирима товареха чевръсто бъчви на една каруца, а двама пазеха със заредени арбалети. Бяха напрегнати и изплашени.
	Добре.
	Страхът е оръжие като всяко друго, понякога се оказва дори по-смъртоносен. Беше ясно кой е мишената, но Река трябваше да убие първо шестимата пазачи, бързо и ефикасно. _Да ги обгърне като надигащ се прилив, да ги отнесе с течението._
	Извади втория си нож. Спусна се надолу, като вземаше по две стъпала наведнъж, плавно, тихо, без да сваля очи от първата си жертва, но успяваше да следи и другите, в случай че го забележат. Мъжът го видя в последния момент, имаше време само да се ококори от изненада, преди Река да му разпори гърлото. Бързо и тихо. Пазачът се хвана за врата в отчаян опит да спре кръвта, която шуртеше по гърдите му, и издъхна. Вече не беше заплаха.
	Река почти стигна до втората си жертва, когато някой го забеляза — висок слаб мъж в другия край на склада — но викът закъсня. Острието се плъзна лесно, между третото и четвъртото ребро, заби се в дробовете и от раната рукна кръв.
	— Пази се! — извика слабият наемник, но другарят му вече падаше, притиснал ръка към гърдите си. И той не беше заплаха.
	Двамата с арбалетите сигурно вече се прицелваха. Река имаше време колкото две вдишвания.
	Но повече не му трябваше.
	Друг мъж изпусна сандъка, който носеше. Река стигна до него, преди сандъкът да удари в земята, и две остриета се забиха едновременно — във врата и в слабините. Мъжът отвори уста да извика, но падна мъртъв.
	Река чу отчаяния глас на целта си. Думите излизаха бързо, изкривени; без значение, не бе важно, _той вече се носеше по водата, теглен от течението, тих под повърхността_.
	Високият слаб пазач се приближаваше, движеше се умело, свел меча си, готов за удар. Река чу издайническото звънтене на тетивата. Очакваше го, търпелив като въдичар на брега. Претърколи се напред, стрелата мина над главата му и той скочи на крака точно пред мъжа с меча, отбивайки с лявото острие атаката му. Дясното се плъзна в корема на пазача и кривна нагоре — към сърцето.
	Мъжът изгъргори, сякаш се задави със собствените си вътрешности, и падна безжизнен. Река го сграбчи за ризата и го извъртя рязко наляво, когато чу и втората тетива да се освобождава. Стрелата се заби в гърба на мъртвия, но той вече бе изпуснал последния си дъх.
	Река изтегли оръжието си от корема му, завъртя се и се хвърли към единия от стрелците. Ножът се заби в гърлото му, мъжът полетя назад и се блъсна в стената на склада. Разкривил грозно лице, той се засвлича бавно, като оставяше алена следа по камъка. Вече не беше заплаха.
	Река чуваше последния наемник — пъхтеше отчаяно, докато се опитваше да сложи стрела в ложата на арбалета. Натисна с крак стремето, лъкът се изви — но не достатъчно. Наемниците вече не бяха на ниво.
	Мъжът изкрещя от отчаяние, не смееше да вдигне очи от страх, че ще види мъртвите си другари. Почти комична гледка, но Река не знаеше милост… дори към смешниците.
	Стрелна се бързо, нямаше защо да протака. Стигна до мъжа, който се бореше с арбалета си, дръпна главата му и запуши устата му с ръка. Видя сълза в едното око. Тя се спусна по бузата, когато острието се заби в сърцето и спря кръвта, _спря течението_. Вече не беше заплаха.
	Целта му остана сам, взираше се ококорен в труповете на мъжете, които само допреди миг бяха готови да го защитават с цената на живота си.
	И така бяха направили.
	— Чакай! — извика той и вдигна ръка.
	Колко ли пъти Река беше чувал тази дума? Колко пъти тя беше последната дума на обречения?
	Втренчи се в мъжа изпод качулката.
	— Знаеш ли кой съм? — попита целта му, гласът му се разтреперваше все повече. — Аз съм Константин Дередко, един от най-богатите мъже в Стийлхейвън. Мога да ти дам всичко — пари, скъпоценности… момичета… момчета… каквото поискаш.
	Река тръгна към него, този път бавно, вече нямаше за къде да бърза. Бяха поръчали да проточи тази част, да се погрижи жертвата му да страда. Река не беше садист, но винаги изпълняваше заповедите.
	— Знаеш ли защо съм дошъл за теб, Константин Дередко? — попита той, свали качулката и разкри стряскащото си лице. Едната му страна беше обезобразена от белези.
	Целта му мълчеше, после кимна, сякаш най-сетне прие съдбата си, сякаш щом видя лицето му, разбра, че милост няма да има.
	— Да, Гилдията те изпраща, защото им дължа пари и не платих. Е, това са си _моите_ пари и те могат да вървят по…
	Река вдигна ръка и Константин замълча. Осъзна, че бръщолевенето няма да му помогне.
	— Имаш избор — каза Река и извади малко стъклено мускалче от кожения си жакет. — Може да изпиеш това или аз ще използвам _това_ — вдигна мускала в едната си ръка, а с другата показа ножа, още лепкав от кръв.
	— Какво е? — посочи Константин към мускала.
	— Не зная — така беше; нямаше представа какво е съдържанието му, но му заръчаха да даде на жертвата избор и той го правеше.
	Константин гледаше ту мускала, ту ножа и преценяваше възможностите. Не беше кой знае какъв избор.
	— Бързо ли ще е? — попита накрая, като пак посочи към мускала.
	— Не знам — отвърна Река.
	Константин хвърли последен отчаян поглед към червеното острие в юмрука на Река и посегна към мускала.
	Река му го подаде и той го подържа известно време, като гледаше непокорно, сякаш събираше сили за последния безнадежден, но храбър жест. Река му се възхити леко, когато отвори запушалката, изля течността в устата си и преглътна с преувеличена гримаса.
	Взираха се един в друг, ала нищо не се случваше. Река стоеше и чакаше, а Константин трепереше, но се опитваше да демонстрира някакъв кураж.
	— Нищо не стана — каза той и лека усмивка прекоси лицето му. — Това да не е някакво изпита…
	Внезапно се преви, изстена в агония и притисна корема си. Падна на колене и започна да повръща, но излизаше само червена жлъчка. Река гледаше как жертвата му се гърчи на пода и пищи от болка. Сълзите на Дередко потекоха по бузите му червени от спуканите капиляри в очите. Изглеждаше доста мъчително и Река знаеше, че ако бе в състояние да говори, жертвата щеше да сипе най-страшни проклятия. Можеше да му го спести, ако беше избрал да умре от ножа. Щеше да го направи бързо и безболезнено.
	След една последна агонизираща въздишка Константин умря. Река остана още миг, загледан в него — очите му бяха червени, а от устата се стичаше нещо черно. После вече нямаше нищо за гледане.
	Река тръгна към един от стрелците, в чийто врат беше забит другият му нож. Извади го и коленичи, за да го избърше в туниката на мъртвия.
	Внезапно се чу дращене от дъното на склада, той се сепна и на мига зае защитна позиция с готови оръжия. Видя движение в сенките, но никой не нападаше… някой се спасяваше.
	Вратата се отвори рязко и глъчката от улицата нахлу в склада, докато някаква фигура се измъкваше навън.
	Колко глупаво!
	Някой го беше видял в действие — беше го видял със свалена качулка. И успя да избяга. Как бе позволил концентрацията върху убийството да го направи така невнимателен?
	Със светкавично движение прекоси склада. Шумът и светлините от улицата го изнервяха, но Река мислеше само за едно — да залови плячката си. Не биваше да остават свидетели.
	Зърна една фигура да тича през тълпата празнуващи. Лицата им бяха скрити зад стилизирани маски на ухилени демони, размахваха ярки флагове и знамена.
	Река вдигна качулката си, докато се провираше през тях, скрил ножовете със сведени остриета, за да не пореже някой от тълпата. Тя беше много гъста, движеше се като огромна вълна. Хората се смееха, неподозиращи за онова, което се разиграва сред тях. Всеки друг би се предал на морето от тела, но Река не беше всеки, _той умееше да следва отлива и течението_.
	Вървеше без усилие през тълпата, право към жертвата си, която си пробиваше паникьосано път през стената от хора. Река стисна по-здраво ножовете. Щеше да удари бързо и да изчезне, като остави последната си жертва да кърви на претъпканата улица.
	Преди да я достигне обаче, тя успя с отчаяно усилие да се откъсне от множеството. Река я последва по една странична уличка. И двамата газеха из мръсотията, но изходът беше предрешен: Река настигна мъжа малко преди края на алеята.
	Непознатият сигурно усети приближаването на смъртта, защото се обърна с вдигнати ръце.
	— Моля те, не ме убивай. Наеха ме само за една нощ. Знаех, че не е редно, но ми трябваха пари.
	Река очакваше молбите за милост, беше ги чувал стотици пъти, но не те задържаха ръката му. Пред него не стоеше мъж, а момче, може би с пет зими по-младо от него самия. Сините му очи бяха широко отворени — невинни, дори детски, не хищните жестоки очи на опитен престъпник.
	Река се взира в него за няколко удара на сърцето, ножът му беше готов за смъртоносния замах — но не можа да го направи.
	Не беше редно.
	Това момче със сигурност не бе сторило нищо в краткия си живот, за да заслужи острие през гърлото, само се беше озовало на неправилното място в неправилния момент.
	Чу се писък и Река стрелна поглед към оживената улица.
	— Крадец! Убиец! — крещеше една жена и се взираше в него — извадил ножовете и готов да убива.
	По дяволите!
	Скоро към жената се присъединиха двама мъже с шлемове с отворени забрала. Държаха оръжия.
	Зелените куртки.
	Река забрави за момчето и хукна да бяга.
	Зелените куртки му изкрещяха да спре, но напразно си губеха дъха с крясъци, вместо да го последват. Още по-добре — докато хукнат след него, той щеше да е изчезнал.
	Скочи върху една празна карета, после полетя нагоре, отблъсна крак от стената на сградата и се изстреля на покрива. Озърна се назад и видя Зелените куртки да тичат по уличката, разплисквайки локвите. Единият опря нещо до устните си, наду силно и над глъчката на тълпата се понесе пронизително изсвирване.
	Без да се бави повече, Река пое по покрива, но чу още едно изсвирване, сякаш в отговор на първото. Скоро последвано от трето.
	— О, копеле! — изкрещя глас вляво и Река вдигна очи навреме, за да види, че единият войник се прицелва в него с арбалет.
	Лесно можеше да го убие — като хвърли ножа, — но и той не беше негова цел, нито престъпник. Той беше от Зелените куртки, един от пазителите на града, а Река не бе обикновен убиец.
	Докато бягаше от преследвачите си, някои от които вече бяха успели да се доберат до покрива, той се закле, че тази нощ няма да има повече убийства.
	Надяваше се само войниците да му върнат услугата.


>	Осем

	Раг стоеше на покрива на _Мълчаливия бик_, прегърнала Тиджи през раменете. Всички гледаха към Източната порта, откъдето още се носеше шумотевицата на празнуващите. Нощта беше добра. Всички се нахраниха. Бронзовата вазичка на Фендер им донесе голямо гърне със супа и пресен хляб от любезния ханджия. Мигс лежеше по гръб и галеше издутия си корем, а Чирпи седеше с кръстосани крака до него и се взираше над покривите към ярките светлини. Раг нямаше представа къде е Фендер — беше излязъл по залез. Не че й пукаше. Не му говореше, откакто прогони Маркъс. Колкото по-дълго го нямаше, толкова по-добре.
	Но тя не можеше да стои тук и да гледа празника цяла нощ. По улиците долу се стичаха тълпи, търговци продаваха ейл и храна, имаше забавления и сергии с лакомства. Хората бяха с пълни кесии и нямаха търпение да се разделят с парите си. Раг щеше да им помогне.
	Преди да се раздели с момчетата си, чу как разнебитената стълба до сградата изскърца. Тиджи и Чирпи подскочиха, но Мигс продължи да потърква корема си, сякаш го лъскаше до блясък. Когато видяха, че се качва Маркъс, момчетата въздъхнаха с облекчение. Усмивката на Раг угасна при вида на лицето му. Очите му бяха зачервени от плач, а уличните светлини разкриваха ярка синина на бузата му.
	— Добре ли си, Маркъс? — попита тя нежно.
	Той сви рамене. Раг го прегърна и се обърнаха да гледат безкрайната процесия от празнуващи. Беше притеснена за него, но нямаше да го разпитва — не й влизаше в работата. Ако решеше, сам щеше да й каже.
	Гледаха светлините, докато Раг не реши, че е време за работа.
	— Е, смръдльовци, трябва да вървя. Ще се опитам да се върна преди зазоряване, така че най-добре не се забърквайте в неприятности.
	Момчетата измърмориха нещо, все така запленени от гледката. Маркъс обаче я погледна питащо.
	— Какво има? — рече тя.
	— Искам да дойда с теб — отвърна той колебливо.
	— Какво? Да крадеш? — не успя да скрие усмивката си. — Сигурно се шегуваш.
	— Все някога трябва да се науча. Време е да започна да си плащам. Фендер го каза…
	— Фендер казва много неща и повечето са глупости. Винаги си добре дошъл и стой колкото искаш — тя погледна към петното на бузата му и повече от всякога й се прииска да разбере какво се е случило. — Тук си в безопасност, няма от какво да се притесняваш. Остави глупака Фендер на мен. Скоро ще си промени мнението.
	— Не — Маркъс вирна решително брадичка. Не го беше виждала такъв и беше впечатлена. — Ако ще оставам, трябва да се науча. Ти ще ме учиш, Раг. Вие с Фендер сте най-добрите джебчии в града.
	Раг беше поласкана — макар да знаеше, че Маркъс греши. Ако тя беше най-добрата в града, Гилдията вече щеше да я е грабнала и щеше да спи под покрив, а не върху него. Маркъс обаче имаше известно право — можеше да се научи на занаят. Още един чифт ръце щяха да са им от полза. Пък и така по-лесно щяха да убедят Фендер момчето да остане с тях.
	Тя се вгледа в очите му, търсеше колебание или слабост и с доволство установи, че вижда само студена решителност. Ако щеше да тръгва по този път с нея, трябваше да е абсолютно сигурен, че иска да го направи.
	— Добре тогава — рече Раг. — Слушай внимателно.
	Маркъс се усмихна — широка, наивна усмивка, сякаш го чакаше някакво забавление. Това накара Раг да поразмисли. Не беше никак забавно — беше много, много сериозно.
	— Ще правиш _каквото ти_ кажа, _когато ти_ кажа — нареждаше тя, докато слизаха по разнебитената стълба. — Дръж си очите отворени и устата — затворена. Тази нощ само ще гледаш и ще се учиш, ще стоиш настрани. Ако Зелените куртки ме забележат, просто бягай. Бягай към дома и не поглеждай назад.
	Маркъс кимна послушно, но още се усмихваше.
	Тръгнаха от Доковете към Източната порта, придържаха се към сенките, подобно на плъхове, каквито си и бяха. Маркъс беше плътно до нея и скоро съмненията я напуснаха. Той се справяше добре, беше тих, невидим и не изоставаше. Ако не го познаваше, щеше да реши, че е роден за това, но очевидно не беше така. Тя бе родена за това — трябваше да имаш шесто чувство за тези работи, както казваше Фендер. Усещаше неприятностите, преди да са се случили, и знаеше кога жертвата е готова за обиране. За всеки бе очевидно, че Маркъс е нетърпелив, млад и предпазлив. Само времето щеше да покаже дали е роден за крадец.
	Тя погледна през рамо и кимна окуражително на момчето, а то се усмихна. В тази усмивка Раг видя невинността и неопитността му. И съмненията отново я връхлетяха, но вече излизаха на Булеварда на кралете и тя се концентрира изцяло върху безбройните мишени, които се щураха пред нея.
	Булевардът беше главна улица, която започваше от Каменната порта и стигаше до Гробницата на короните. Разделяше квартала на Северната порта от съседния при Източната и беше впечатляващ, обточен от стари статуи — от най-древните крале мечоносци, за чиито имена Раг нямаше никаква представа, чак до самия крал Каел, загледан към двореца, със сияйна дори нощем броня, с гордо и красиво лице. Раг не беше виждала краля отблизо, но ако статуята беше поне донякъде реалистична, той явно умееше да вдъхва респект. Това бяха неговите улици, управлявани по неговите закони и във всеки друг живот Раг би се радвала да им се подчинява. Но времената бяха трудни, а законите на крал Каел нямаше да я нахранят, така че вероятно трябваше да ги игнорира.
	Рамо до рамо те преминаваха през тълпата. Група музиканти свиреше на струнни и духови инструменти и с общи усилия се опитваше да победи глъчката на множеството. Съвършената възможност за двама бързоръки. Когато прекосиха Булеварда и стигнаха до отсрещния тротоар, тя се беше сдобила с две кесии в пазвата. Щом бяха вече в относително безопасните сенки, Раг се обърна към Маркъс — още я следваше като вярно кутре.
	— Видя ли? — попита го.
	— Какво да видя? — отвърна той, после забеляза кесиите, които издуваха ризата й. — О, не, не видях.
	Тя поклати глава.
	— Мислех, че си държиш очите отворени. Не сме дошли тук да се забавляваме, а да работим. Ако не си съгласен, връщай се в хана.
	— Съжалявам. Ще се справя по-добре следващия път.
	Раг го изгледа строго, но не задълго — изражението му я обезоръжи. Тя поклати глава и прегърна игриво главата му.
	На сигурно в една странична уличка тя прибра кесиите в тесните си панталони и върза шнурчетата към примките под колана си.
	— Добре, да вървим. Но този път се концентрирай.
	Маркъс кимна и доби доста концентриран вид… прекалено концентриран.
	— И опитай да изглеждаш спокоен. Не трябва да приличаш на отчаян, само ще привлечеш внимание.
	Още едно кимване и чертите му леко се отпуснаха до празно изражение.
	Щеше да свърши работа.
	Раг отново поведе към Булеварда и този път последваха движението на юг, към Квартала на короната, където имаше по-богати жертви. Обикновено Раг не успяваше да припари дотам, без Зелените куртки да я забележат и подгонят. Беше твърде рисковано да крадеш в този квартал. Тази нощ обаче щеше да е различно. Вероятно нямаше да ги забележат в такава тълпа.
	Потокът от хора течеше бързо и те скоро се озоваха при голямата стара порта, която водеше към Квартала на короната. Раг се замота отвън, опитваше се да набележи жертва, но вниманието й бе привлечено от двамина от Зелените куртки, които пазеха портата. Прокле ги наум — никога ли не почиваха? Все пак беше Празникът на Арлор!
	— Няма да влезем — каза тя на Маркъс, — тези двамата са нащрек. — И се обърна, защото видя нещо, от което я досмеша.
	Младата жена беше красива, роклята на пъстри карета се развяваше от тясната й талия. Косата й бе прибрана в сякаш въздушен кок, а златна маска покриваше очите й. Дебелият мъж до нея също беше облечен празнично. Търговец и съпругата му, вероятно. Богати — нямаше начин такава красавица да се омъжи за такъв дебелак, ако той не се къпеше в злато.
	Мъжът и жената излязоха през портата и минаха покрай Зелените куртки. Раг предположи, че празникът в Короната доста е залинял, щом тези двамата бяха готови да видят как бедняците се веселят по Булеварда.
	— Стой до мен и бъди готов да бягаш — инструктира тя Маркъс и се отдръпна, за да направи път на двойката.
	Последва ги плътно, докато се носеха през тълпата. Кесията на дебелака беше на кръста му, завързана за двойна кожена примка на колана. Нямаше да е лесно и Раг осъзна, че трябва да ги разсее, за да я открадне. Видя, че този път Маркъс е нащрек, концентриран, наблюдаваше — както му бе заръчала. Поколеба се дали да използва момчето, за да открадне кесията, но гладът спечели битката, както винаги.
	Сложи ръка на рамото му и се наведе към него.
	— Мини отпред и се блъсни в жената. Само за миг, колкото да привлечеш вниманието им, после тръгни на север и ще се срещнем при Раменете.
	Маркъс изслуша тихите й инструкции и пое напред.
	Раг мина зад дебелия търговец, като не изпускаше от очи плячката. Кесията беше прикрепена с върви. Имаше само миг да я дръпне, но не й трябваше повече.
	Маркъс внезапно изникна от тълпата отпред и тръгна право към жената. Блъсна се в нея и доби искрено изненадано изражение. Раг бе така запленена от изпълнението му, че почти забрави за своето.
	— Гледай къде вървиш — излая търговецът, докато Маркъс изчезваше в тълпата. Преди да каже още нещо, Раг вече бе отрязала вървите на кесията с ножа си и се отправяше в друга посока.
	Когато стигна до безглавата статуя на краля, която наричаха подходящо „Раменете“, Маркъс вече я чакаше и се хилеше доволно.
	— Как се справих?
	— Добре се справи — отвърна Раг и го сръга игриво с лакът.
	— Колко взехме?
	— Не знам, но няма да ги броим тук. Ако видят две деца да надничат в пълна кесия, все някой ще се сети, че не ни е чиста работата.
	Маркъс кимна.
	Тя тъкмо щеше да каже, че трябва да намерят спокойно местенце, за да извадят монетите, да се отърват от кесията и да похарчат няколко пенита за горещи пайове, когато чу писклив звук през музиката и смеха на тълпата.
	Свирки!
	Студен страх плъзна по гърба й и тя съжали, че е забъркала Маркъс. Зелените куртки даваха знак! Как можа да го замеси в кражба от богаташ от Короната.
	Но звукът ставаше по-силен, включваха се още свирки и хорът им като че ли се приближаваше.
	Уличката беше тъмна, но празна — нямаше къде да се скрият. Бе въпрос на време някой войник да свърне насам и да ги види как се спотайват.
	— Трябва да се качим горе — каза Раг и посочи към стрехите на сградата, до която клечаха.
	Маркъс кимна, нямаше нужда от подкана. Хвана се за един от ъгловите камъни и започна да се издърпва нагоре. Впечатлена, Раг го последва до покрива. Той не беше израснал на улицата, но притежаваше изключителна ловкост. След миг вече пълзяха по плочите на покрива — над улицата, над тълпите и над Зелените куртки.
	Свирките още се чуваха, а Раг отчаяно търсеше път за бягство. Тя поведе Маркъс на север, към хана, като се криеха зад комини и тичаха по ръба на покривите. Звукът на свирките продължаваше, сякаш ги обграждаха.
	В края на един висок, полегат покрив Раг рязко стаи дъха си. Един войник идваше към нея, чуваше тежките му стъпки над шума на улицата. В устата му имаше свирка, която пищеше с всеки негов дъх, а в ръце държеше най-големия арбалет, който беше виждала.
	Раг застина и инстинктивно вдигна ръка да защити Маркъс, но той, неподозиращ за опасността, налетя право в гърба й. И двамата се втренчиха във войника, който търчеше към тях. Той изплю свирката и тя се залюля на верижката на шията му.
	— Разкарайте се от пътя ми — извика и изтича покрай тях, а Раг въздъхна от облекчение. — Нямате работа тук — подхвърли мъжът през рамо и изчезна в нощта.
	Раг видя, че Маркъс се хили като идиот.
	— Става нещо — каза той. — Може да е нещо хубаво. — И преди да е успяла да го спре, той хукна след Зелената куртка и изчезна в сенките.
	— По дяволите — въздъхна Раг и пое по покривите след Маркъс.
	Сега следваха свирките и тичаха по покривите на града, въодушевени от преследването. Тя не можеше да остави Маркъс сам да си търси белята, нали? Не се беше подчинил на изричните й инструкции, но все пак се чувстваше отговорна за него. А и част от нея искаше да разбере какво всъщност се случва.
	Отпред цареше суматоха. На светлините от пируващата тълпа долу Раг видя, че на покривите става нещо.
	Озова се зад Маркъс и двамата се вгледаха напрегнато в сцената в мрака, без да смеят да поемат дъх.
	Една фигура стоеше насред плосък покрив, обградена от Зелени куртки. Двама бяха прицелили арбалетите си в нея, а още трима бяха извадили мечовете си и бавно приближаваха.
	Маркъс пристъпи напред, нетърпелив да чуе какво си казват, и Раг го последва, вместо да го дръпне обратно в сенките. Нещо в нея крещеше, че трябва незабавно да бягат оттук, но безкрайното й любопитство го заглушаваше. Такива неща не се случваха всяка нощ.
	— Не мърдай — каза един войник и тръгна предпазливо напред, като откачаше чифт окови от колана си. — Да не си мръднал!
	Самотната фигура спокойно чакаше приближаването му, лицето й беше скрито в сянката на качулката, а простата тъмна роба я правеше почти невидима в нощта.
	Когато войникът посегна към нея с оковите, последва неясно движение. Фигурата изведнъж се превърна във вихър, неразличима в тъмното. Зелените куртки закрещяха, онзи с оковите — най-силно. Раг виждаше, че някак неговата китка се е озовала в едната халка, а фигурата го стиска за гърлото с нож в другата ръка.
	— Застреляйте го! — изкрещя войникът. — Застреляйте го, мамка му!
	Останалите се опитаха да намерят по-добри позиции и гласовете им се сляха в объркана какофония от изревани заповеди и проклятия. Междувременно закачулената фигура държеше жертвата си, а острието блещукаше на лунната светлина. Един от Зелените куртки внезапно се втурна към тях с оголен меч. Без да пуска пленника си, тъмната фигура избегна удара и препъна с крак войника. Той падна с вик, стиснал удареното си коляно, а другарите му се втурнаха напред.
	Раг не видя съвсем добре какво се случи после, стана твърде бързо, беше твърде тъмно. Звън на остриета, сумтене, викове на болка, издайническо звънтене на тетива. После настана тишина.
	Пропълзя напред и видя на покрива само войниците — и петимата лежаха, някои не помръдваха, други се въртяха в агония. От закачуления мъж нямаше и следа.
	Раг внезапно осъзна, че Маркъс вече не е до нея. Обърна се и го видя да лежи с отворена в беззвучен вик уста.
	Момчето се давеше и плюеше кръв. Във врата му се беше забила заблудена стрела от арбалет, шанс хиляда на едно, но беше улучила гърлото му.
	Раг коленичи до него, хвана го за ръката и видя, че очите му губят блясъка си.
	— Помощ! — изкрещя тя в нощта. — Някой да ми помогне!
	Но нямаше кой да помогне.


>	Девет

	Самина тупаше с пръст по вътрешната страна на щита си, барабанеше, сякаш искаше да му направи вдлъбнатина. Звукът беше тих, но бе единственият на обточения с дървета Булевард на копията, голямата улица, която водеше към портите на Храма на есента.
	— Трябва ли да го правиш? — попита Каира и се смръщи под забралото на шлема.
	— Мразя това — каза Самина и продължи с дразнещото потрепване.
	Бяха в пълни брони и пазеха портата, сякаш ордата на хуртите се канеше да нахлуе по булеварда. По засенчената от високи брястове улица се бяха наредили двадесет Щитоноски в подобни брони, с щитове и вдигнати за поздрав копия.
	— Това е положението — отвърна Каира и присви очи към дългия прав път, с надеждата, че Върховният абат и антуражът му ще се появят, за да се сложи край на тази глупост. — Вече сме минавали през това.
	Всъщност бяха го изтърпявали няколко пъти, но Самина изглеждаше решена да покаже раздразнението си.
	— Все пак е нелепо — да стоиш тук като дворцов страж и да чакаш кога Върховният абат ще благоволи…
	— Стига толкова! Ние сме Щитоноски на Ворена. Ще изпълняваме задълженията си. Това е чест, оказана ни от майката игуменка, и ще си вършим работата до второ нареждане.
	Самина явно искаше да продължи с оплакванията, но размисли. Слава на боговете, не се наложи да чакат още дълго. Процесията зави зад ъгъла на Булеварда на копията и щитоноските бързо се изпънаха, готови да посрещнат Върховния абат.
	Колоната се точеше по пътя към тях, предвождана от Синовете на Малеус — Синовете на чука — издокарани с черни брони, воини жреци на Айрънхолд, посветили се на служба на своя бог Арлор и на защитата на храма си, подобно на Щитоноските.
	В средата на колоната Каира видя карета, теглена от няколко изморени коня. Явно Върховният абат не крачеше редом с хората си.
	Процесията стигна до края на булеварда и воините направиха път на каретата да се приближи до портата. Арлор не позволяваше на Върховния абат да ходи пеша повече от необходимото.
	Един от Синовете отвори вратата на каретата, а друг хвана малката стълбичка и я разгъна към земята. Върховният абат заслиза тежко, прихванал подгъва на черно-бялата си роба, за да не се препъне.
	Каира пристъпи напред.
	— Върховни абате — започна тя, като го гледаше възможно най-уважително. — Приемете приветствията на Храма на есента. Аз съм Каира Стормфал, а това е Самина Студения поглед, Първи деви на Ворена. Ние ще ви охраняваме на територията на храма.
	Усмивка се разля по лъскавото бузесто лице на Върховния абат. Очите му пробягаха по тялото на Каира, после по лицето й и накрая спряха за миг на церемониалния нагръдник, който подчертаваше атлетичната й фигура.
	— Отлично — рече той и дебелата му длан избърса потта от оплешивяващото теме. — Водете, сестра Стормфал.
	Каира сграбчи по-здраво копието си и даде знак на щитоноските в края на стълбището да отворят портата. После със Самина поведоха Върховния абат по каменните стъпала и през прага, а Синовете на Малеус останаха да чакат. Те не можеха да влизат в Храма на есента — единственият мъж, който имаше право да пристъпи в тази свещена земя, бе Върховният абат — Синовете щяха да бъдат настанени в приюта на Дъщерите на Арлор, който се намираше точно отвъд стените.
	В двора на храма, свели глави, чакаха жриците, забулени с белите си воали. В центъра стоеше майката игуменка, а до нея — Даедла. Вляво беше екзархата, най-висшата сред Щитоноските. Въпреки че не носеше щит или копие, тя пак бе страховита — до високата й силна фигура майката игуменка изглеждаше миниатюрна.
	Когато приближиха, майката игуменка се поклони.
	— Приветствам ви, Върховни абате. Любезната ви визита е огромна чест за нас. Надявам се, че в Храма на зимата всичко е наред?
	— Всичко е наред. Но пътуването беше дълго. Предполагам, че ще мога да се изкъпя и да си почина, преди да започнат формалностите.
	— Разбира се, моля, заповядайте насам.
	Даедла и майката игуменка поведоха Върховния абат към храма и Каира и Самина ги последваха, докато той се усамоти в покоите си.
	По-късно, когато стояха на стража пред вратата му, стана ясно, че Самина няма да се примири с това назначение.
	— И все така ли ще е? — попита тихо тя, въпреки че все едно го изкрещя — толкова силен бе ядът в гласа й.
	— Каквото-такова — отвърна спокойно Каира. През последните няколко дни си беше повтаряла тази фраза неведнъж.
	Той вече беше вътре, къпеше дебелото си потно тяло. Странно, но беше настоял една от Дъщерите да му прислужва при измиването. Това никак не се хареса на Самина нито на Каира.
	От стаята се чу плисък и мъжки смях. В ушите на Каира прозвуча развратно, сякаш абатът се наслаждаваше на някакво нечисто удоволствие. Какво можеше да прави, че да е така весел?
	— Какви ги върши вътре? — попита Самина.
	— Къпе се.
	— Разплисква водата като крава, цамбурнала в река.
	На Каира й стана смешно, но не забравяше почетната си служба. Това беше велика чест и не беше тя човекът, който ще я омаловажава.
	Внезапно чуха гласа на Върховния абат в стаята. Говореше приглушено, думите не се различаваха, но очевидно беше развеселен.
	— Горкото момиче — каза Самина. — Сигурно ще я отегчи до сълзи с приказки за далечния Айрънхолд.
	Върховният абат се засмя отново. Още приглушени думи. После чуха и гласа на жрицата — висок и боязлив.
	— Не го окуражавай — каза Самина, сякаш шепнеше съвети в ухото на момичето. — Това е най-лошото, което можеш да направиш.
	— Ще замълчиш ли? Предполага се, че охраняваме почетен гост, а не го одумваме зад гърба му.
	— Нали някак трябва да минава времето.
	— Имаме си задължения. Те трябва да са ни достатъчни.
	Самина не отвърна.
	Чуха абатът да говори отново, после разплиска водата. Жрицата също заговори — гласът й се извисяваше, редеше думите все по-бързо. Още един силен плясък и момичето изпищя.
	Каира и Самина се спогледаха в мига, в който вратите на стаята се отвориха със замах. Младата жрица изтича през тях разплакана, с наведена глава. Лицето й не се виждаше.
	— Просто помолих за кърпа — чу се развеселен глас.
	Каира надникна с неохота в стаята и очите й се разшириха от видяното. Върховният абат стоеше гол, тъмните косми по тялото му бяха мокри, а членът му висеше между дебелите бедра.
	— Дали някоя от вас ще ми донесе малко вино?
	На Каира й трябваше известно време, за да се съвземе дотам, че да изпълни заповедта. Отдалечи се като послушна прислужница и донесе вино на Върховния абат. Нямаше начин Самина да го направи — по-скоро щеше да го набучи на копието си.
	Щом Върховният абат се облече, майката игуменка дойде да го смъмри леко за поведението му. Каира очакваше нещо повече, но той беше най-могъщият сред представителите на Арлор.
	По-късно, когато абатът и майката игуменка отидоха да вечерят в нейните покои, Каира и Самина получиха малко заслужена почивка. Седяха в мълчание и преглъщаха сушеното месо и хляба. Каира чакаше началото на пороя.
	— Какво става тук, по дяволите? — Самина изплю полусдъвкания залък в скута си така яростно, че Каира премести чашата си с вода на безопасно разстояние. — Върховният абат би трябвало да е благочестив мъж. Трябва да го изхвърлят от храма, а не да вечеря с майката игуменка. Как може такъв човек да е начело на нашата религия? — Каира не отговори. — И защо изобщо е тук? Най-вероятно дойде, за да избегне войната, когато трябва да е на бойното поле и предлага свята помощ на бойците. Но не, той се крие зад нашите стени, яде ни от хляба, злоупотребява с…
	— Гостоприемството ни?
	Самина вдигна вежди.
	— Нещо такова. Е, няма да се повтори. Ако само докосне с пръст някое момиче, ще му го отрежа и ще го накарам да го изяде.
	— И какво ще постигнеш? Какво ще ни донесе това? Назначени сме да го пазим.
	— От какво да го пазим? — тя отхапа от къшея си и заговори с пълна уста. — Тук трябва да се страхува единствено от мен.
	— Да, сигурна съм.
	Самина се ухили.
	По-късно, докато размишляваше над изминалия ден, Каира можеше само да се надява следващият да мине по-бързо. И по-гладко.
	Върховният абат си беше легнал и тя се върна да пази пред вратата му. Самина си почиваше — нямаше нужда и двете да бдят над него в собствения си храм. И въпреки че не искаше да си признае, Каира предпочиташе да се заеме с това сама. Обичаше Самина, както всяка от сестрите си, но постоянното й мърморене й лазеше по нервите.
	А ако имаше късмет, Върховният абат щеше да приключи скоро с делата си в Стийлхейвън, тогава щяха да му помахат за сбогом и всичко щеше да е пак нормално.
	Нормално.
	С хуртите на границата им — не, отсам нея, нахлуващи в земите им, изгарящи житото им — едва ли нещо щеше да е нормално известно време. А какво прави тя — Първата щитоноска на Ворена стои и охранява дебел развратен старец. Болеше я от тази мисъл. Трябваше да е на бойното поле, да се бие рамо до рамо със сестрите си срещу ордите на Амон Туга.
	Но каквото-такова.
	Някой се приближаваше по дългия коридор и Каира застана нащрек, сграбчила щита и копието, с напрегнати мускули, готова да заеме защитна поза. Но видя жрица в бяла роба и се отпусна малко.
	Момичето носеше бронзов поднос с кристална гарафа червено вино и купа с грозде. Спря пред Каира, но не вдигна поглед под бялата си качулка.
	— Върховният абат поиска вино, сестро. Донесох го.
	Никой не беше казал за това на Каира. Тя огледа момичето за миг и се зачуди дали не трябва да опита виното за отрова или поне да попита някоя от по-старшите жрици дали е поръчвано, но вратата зад нея се открехна.
	— Виното ми? — надникна Върховният абат. — Да го внесе.
	Каира отстъпи встрани, устоявайки на изкушението да погледне към мъжа, когото трябваше да защитава, за да види дали не е пак в цялата си жалка прелест.
	Дъщерята на Арлор влезе в стаята и вратата се затръшна след нея.
	Каира отново чу приглушения глас на Върховния абат — явно развеселен, но превзет и без никаква топлота. Жрицата му отговори тихо… невинно… наивно.
	Върховният абат се засмя и Каира чу писък. Той пак се засмя, после каза нещо по-високо. Този път думите звучаха сурово, с агресивен заповеден тон… като при наказание.
	Момичето изпищя.
	Това преля чашата. Карира достатъчно бе изпълнявала дълга си, стоейки на стража по заръка на майката игуменка и държейки се уважително. Вече не можеше да търпи.
	Тя опря щита и копието до стената, защото можеше да ги употреби и да съжалява, отвори рязко вратата и влезе в стаята, сякаш щеше да се изправи пред враг на бойното поле, а не пред перверзен, садистичен старец.
	Върховният абат вдигна очи. С една ръка стискаше робата на момичето, сякаш се опитваше да я свлече от плещите й, а с другата извиваше ръката й. Сега лицето на момичето се виждаше ясно, защото качулката бе паднала. Едва ли имаше повече от седемнадесет зими.
	— Достатъчно! — каза Каира, приближи се до абата и се вгледа в него, сякаш го предизвикваше за схватка. Той само се усмихна.
	— Стига де — рече абатът и пусна момичето, което бързо придърпа робата на рамото си и вдигна качулката на главата си. — Само се забавлявахме.
	— На мен не ми изглеждаше така — Каира се обърна към младата жрица. — Как се казваш, момиче?
	— Клаудия — отвърна тя съвсем тихо.
	— Предлагам да се върнеш при сестрите си.
	Клаудия нямаше нужда от втора подкана и бързо излезе от стаята.
	Върховният абат още се усмихваше.
	— Стига де, това е просто недоразумение — тръгна към масата, където стоеше бронзовият поднос с гарафата червено вино, и наля две чаши. — Глупаво момиче, лудо-младо. Подаваше ми от онези сигнали — нали се сещаш? Разбира се, че се сещаш. Виждам, че си опитна жена. — Той взе чашите и предложи едната на Каира, но получи изпълнен с отвращение поглед. Остави чашата и сви рамене.
	— Виж сега — приближи се твърде близо и застана точно пред нея, загледан в лицето й. Тя се извисяваше над него. — Тук има йерархия. По една случайност аз съм на върха й… и мога да помогна на тези, които са, да го кажа така — _под мен_. — Посегна с шишкавата си ръка и прокара пръст по голата предмишница на Каира. Сякаш по кожата й плъзнаха личинки. — Ако успеем да се разберем, и двамата ще спечелим. — Пръстът му тръгна към рамото й, но после, за неин ужас, започна да се насочва към гърдите. — Няма причина да не сме приятели, нали? Защото, повярвай ми: _не би искала да съм ти враг_.
	Нещо в нея сякаш изплющя като опъната докрай тетива. Каира сграбчи пръста на Върховния абат, преди да е продължил по пътя си. Абатът отвори уста и очите му се разшириха от изненада, когато тя изви пръста му назад. Знаеше, че трябва да спре дотук — вече му беше дала урок, — но не можа. По-късно щеше да види тоя момент като кулминация на всичко, което я беше довело до него — момичетата, с които той се гавреше, постоянното недоволство на Самина, нуждата й да се бие на фронта, да се чувства полезна — всичко това я накара да продължи и да премине точката, от която нямаше връщане.
	Върховният абат изпищя, когато Каира извъртя пръста му назад и го счупи. В същия миг другата й ръка се стрелна нагоре, сякаш имаше собствена воля, стовари се върху носа му и го сплеска сред сополи и кръв.
	Абатът се свлече на пода, събори бронзовия поднос от масата и гарафата се строши в експлозия от червено вино. Викът му обаче се извисяваше над трясъка на счупеното стъкло. Абатът пищеше, сякаш го бяха изкормили, крещеше, че го убиват и призоваваше стражите и Арлор да го защитят.
	Каира само наблюдаваше жалката гледка. Знаеше, че последствията от тази й загуба на контрол, от тази моментна лудост, ще са печални, но не можеше да съжали за стореното.


>	Десет

	След построяването на Храма на есента всички езически погребения зад стените на Стийлхейвън бяха забранени. Тъй като почитането на Старите богове бе широко разпространено в Свободните държави, за да усмири последователите на стария пантеон, крал Мурлок им дари Хълма на танцьора и свещената земя около него, за да провеждат там своите ритуали за раждания, смърт, женитби и сезонни жертвоприношения. Преди това бесеха престъпниците на огромния дъб на върха на хълма и ги погребваха в земята около него, но откакто крал Мурлок започна да провежда екзекуциите зад стените на града, Хълмът на танцьора стана излишен — нямаше причина да не го дарят на онези, които почитаха Старите богове.
	Сега Нобул стоеше под сянката на голямото старо дърво до сивобрадия друид. Не следеше церемонията, вниманието му бе насочено към клоните на дъба. Слушаше ги как проскърцват на вятъра и мислеше за въжетата, които връзваха на тях, и за обесените, за подутите, посинели тела, полюлявали се тук. Това беше ужасен спомен, но по-добре, отколкото да мисли за другото — за своето момче, което лежи в пръстта и чака да бъде заровено в мрака и оставено на червеите.
	На Нобул не му пукаше особено за боговете, не му пукаше и за инструкциите какво трябва да прави, особено за инструкциите на жреците, но не правеше това заради себе си. Правеше го заради Рона. Ако имаше задгробен живот, а Нобул не беше убеден в това, Рона би искала Маркъс да бъде погребан до нея, за да са заедно. И той го направи, макар да мислеше, че всъщност няма значение и нищо не те чака, положат ли те веднъж в земята.
	Друидът продължи твърде дълго, но Нобул не възрази. Старецът говореше на език, който Нобул едва разбираше, и от време на време споменаваше някой от Старите богове, но всички те вече нямаха значение. Единственият бог, който щеше да се появи сега, бе Господарят на враните. Той щеше да се издигне през земята, или така поне твърдяха старите легенди, за да ти дари благодат. И ще получиш право на една последна молба, преди да те отнесе, ще можеш да приключиш една последна задача — да кажеш сбогом на близките си или да спечелиш още един миг под слънцето.
	Накрая всеки щеше да се срещне с Господаря на враните.
	Нобул усети, че се усмихва при тази мисъл. Ако Господарят на враните дойдеше за него, той щеше да има последна молба — да открие копелето, което уби момчето му, и да излее гнева си върху него.
	Казаха, че било заблуден изстрел — нищо не можело да се направи. Зелените куртки не били виновни, тъй като се опитвали да заловят някакъв убиец онази нощ. Затова и на Нобул не се полагаше „кръвнина“, както я наричаха. Не че искаше пари, въпреки че му бяха много нужни. Не, той искаше справедливост. Но в Стийлхейвън нямаше справедливост, не и ако нямаш пари, приятели и власт. Останалите просто трябваше да се примиряват.
	Погледна към друида и видя, че той го гледа, притиснал длани пред зелената си роба. Беше спрял да говори на дърветата, на земята и на Господаря на враните. Бяха приключили. Нобул посочи към лопатата с къса дръжка, с която бе изкопал гроба, и друидът кимна. Нобул въздъхна, взе я и започна да запълва дупката, като покриваше с пръст завитото със зебло тяло на сина си.
	Когато приключи, не се спря, не остана да каже нещо. Просто тръгна обратно към Каменната порта. Беше сигурен, че зърна някой да гледа встрани от пътя, някакво дете, малко по-голямо от Маркъс… Но когато се приближи, него го нямаше.
	Къщата беше празна — черупка, пълна със спомени, за които Нобул не искаше да мисли, — затова тръгна право към ковачницата. Затвори вратата, за да остави света отвън, огледа въглените в пещта, наковалнята — притихнала и студена, и малкия тезгях, на който работеше.
	Застана до него и се вгледа в бъркотията, в която само той успяваше да види ред. Взе един недовършен ефес, претегли го в дланта си и прокара палец по грубия му край.
	Имаше хора, които дялаха с часове парчета дърво, остъргваха ги и после ги полираха, за да ги превърнат в малки животни, които да дадат на децата си. Нобул дялаше желязо и стомана, ваеше позлата върху ефесите, зачукваше нитове в дръжките, увиваше ги в най-фина кожа и дори инкрустираше скъпоценни камъни в тях, ако това му беше поръчано. Той беше занаятчия, създаваше красота от грубите материали, но внезапно осъзна, че никога не е създал нищо за сина си. Дори отрепките по улиците правеха играчки за децата си, но не и Нобул Джакс — той бе твърде зает за това, твърде погълнат от работата си. За Маркъс имаше само груби думи и гняв. Последната нощ дори го зашлеви през лицето. Осъзна що за човек е, за да направи това.
	Стисна здраво ефеса, стисна и зъби, за да спре болката и сълзите. После се обърна, готов да захвърли безполезното парче метал през стаята, и видя, че вратата е отворена. Влязоха двама мъже, едри, корави мъже. Мъже, които познаваше.
	Първият беше плешив и се усмихваше приятелски, сякаш бе очакван тук. Вторият беше по-висок, по-мрачен… гадно копеле.
	Нобул внимателно остави ефеса на тезгяха, когато вторият мъж затвори вратата зад себе си.
	— Здравей, Нобул, стари приятелю.
	Той не отговори, изправи се и се вгледа в тях.
	Плешивият се обърна към приятеля си и сви рамене. Другият не каза нищо, само се взираше враждебно в Нобул. Нобул пък гледаше в земята. Вече не му пукаше, нямаше сили да се изправи срещу тях. Можеха да вземат каквото пожелаят, да вземат всичко, което има — вече нямаше значение.
	— Знам, че не си очаквал посещението ни и вече си платил таксата си за месеца, но нали знаеш как стоят нещата. Премията, за която говорихме… нашите господари си я искат.
	Нобул само кимна. Огледа ковачницата, опита да се сети дали има някакви пари тук, или ги е оставил у дома. После си спомни, че даде и последните си монети на друида за церемонията. Нищо не му беше останало.
	— Нямам — каза той. Гласът му бе съвсем безстрастен. Не беше изплашен, не и от тези двамата. Можеха да правят каквото решат.
	Плешивият кимна.
	— Значи имаме проблем — погледна отново към приятеля си. Пак никаква реакция. — Но, нали знаеш, можем някак да се разберем. — Тръгна бавно към бъчва, от която стърчаха пръчки незакалена стомана, взе една и я претегли в ръка. — Ти си разумен човек. Не че искаме да ти навредим… не и засега. Как ще изкараш пари, ако си смазан на _шибана каша_. — Последните думи изкрещя с цяло гърло и удари с пръта по наковалнята. Трясъкът отекна силно в ковачницата.
	Нобул само кимна.
	— До утре да си намерил — каза биячът и хвърли стоманата обратно в бъчвата. — Петдесет медни монети или пет сребърника. За нас няма значение. Нали знаеш… като между приятели. — Той се обърна и даде знак на другия, който едва откъсна очи от Нобул, преди да тръгне към вратата.
	— О, и между другото — ухили се плешивият доволно, сякаш беше спечелил ръка на карти. — Съжалявам за момчето.
	Настъпи тишина, като че ли времето спря, докато Нобул бавно попиваше нехайните думи.
	Вдигна глава и се втренчи в мъжа, усети как ръцете му сами се свиват в юмруци.
	— Какво?
	— За момчето ти. Гадна работа. Но предполагам, вече няма да храниш още едно гърло. Няма да ти е трудно да си плащаш месечната такса, нали?
	Плешивият се обърна, като се ухили съзаклятнически на другия и той изкриви устни в отговор.
	Шегичка. Малка шегичка за Маркъс. За неговия син, който лежеше мъртъв в пръстта, мъртъв и никога вече нямаше да продума.
	— Чакайте — каза Нобул, преди да са отворили вратата. Двамата спряха и се обърнаха очаквателно. Плешивият вирна глава, сякаш нададе ухо да чуе отговора му — сякаш искаше Нобул да върне обидата, да отвърне на предизвикателството и да им даде извинение да го пребият.
	— Какво?
	— Не ти знам името — каза Нобул. — Нали вече сме приятели и ще се виждаме често. Трябва да ти знам името, нали?
	Плешивият се изхили, погледна приятеля си и се обърна пак към Нобул.
	— Името ми ли? Можеш да ме наричаш „господарю“. Става ли за начало?
	— Как да те наричам?
	— „Господарю“! Да не си глух?
	— Извинявай, не чух.
	Плешивият отново се ухили широко и се приближи до Нобул. Наведе се и се втренчи в него. Нобул беше виждал стотици пъти този поглед сред наемниците и наборниците. С този поглед офицерите гледаха подчинените си, както голям човек гледа по-малък. Ето че сега той бе отправен към него.
	— Казах, че можеш да ме…
	Ръката на Нобул се стрелна напред и сграбчи лицето на плешивия, както орел грабва заек в ноктите си.
	— Мръсен боклук! — изкрещя той, заби палец в едното му око и очната ябълка изскочи с леко пльокване.
	Плешивият падна, скимтейки като пребито куче, но Нобул вече не можеше да спре. Вторият бияч хукна към него, злобната му усмивка издаваше, че е очаквал това, че го е искал. Беше едър, но тромав. Мускулест, но с много тлъстини.
	Не беше твърд като желязо. Не беше закален като стомана.
	Нобул сграбчи главата му, преди да е направил и две крачки, и я заби в коляното си, като изсумтя от гняв през стиснати зъби. По бедрото му плъзна силна болка. Остра болка. Хубава болка. Вдигна мъжа и той се отпусна в ръцете му. Нобул обаче не беше приключил, завлече го до наковалнята и блъсна главата му в нея. Черепът изкънтя, не мелодично като чук по стомана, а тъпо, като брадва по дънер. Удари отново и този път по метала плисна кръв. После още веднъж и чак тогава го остави да се свлече. Мъжът лежеше неподвижно, а плешивият пищеше зад него. Не можеше да се каже дали е мъртъв, или е в безсъзнание. Нобул вдигна крак и го стовари върху гърлото му. То поддаде под ботуша и от устата шурна кръв. Нобул се втренчи в главата му, която се полюшна безжизнено над едрите рамене. Ако след наковалнята беше оцелял, сега вече трябваше да е мъртъв.
	— Окото ми! Копеле! Копеле!
	Нобул се обърна към плешивия, който още се гърчеше на пода. Беше притиснал с длан лицето си, а очната ябълка се люлееше между пръстите му.
	— Тихо, синко — каза Нобул и взе чука си. — Скоро ще свърши.
	Застана над пищящия мъж, вдигна чука и се зае за работа.
	Когато приключи, когато почисти мръсотията, Нобул забута количката си по притъмнелите по залез улици и ръцете му се напрягаха под тежестта й. Друг ден в нея щеше да има оръжия или брони, покрити със зебло, и щеше да ги закара право при търговеца на едро, където да им вземе добра цена, или да ги остави на комисиона при търговеца на дребно, който щеше да му даде още по-добра цена. Надали обаче щеше да вземе нещо за двете мъртви нищожества, които тикаше сега в количката.
	Не се тревожеше, че ще го разкрият. Зелените куртки в тази част на града добре знаеха кой е и го бяха виждали неведнъж да превозва стоката си по улиците. Може би щяха да се зачудят защо е с количката по залез, но дори да го спрат и да погледнат вътре, не му пукаше. Нека надникнат под платното, нека видят телата, нека отстъпят ужасени, нека надуят тъпите си свирки, да вдигнат арбалетите, да му заповядат да легне на земята, докато му сложат оковите.
	Нека.
	Но те не го направиха.
	Стигна до Сторуей и продължи по малката алея покрай канала. Три лодки бяха закотвени наблизо, готови да поемат на дългото си пътуване до Силвъруол. Нобул спря за миг и изчака да види дали ще се появи някой. Никой не се появи.
	Не му отне много време да пусне леко двете тела в реката. Те се понесоха, подскачайки по вълните като ябълки в бъчва, преди течението да ги подхване и да ги повлече. Нобул ги загледа как потъват бавно под повърхността по пътя си към Мидралско море. Приливът може би щеше да ги изхвърли на брега по-късно, но много далече оттук.
	Не се бави повече и тръгна към дома.
	Когато се върна в ковачницата, спря само колкото да напълни количката с дърва от бараката. Винаги беше добре запасен — ковачницата не можеше без дърва за огъня. Щом влезе вътре, напълни пещта и загледа как въглените разпалват цепениците. После отиде до тезгяха и извади стария сандък изпод него. Беше от необработени дъски, обковани с желязо, дълъг четири стъпки и широк — една. Опря ръка на капака му, чудеше се дали да го отвори и да погледне. Нямаше защо да го прави, знаеше какво има вътре. Нямаше защо да събужда още стари спомени.
	Опря сандъка до вратата отвън, взе лопатата и започна да разхвърля горящи цепеници из цялата ковачница, накрая натрупа отгоре разпалки. Не мина много време и пламнаха няколко пожара, които изпълваха ковачницата с дим, ближеха гредите на тавана и озаряваха стените.
	Нобул хвърли последен поглед назад, взе лопатата, излезе на улицата и заключи вратата.
	Можеше да иде само на едно място. Старата Фернела беше вероятно единственият му приятел. Знаеха се от едно време, когато той беше още момче и се нахвърляше срещу всеки, който го погледнеше накриво. Къщата й беше далеч, но Нобул помнеше пътя. Когато му отвори вратата, Фернела го позна на мига, но посрещането не беше така топло, както бе очаквал.
	— Нобул Джакс на прага ми след толкова много години? — каза старицата. — Сигурно иска нещо.
	Той заби поглед в краката си и сви рамене.
	— Само малка услуга. Не си длъжна да го правиш.
	— Знам, че не съм. Не ме плашиш, младежо.
	Не, разбира се, че не я плашеше. Преди много години обаче тя го плашеше, преди да забрави съвсем какво е страх.
	— Моля те да прибереш това за известно време — той й подаде дървения сандък и въпреки възрастта си тя го пое от ръцете му, сякаш беше съвсем лек.
	— А защо не може да стои при теб?
	Не спомена Маркъс. Може би не знаеше.
	— Няма вече къде да го сложа.
	Тя кимна към стаята.
	— Искаш ли да влезеш за малко? Ще ти почета като едно време.
	Може би все пак знаеше. Може би това бе нейният начин да изрази съчувствието си за загубата му.
	За миг той се замисли над предложението. Да седне в салона на Фернела и да слуша старите й приказки му се стори най-добрата идея, която е чувал. Но после си спомни. Спомни си плесницата, която удари на сина си. Спомни си последния, изпълнен с болка поглед в очите на момчето. Спомни си, че не заслужава утеха за своята болка. Не заслужаваше нищо.
	— Не, трябва да вървя — обърна се и я остави на прага.
	Не след дълго започна да надушва дима от ковачницата и чу глъчката на хората, които се събираха около нея, за да разберат какво става. Тъкмо се извръщаше, когато едно дете изтича иззад ъгъла. Познаваше го, но не знаеше името му. Беше почти колкото Маркъс…
	— Нобул — каза момчето, останало без дъх и паникьосано. — Ковачницата ти гори. — И посочи натам.
	— Зная — каза Нобул, но не помръдна.
	— Побързай. Ако не я угасим, ще изгубиш всичко.
	Нобул се усмихна. Вече беше изгубил всичко… поне всичко, което струваше нещо.
	Обърна гръб на момчето, на дима и на глъчката и се отдалечи.


>	Единадесет

	Река чакаше в тъмната стая, кръвта шумеше в ушите му. _Бушуваше като река към морето._ Минаха два дни, откакто започна бдението си и чакаше Бащата на убийците да се появи. Не беше ял, нито пил — _хладка вода_ — но това нямаше значение за него. Той бе тук да се подчинява, да служи и щеше да го прави.
	Светилището се намираше дълбоко под улиците на града, скрито в лабиринт от древни канали източно от Сторуей. _Реката се спуска бързо от планината, дава живот… отнема го._ Река познаваше тайните проходи по-добре от всеки друг, вървеше из тях без факла, умееше да заобикаля древните наводнени помещения, които биха препречили пътя на всеки друг. Това знание му служеше добре и така се придвижваше бързо из града, както пожелае — по покривите или в подземните проходи. _Течащи и пресичащи се като безброй притоци._
	Чуваше ги да идват по тунелите, разпознаваше тихите им стъпки и знаеше, че не са натрапници. Вървяха спокойно, твърде уверено сред непрогледните тунели. Можеше да ги води само един човек.
	Вратата на килията се отвори и той застана на прага й — висок, тънък като тръстика, сивокос и сивобрад, с осеяно от бръчки лице, което издаваше бремето на годините. Но очите му — тези леденосини очи — бяха млади и в трептящите им дълбини нямаше и искрица нежност. Бащата на убийците погледна надолу и се усмихна.
	Зад него бяха братята на Река — Планина, висок и силен, с вечно смръщено тъмно чело; Гора, слаб и яростен. Гледаха го безстрастно и го поздравиха без капка състрадание.
	— Върнал си се при нас — каза Бащата, гласът му излъчваше сила. Глас, от който да се страхуваш и който да обичаш. — Чух, че си имал неприятности, милицията почти те е заловила. Раниха ли те?
	— Не, татко — отвърна Река и сведе глава.
	— Това е добре. Ела, ще поговорим.
	Река се изправи за пръв път от два дни. Краката му бяха вкочанени от бдението, но се раздвижи грациозно и бързо при заповедта на Бащата. Влязоха в огромната тренировъчна зала, осветена от ярки факли и сияещи мангали. По стените висяха оръжия, по пода бяха поставени дървени кукли мишени, а по тавана имаше греди и въжета за катерене и скокове. Това беше домът на Река, зала, в която живееше и се обучаваше на своето изкуство, откакто се помнеше.
	— Добре си се справил, Река — каза Бащата, докато превеждаше синовете си през залата и по тъмния тунел. — Доволен съм от резултата от работата ти. — Стигнаха до огромна подземна кухина, издълбана в скалата преди векове с неизвестна за Река цел. — Нашата мисия да изчистим улиците от богатите развратници, от болестта на покварата върви добре. — Обърна се към Река, извисявайки се над него, както винаги. — Но са те видели. Вдигнали са тревога, милицията те търси, а убиецът на Константин Дередко трябва да остане неизвестен — загадка за инквизиторите в този град.
	— Зная, татко, и съжалявам за това.
	Бащата на убийците сложи длан на рамото му.
	— Знам, че съжаляваш, синко — думите му внезапно станаха топли и успокоителни, Река вдигна поглед и видя усмивката му. — Но всяка грешка улеснява разкриването ни. Всяка грешка ни поставя в още по-голяма опасност, а мисията ни не бива да се проваля.
	— Разбирам.
	— Да, сине. Разбираш.
	Бащата вдигна ръка, Гора пристъпи напред и сложи черен кожен камшик в отворената му длан. Река вече сваляше туниката си.
	Пусна я на земята и падна на колене със сведена глава.
	— Какво е болката, синко? — попита Бащата, като шибна с камшика голия му гръб, оставяйки червена следа по мускулестата плът.
	— Болката е моята сила — отвърна Река. — Прави ме могъщ, като морска вълна, която помита и пречупва всичко.
	— А какво е алчността? — попита Бащата и замахна отново.
	— Алчността е за слабите. Плавеят, в който се вкопчват насред бурята на света.
	— А какво е гневът? — още един замах, още едно ужилване на камшика.
	— Гневът е моят инструмент, моята броня и моят меч. С гняв ще покося враговете си, прииждайки като прилив, за да ги удавя в собствената им греховност.
	— Добре — рече бащата и хвана брадичката му с изкривената си груба ръка. Река погледна в дълбоките очи и видя в тях сълзи. — Ти си мой син, Река, и уроците, които трябва да ти преподам, са също тъй болезнени за мен, както и за теб.
	— Зная, татко — отвърна Река.
	Бащата се усмихна и една сълза се търкулна по бузата му, когато му нареди с жест да се изправи. Въпреки пламналия си гръб, Река се подчини, без да трепне, без да покаже слабост пред баща си.
	— Планина, доведи госта ни. Гора, погрижи се за брат си.
	И Бащата на убийците се оттегли в мрака на огромната подземна зала.


	Гора мълчаливо оглеждаше гърба на брат си. Река искаше да го попита кой е „гостът“, но знаеше, че не бива да говори без разрешението на Бащата. Мехлемът смъдеше по пламналия му гръб, сякаш го жигосваха с нажежено желязо, но Река дори не гъкна, докато Гора почистваше и превързваше раните. Когато приключи, зачакаха в мълчание, заслушани в капките и в щурането на плъховете в мрака.
	Река чу Планина да се приближава още преди да е стигнал до залата. Брат му се движеше безшумно, но гостът им постоянно говореше, оплакваше се от превръзката на очите, от миризмата на тунелите, от хлъзгавия под, от студа, който прониквал до костите. Говореше със силен акцент, който Река не успя да разпознае. Беше чувал подобен език по градските докове, когато чуждестранни моряци говореха на неразбираемите си диалекти.
	Планина се появи, стиснал мъжа за ръката. Река видя, че непознатият носи странна, широка синя роба, с червен пояс на кръста, а на главата му имаше кърпа. От рамото му висеше кадифена торба, която човекът стискаше така, че кокалчетата на юмрука му бяха побелели. На очите му имаше превръзка, а под нея стърчеше голям нос. Устата беше отворена и не спираше да говори, разкривайки бели и златни зъби.
	— Нужно ли е да ме стискаш толкова силно? — рече умолително непознатият, очевидно на края на търпението си. — Уверявам те за хиляден път, че тази превръзка също не е нужна. Аз съм изключително дискретен човек и добре разбирам колко секретна е мисията ми тук.
	Планина го заведе в средата на залата и махна превръзката. Мъжът примигна на светлината на факлите и се огледа ококорен. Видя Планина, Река и Гора, които го бяха обградили и го наблюдаваха мълчаливо.
	— С кого от вас трябва да се срещна? — попита странно облеченият непознат. — Кой от вас е Бащата… Бащата на убийците? — В отговор получи само мълчание. — Аз съм Масум ам Калед лас Фахир ам Джадар Абаси, бивш пратеник на Кали Устман Ал Талиб от Дравистан. Настоящият ми работодател е…
	— Добре знам кой е настоящият ти работодател — чу се глас от мрака. Бащата на убийците се появи от тъмнината и се спусна към дребния човечец като орел към плячката си. Река видя как Масум се препъна назад, преди да се овладее.
	Пратеникът се насили да се усмихне, сведе глава в поклон и докосна с пръст челото и устните си.
	— За мен е чест да се срещна с прославения Баща. Принц Амон Туга ви изпраща своите почитания.
	— Нима? — попита Бащата и се втренчи в него с блещукащите си сини очи. — Наистина ли?
	— Да, наистина. И като доказателство ви изпраща това. — Масум зарови из торбата си. Река и братята му се напрегнаха за миг, винаги нащрек, винаги в очакване на опасност, но Масум извади само поизтъркана кожена кесия. Протегна я напред с любезна усмивка.
	Бащата на убийците огледа Масум, после кесията, преди да посегне с грубата си ръка и да я поеме. Отвори я бавно, сякаш нещо щеше да изскочи от нея, ако не внимава, и погледна вътре. Взира се известно време. В залата цареше тишина, като че ли дори капките спряха за момент и самата пещера стаи дъх в очакване. По лицето на Бащата не можеше да се разбере какво мисли за дара от принца дори когато погледна отново към Масум.
	— Какво ще иска от мен? — попита той, затвори кесията и я стисна здраво в юмрук.
	Пратеникът погледна колебливо към Река и братята му.
	— Вероятно трябва да обсъдим това насаме.
	— Нямам тайни от синовете си, пратенико. Говори.
	Масум се усмихна още по-широко. Дори да се страхуваше от Бащата, не го показваше.
	— Амон Туга моли да изпълниш една поръчка за него. Наследницата на крал Каел трябва да бъде извадена от играта. Господарят има уши и очи в двореца — агент, с когото можеш да съгласуваш плана за изпълнение на мисията. Подробностите са тук — и той му подаде сгънато парче пергамент. — Щом бъде свършено, Амон Туга ще…
	— Знам какво ми е обещал, пратенико — каза Бащата и грабна пергамента от ръката му. — Чакам този ден от много време. Добре, ще изпълня задачата.
	Бащата даде знак на Планина, той сграбчи отново Масум за ръката и извади превръзката. Масум огледа безутешно черния плат, преди да го вържат на очите му.
	Този път дори не гъкна, докато Планина го извеждаше от залата.
	Бащата на убийците се вгледа внимателно в Река и Гора.
	— Това, което искат от нас, е много деликатно — каза той и се приближи бавно към тях. — Надхвърля уменията на Планина. Той е груб инструмент, разрушителен, но брутален. За тази задача се изисква известна нежност. Кой от вас ще я изпълни? Кой от вас може да влезе в Скайхелм и да отнеме живота на принцесата?
	Река веднага се отпусна на коляно. Гърбът още го жилеше, но той не обръщаше внимание на болката, изтласкваше я в дъното на съзнанието си като нещо нереално, мимолетно и маловажно.
	— Аз ще го направя, татко. Позволи ми да се реванширам за грешката си. Моля те за този шанс.
	Гора също коленичи до него.
	— Не, татко, моля те, позволи на мен да изпълня желанието ти. Брат ми доказа, че още не е готов за такава задача.
	Река вдигна поглед и видя, че Бащата се усмихва.
	— Зарадвахте ме, синове мои. Много ме зарадвахте — вгледа се в тях. Река се надяваше да избере Гора. Винаги бе готов да убие по заповед на Баща си, но да убие жена, и то принцеса? Що за престъпление можеше да е извършила, за да заслужи подобна участ? Въпреки желанието си да се реваншира за провала, не беше готов да отнеме живота на невинен.
	Бащата сложи ръка на главата на Гора и Река усети как го залива облекчение.
	— Ти винаги си ме радвал — каза Бащата. — Винаги си доказвал способностите си, никога не си загърбвал дълга си, никога не си ме карал да се усъмня в теб. — Обърна се към Река. — Ето защо _ти_ ще изпълниш тази печална мисия.
	Гора не помръдна да възрази, Река също не реагира, но сърцето му се сви. Все пак успя да каже:
	— Благодаря ти, татко.
	— Няма защо, сине. Сега се приготви за предстоящото. Трябва да си в добра форма за тази задача, защото няма да е лека.
	И отново се оттегли в мрака.
	Река усети погледа на брат си.
	— Не го проваляй отново — каза Гора и Река чу презрението в гласа му. Изборът на Бащата беше наранил дълбоко Гора и Река го знаеше. Те бяха другари, но не и приятели, а това надали щеше да ги сближи.
	— Няма да го проваля — отвърна Река и тръгна към тренировъчната зала.
	Не беше никак убеден в думите си. Едно момиче беше набелязано за жертва. И без значение дали това му харесваше, той бе избран да изпълни присъдата.
	Тренира упорито с часове, наточваше тялото си и укрепваше ума си. Раните по гърба му жилеха дори по-силно, отколкото при бичуването, но той изтласкваше болката, побеждаваше я лесно, като враг от плът и кръв.
	Когато приключи, когато брат му го остави сам, той се избърса с кърпа и облече тъмната туника. Навън сигурно вече се зазоряваше, имаше шанс да види изгрева.
	Изпълзя от убежището и тръгна из мрака на подземните тунели, а оттам по улиците на града, които го посрещнаха с мразовит утринен въздух и ярко слънце, сияещо от безоблачно небе. Гледката го накара да се усмихне. С удоволствие би черпил от великолепието й, но не биваше да се бави, не биваше да спира, за да посреща утрото.
	Тя сигурно го чакаше и можеше да я изпусне.
	Усещането за свобода стори чудеса с него, оковите паднаха, задълженията бяха забравени. Река бързо се изкачи по близката сграда, съвсем безшумно, придържайки се към сенките, невидим. Покривите на този град бяха неговото царство, макар че понякога ги делеше с птиците и бездомните котки. Малцина имаха достъп до тази наблюдателница, малцина виждаха града от такава височина и Река понякога съжаляваше онези, които никога нямаше да го изпитат.
	Докато тичаше от покрив на покрив и прескачаше пролуките между тях — _като сьомга по течението_ — се почувства жив… свободен. Това беше животът, да си свободен от убежището, да си свободен от задължения. Много обичаше Баща си, но задачите често му дотежаваха.
	Да, чистеше града от мръсотията, спасяваше го от самия него, но понякога не можеше да потисне чувствата или разкаянието, което се промъкваше в ума му. Заслужаваше ли Константин Дередко да умре по този ужасен начин? Да се задави с последния си дъх? Ако беше избрал ножа, дали щеше да умре по-бързо и кой можеше да каже, че не е заслужил печалния край и болката, която е причинявал на другите?
	Но какво ли можеше да е сторила принцесата, че да заслужи смъртта си?
	Река знаеше, че не може да оспорва волята на Бащата. Не знаеше кой е този Амон Туга, нито защо Бащата иска да изпълни желанието му, но и не смееше да пита. Не би възразил.
	Преди да допусне още съмнения в главата си, той стигна до целта.
	Малко павирано площадче, обточено с дървета — рай сред хаоса на града. Погледна от покрива и видя, че долу няма никого, както винаги. Често се изненадваше, че мястото рядко се посещава. Явно хората в този град предпочитаха врявата и суматохата пред покоя и усамотението. Не го интересуваше.
	Защото тя скоро щеше да дойде.
	Тя беше неговата единствена тайна. Едничкото му предателство. Ако Бащата знаеше, че идва на такова място през деня, за да се чувства свободен от бремето, наказанието щеше да е жестоко. Но Река внимаваше — той винаги внимаваше.
	Имаше дни, в които я заварваше тук, сядаха и разговаряха до мръкване. В други я чакаше, докато слънцето прекоси небето, а тя все не идваше. Често предприемаше това бдение, а компанията й бе наградата за мрачния му занаят. Това беше единственият му досег с нормалността, единствената възможност да се престори, че е като хилядите други, сред които преминаваше невидим, непознат и нежелан. Тя беше неговият изповедник, макар че никога не й каза за мъжете, които е убил, и за живота, който водеше.
	И така, той седна и зачака.


>	Дванадесет

	Тя плака, докато не й останаха сълзи — тежки сълзи, раздиращи ридания, докато вече нямаше дъх. Раг никога не се беше чувствала така.
	Вината беше в нея още откакто започна да краде, като постоянна тежест в стомаха, защото знаеше, че върши нещо нередно и другите хора трябва да живеят с последствията от действията й — но нищо никога не я бе карало да се чувства така.
	Тя беше улична отрепка, не се очакваше да поема отговорност за действията си. Не се очакваше да й пука за нищо и никого, освен за нея самата.
	Но на нея й пукаше за Маркъс.
	Може и да беше по-голям от другите момчета, от Мигс и Тиджи, и Чирпи, но беше по-невинен от тях. Не притежаваше и половината от хитрината на Тиджи, нито уменията на Чирпи. Изобщо не биваше да е с нея в онази нощ. И нямаше да бъде, ако не беше тя, нали? Тя го поведе по улиците, тя се съгласи с желанието му да стане част от групата им.
	Група? Кого заблуждаваше, не бяха никаква група, бяха просто банда улични отрепки, които крадяха, каквото докопат, и се криеха.
	Чувстваше се толкова зле, че дори отиде да види как погребват бедния Маркъс на Хълма на танцьора. Видя и баща му, или поне мъжа, който го взе и го положи в земята. Изглеждаше много измъчен, докато стоеше до гроба, ала не пророни нито сълза.
	Искаше да му каже нещо, някак да го успокои, но когато зърна изражението му и чувството на загуба, изписано на каменните черти, размисли. Какво да му каже?
	_Аз го поведох по покривите, господине. Така че можете да обвините мен за убийството му. Все пак съжалявам за загубата ви и така нататък. Между другото, ще ми дадете ли някоя монета?_
	Да, беше сигурна какво ще стане. Може би дори щеше да й олекне, докато той й извива врата.
	И всичко това… цялата тази гадост, я накара да се замисли за себе си.
	Боговете си направиха жестока шега, когато стрелата се заби в Маркъс, а не в нея. Само по някакво чудо не тя береше душа на покрива, не нейната кръв шуртеше между пръстите й, в очакване на Господаря на враните. И след този размисъл тя стигна до решение…
	Време беше да сложи край.
	Говори с Фендер. Обясни му, че не може повече, че не иска да свърши като поредното бездомно дете по улиците. Каза му, че не иска да продължава така и има нужда от още нещо.
	В началото той, разбира се, се вбеси, нарече я идиотка, каза, че е глупачка, щом си въобразява, че може да стане нещо повече. Но накрая, въпреки гневните думи и опита да я разубеди, се съгласи да й помогне.
	Съгласи се да й помогне да влезе в Гилдията.
	Разбира се, Фендер можеше сам да стане неин член още преди време, но не искаше. Казваше, че Гилдията е сбирщина гадняри, но имаше нужните връзки и можеше да им представи Раг, ако тя поиска.
	Вероятно си мислеше, че ако тя влезе в Гилдията, ще е добре за всички — ще имат разрешение да крадат и връзки на правилните места. А може би просто искаше и да се отърве от нея, защото постоянно спореха кой да е водачът на групата. Каквито и да бяха мотивите му, той каза, че познава човек, който може да говори с друг, и така нататък.
	Сега тя го чакаше на покрива на хана и се опитваше да не поглежда към Мигс, Чирпи и Тиджи. Щеше да ги изостави и да мине към нещо по-добро. Разбира се, щеше да ги вижда, може би дори да им дава храна и монети, но нямаше да е същото. Тя продължаваше напред, нагоре, а тогава не си струва да поглеждаш назад. Трябва да гледаш право напред, да си умен, силен и да загърбиш всичко останало.
	— Сигурна ли си, че искаш да го направиш?
	Раг се обърна и видя, че Фендер стои на ръба на покрива. Не беше чула приближаването му. Той бе станал твърде добър в промъкването и това я изнервяше. Може би още едно основание да продължи напред.
	— Не е нужно, нали знаеш — каза той почти съпричастно, но не съвсем. — Няма нужда да го приемаш толкова тежко. Той беше…
	— Не говори за него, Фендер — не искаше той дори да споменава името на Маркъс. Това щеше да я вбеси. — И да, сигурна съм. Случилото се с Маркъс ме накара да се замисля. Рано или късно щях да го направя.
	Фендер се усмихна и кимна.
	— Да, предполагам. Не ти отива да си играеш вечно на майчица — погледна към паянтовата барака, в която седяха Чирпи, Тиджи и Мигс.
	Внезапно се почувства по-виновна от всякога, но не заради Маркъс. Опита да се самоубеди, че няма задължения, но знаеше, че трите деца разчитат на нея. Трите деца, на които обръщаше гръб.
	И сякаш прочел мислите й, Фендер каза:
	— Не се тревожи за тях. Аз ще се погрижа.
	Раг го погледна в очите и разбра, че казва истината. За пръв път.
	— Ще се сбогуваш ли?
	Тя се обърна отново към малката барачка и чу кикот отвътре, вероятно Чирпи.
	— Не. Няма смисъл да им развалям деня. Скоро и без това ще разберат. Говори ли с твоя човек?
	Фендер кимна.
	— Разбира се. Той се съгласи. Всъщност познава човек, който точно сега търси. Ако искаш да те представя, можем да тръгваме.
	— Добре, да тръгваме.
	Фендер не каза нищо повече и я поведе по разнебитената стълба от покрива на хана. Раг го следваше със сведена глава, примирена, защото знаеше, че няма връщане. Не се обърна, не се опита да хвърли последен поглед към своите момчета. Това можеше да я спре и да й попречи да направи каквото трябва.
	Когато слезе на мръсната улица „Слип“, не се огледа. Надяваше се да остави всичко това зад себе си, да живее по-добър живот, така че просто наведе глава и последва Фендер. Вървяха през града до Северната порта. Това беше обширен квартал с разнебитени къщи, в който лесно можеш да се изгубиш. Скоро Фендер спря и посочи сградата, в която беше неговият човек.
	— Там е. Питай за Крупс.
	Раг усети как гърлото й се свива. Дори в Доковете беше чувала за това място. _Черния елен_ беше една от кръчмите, които трябва да избягваш. Дори Зелените куртки я заобикаляха отдалече. Тя никога не беше стъпвала тук. Ако се опиташе да задигне кесия в _Черния елен_, вероятно нямаше да живее дълго… или най-малкото щеше да се лиши от някой пръст.
	Но вече нямаше път назад.
	— Благодаря, Фендер. Предполагам, че ще те видя по-късно.
	— Само си пази гърба, Раг.
	Когато се обърна да му кимне, той беше изчезнал.
	Остана сама. Тя и кръчмата, пълна с отрепки и главорези. И имаше шанс да влезе в Гилдията. Да живее по-добре.
	Е, не можеше да стане по-зле, нали?
	Вратата на _Черния елен_ почти висеше на пантите си, дървото бе прогнило, черната боя се лющеше. Раг я бутна навътре и пристъпи в сумрака, като очакваше всички да оставят халбите и да погледнат към нея с мрачни, гневни очи. Но никой не й обърна внимание.
	Чуваше се жуженето на спотаени разговори, а димът от лулите висеше във въздуха, подобно на дъха на древен огнедишащ дракон. Раг се огледа, като опитваше да не улавя ничий поглед и съзнаваше, че не може за дълго да стои така и да се пули.
	Най-добре беше да иде до бара, и то решително — без да привлича внимание, невидима. Тръгна със сведена глава и нащрек. Точно сега не биваше да сваля гарда.
	Вървеше храбро по проскърцващите дъски, покрай сгърбени мъже, които играеха на карти, докато някой не я сграбчи за ухото.
	Тя подскочи и изписка. Някаква проклета маймуна, едно от онези чуждоземни космати същества, седеше на рамото на един от приведените мъже. Той самият не обърна внимание на писъка й, само се изсмя флегматично.
	_Добре, Раг. Представи се като пълна глупачка. Чудесно първо впечатление._
	Тя стигна до тезгяха, захвърлила преструвките. Кръчмарят беше плешив и с огромен мазен мустак. Прокарваше мръсен парцал по ръба на голяма чаша. Подхилваше се, вероятно на глупавото й писукане преди малко.
	Раг очакваше да я попита какво иска, но той просто си стоеше и се хилеше като идиот. Тя реши, че е добре да заговори.
	— Търся Крупс — опита да звучи твърдо и безстрастно, но прозвуча както обикновено.
	Без да сваля очи от нея, кръчмарят кимна към един ъгъл. Раг се обърна и забеляза мъж, който я гледаше от сенките. На оскъдната светлина от мръсния прозорец се виждаше, че с него има още двама.
	Решена да не показва сдържаност, за да не я възприемат за страх, Раг тръгна с вирната брадичка право към тях.
	— Ти ли си Крупс? — рече тя, като отново опита да говори твърдо и се провали.
	— Всъщност да — отвърна той с изненадващо топла усмивка. — Ти сигурно си Раг. Седни.
	Един от мъжете придърпа с крак дървен стол изпод масата. Раг го погледна, но се обърна и взе друг стол. Мъжете не реагираха на дързостта й. Вероятно чуваха как сърцето й пърха като флаг във ветровит ден.
	Огледа лицата им. Трябваше да признае, че Крупс не изглежда зле. Всъщност, като се замисли, той съвсем не подхождаше на място като _Черния елен_. Беше хубав, вероятно в началото на двадесетте, с гъста тъмна коса и приличаше повече на конте от Квартала на короната, отколкото на престъпник от подземния свят. Все пак Раг знаеше, че не бива да позволява усмивката му да свали гарда й. При другите двама нямаше такава опасност. Крупс може и да изглеждаше не на място тук, но те пасваха съвсем добре.
	Този, който беше дръпнал стола с крак, беше плешив и едър, а малкото коса бе полепнала на мазни кичури над ушите му. Дъвчеше нещо, но Раг не искаше да знае какво.
	В ъгъла, сякаш слял се с мрака, седеше последният от триото. Беше тънък като тояга, с хлътнали бузи под пронизващите очи. Тъмната му коса беше прибрана на възел на тила, а тялото му беше покрито с татуировки. Широкото палто не успяваше да прикрие мършавостта му.
	— Това е Бърни — каза Крупс и посочи по-едрия, който й смигна. — А този е Стераджлио. — Кльощавият в ъгъла само се смръщи. — Чухме, че те бива с кесиите, малка Раг — продължи Крупс.
	Тя сви рамене уж нехайно. Вероятно така само издаде страха си.
	— Защото имаме една работа и може да ни потрябва човек с твоите умения. Гъвкав и подвижен човек.
	Тя отново не отговори, още се опитваше да прецени в какво се забърква.
	— Няма да стане — внезапно се обади Стераджлио от ъгъла. Гласът му беше тънък и писклив, но все пак изпълни Раг с ужас. — Виж я, тя е още дете. Това, че може да реже кесии, не значи, че умее да прониква в къщи.
	Крупс го изгледа красноречиво — _млъквай_ — и той схвана намека.
	— Както приятелят ми спомена току-що, няма просто да откраднеш нечии монети. Но имам чувството, че вече си прониквала в къща.
	_Не, не беше._
	— Разбира се, как иначе — отвърна Раг с увереност, която изненада дори нея.
	Крупс се усмихна.
	— Чудесно. Значи имаме работа точно като за теб. Ще делим на четири, ако се включиш, Раг.
	Равна делба, звучеше адски добре, но тя не беше дошла само заради парите.
	— Ами Гилдията? — попита. — Това ще ме вкара ли в Гилдията?
	Усмивката на Крупс стана още по-широка.
	— Ами нали затова си тук? Да влезеш в Гилдията. Свърши добре работата и си вътре. Сама ще си напишеш билета, Раг — единственият път е нагоре.
	Тя внезапно се почувства добре, сигурна. Тези мъже се нуждаеха от нея, и то толкова много, че бяха готови да й дадат това, което иска. Оказа се много по-лесно, отколкото очакваше.
	— Е, каква е работата? В чия къща трябва да проникна? — попита тя, вече по-уверено.
	— Ти трябва само да влезеш и да ни отвориш вратата. След това поемаме ние.
	Да отвори врата? За да могат те да влязат в нечия къща? Огледа мъжете около масата, все пак не беше сигурна, че е добра идея. Ако тя някога се сдобиеше с къща, със сигурност нямаше да иска хора като Стераджлио и Бърни да се промъкнат в нея посред нощ.
	— Да се разберем още сега, няма да участвам в убийство или нещо такова.
	Крупс се засмя, последван от Бърни, но Раг забеляза, че Стераджлио дори не се усмихна.
	— О, Раг. Ние не се занимаваме с _убийства_ — ние сме в бизнеса с „отнемане на чужда собственост“. Нима ти приличаме на убийци? Приличам ли на човек, който ще се промъкне в нечий дом посред нощ, за да реже гърла? — Честно казано, Раг не беше сигурна. — Къщата, в която ще проникнем… _извинявай_, в която _ти_ ще проникнеш, е собственост на богат търговец — на алчен шибан търговец, — но той дори няма да си е у дома. Така че празна къща — лесна плячка. Звучи добре, нали?
	Раг трябваше да признае, че й звучи все по-добре. Кимна в съгласие и в отговор получи усмивка от Крупс и силно плесване по рамото от Бърни.
	— Варсон! Дай от хубавото — извика Крупс и след малко мазният кръчмар сложи прашна бутилка на масата и четири относително чисти чаши. Крупс ги напълни. Рагс вдигна своята и се втренчи в мътната течност.
	— Да пием за чуждите пари — каза Крупс и вдигна чаша ухилен. Макар и да не й се искаше, Раг беше очарована от тази усмивка. Вдигна чаша заедно с останалите и пресуши съдържанието й наведнъж, а после я тресна в масата. Течността беше парлива и кисела, изгори гърлото й и раздразни носа й. Раг с усилие потисна гаденето, но ето че Крупс отново пълнеше чашата й.
	— За новата ни приятелка — каза Бърни и баритонът му отекна в кръчмата _Черния елен_.
	— За Раг! — каза Крупс и вдигна чаша към устните си.
	_На екс_, помисли си Раг и гаврътна течността. Този път гъстият алкохол я накара да изсумти и без предупреждение рукна от носа й право в скута на Крупс.
	Настъпи тишина. После мъжете, включително Стераджлио, се захилиха истерично.
	Докато бършеше щипещия си нос, Раг си мислеше, че макар да съсипа бричовете на Крупс, нещата като че ли се нареждат.


>	Тринадесет

	Още един ден, още една книга, пълна с неразбираеми глупости. Тази очевидно обясняваше метафизичните аспекти на лечението чрез Основното изкуство на гадаенето, но Уейлиън успяваше да оцени само тъканта на подвързията и майсторската украса. Винаги се възхищаваше на работата на изкусните художници, на вниманието им към детайла, на годините практика, които правеха възможно създаването на съвършен шедьовър. Писателите на сложните трактати за вътрешните и външните аспекти на магическите изкуства обаче не се радваха на възхищението му.
	Вече не издържаше. Какъв смисъл имаше? Безсилието от невъзможността да разбере се изразяваше в пълна липса на концентрация и той често се хващаше, че мислите му блуждаят по време на уроците на Гелредида. Поне тук, в Голямата библиотека, нямаше да бъде наказан за разсеяността си.
	Уейлиън хвърли поглед към редиците писалища, обградени от наглед безкрайни рафтове за книги. Те сякаш го дразнеха със загадките си, надвисваха отгоре му като непроходими планини, смееха се на невежеството му и ревниво пазеха знанието, което никога нямаше да споделят с него. Той предполагаше, че това унижение няма да трае още дълго. Червената вещица без съмнение щеше да го изгони съвсем скоро.
	Хвърли случаен поглед през залата и очите му се спряха на момиче с руса коса, която се спускаше на букли покрай лицето. Тя му се усмихна и се върна към заниманията си, преди той да се усмихне в отговор.
	Как беше проклетото й име? Гаел? Глори? Какво ставаше с паметта му напоследък! Каквото и да беше името й, тя беше най-хубавото живо същество, което бе виждал от доста време… и току-що му се усмихна.
	_Не че значи нещо, просто приятелска усмивка в библиотеката — няма защо да се въодушевяваш, Уейлиън. Така или иначе няма да се задържиш тук дълго, за да направиш нещо повече._
	Но все пак не пречеше да се съсредоточи върху нещо хубаво.
	Отново я погледна, с надеждата, че тя ще вдигне очи, но в този миг над него се спусна сянка.
	— Пак ли срещаш трудности, Джотун?
	Уейлиън подскочи. Не знаеше дали е по-скоро подразнен, или уплашен — Джотун беше новото му име… а още не беше разбрал какво означава.
	— Да, магистра — отвърна той и вдигна тъпо очи, за да срещне погледа на Гелредида, който беше изпълнен с обичайното презрение. — Аз просто… тъкмо…
	— Да, виждам какво правиш — Червената вещица вдигна вежди и се втренчи в русото момиче. Уейлиън видя, че то гледа унижението му.
	_Страхотно първо впечатление, Уейлиън. Просто чудесно._
	— Джотун, ще се зарадваш да научиш, че имам нужда от помощта ти.
	— От моята…?
	— Помощ, да. Сигурна съм, че си изненадан, като се има предвид пълната ти безполезност във всяко отношение, но ще ходя в града и не бих искала да ме виждат как обикалям улиците без моя верен чирак.
	— Ами аз…
	— Да, сигурна съм, Джотун. Сега отнеси книгите в стаята си и ме чакай във фоайето, щом приключиш.
	И тя излезе от библиотеката.
	Уейлиън събра книгите си възможно най-бързо, без да поглежда към русото момиче, в случай че то се смее на унижението му, а после изхвърча от библиотеката.
	Гелредида го чакаше и беше ясно, че не е в добро настроение. Той бе изтичал само за миг до стаята си, после право по дългото вито стълбище към фоайето, но тя изглеждаше така, сякаш го чака от векове. Не му проговори, а излезе през масивните двойни врати, отворени пред нея от четирима огромни Рицари на гарвана.
	При пристигането си в Стийлхейвън Уейлиън бе минал през Източната порта, относително богата част на града, и беше отведен право в Кулата на магистрите. Оттогава не беше видял още много от града отвъд това, което се разкриваше от прозорците на Кулата. Когато Гелредида го поведе извън Кулата, стана ясно, че не се отправят към богат квартал.
	Той я последва на север, по улици, които ставаха все по-мръсни. Къщите от камък и дърво скоро отстъпиха пред гниещи бараки, паветата бяха заменени от кални локви, пълни с отпадъци. Ако не се страхуваше толкова от Червената вещица, Уейлиън би я попитал защо не ги придружава Рицар на гарвана или може би петима рицари. Все пак нечистоплътните индивиди, които вървяха по тези улици, явно ги отбягваха — може би знаеха коя е Гелредида и какво е да се изправиш срещу нея. Двамата продължиха на северозапад, сякаш обгърнати от аура, която казваше: _Ние сме от Кастата и ако опиташ нещо, ще съжаляваш._
	Продължиха в тишина. Уейлиън започна да се чуди дали не са се изгубили, но забеляза някаква суматоха отпред. Беше се събрала тълпа, сбирщина бедняци, които се бутаха, за да видят нещо. Когато приближиха, Уейлиън видя, че двама от Зелените куртки стоят на пост пред порутена триетажна къща и от време на време избутват някой любопитен, който иска да надникне през открехнатата врата.
	Гелредида тръгна към тълпата и докато Уейлиън се чудеше как ще минат през нея, един от множеството внезапно усети, че Червената вещица го гледа, примигна и отстъпи от пътя й. Подобно на шепот по вятъра, вестта за присъствието й се разнесе из тълпата, извръщаха се глави, очи се ококорваха при вида на строгата му господарка. Сред тълпата се отвори пролука, през която можеше да мине цяла карета, и Гелредида тръгна напред, следвана от цапащия през калта Уейлиън.
	Един от Зелените куртки сведе почтително глава пред нея, а другият отвори вратата на къщата, която изглеждаше така, сякаш всеки миг ще рухне над главите им. Червената вещица влезе, без да обръща внимание на мъжете, но Уейлиън им се усмихна сковано в знак на благодарност. Не му върнаха любезността.
	Отвътре къщата беше развалина, мазилката се лющеше от стените, а мебелите не ставаха за нищо. Имаше още Зелени куртки, с пребледнели лица и увиснали рамене. Чак тогава Уейлиън усети миризмата и вдигна ръка към лицето си — като на гнили яйца и мъртъв борсук — но нямаше смисъл. Тя вече беше проникнала в носа му, в главата му. Никакво количество лавандула или мента нямаше да я прочистят скоро.
	Те тръгнаха по стълбите, които заскърцаха заплашително, но успяха да издържат тежестта им. Колкото по-нагоре се изкачваха, толкова по-силна ставаше вонята. Нещо определено беше умряло тук и Уейлиън бе обзет от лошо предчувствие.
	На върха на стълбището стоеше мрачен мъж, сякаш чакаше Червената вещица. Сивата му коса беше късо подстригана, на едното му око имаше кожена превръзка, а носът му явно беше чупен неведнъж. Изпъкналата челюст и страховитият му вид накараха Уейлиън да спре за миг. Щом Гелредида стигна до края на стълбището, строгият мъж й кимна и тя му отвърна със същото.
	— Бен Килгар, виж ти! — думите бяха топли, но изражението й не се смекчи.
	— Сержант Килгар, магистра — отвърна той на диалект с дълбок, тътнещ глас. — Радвам се да те видя. Мина…
	— Доста време. Бих казала твърде много, но вероятно ще сгреша.
	Той кимна. Чак сега Уейлиън забеляза, че войникът е еднорък — лявата му ръка липсваше до лакътя.
	— Жалко, че не се срещаме при по-добри обстоятелства — продължи Гелредида. — Ще продължим ли?
	Сержант Килгар не отвърна, а ги поведе по коридора. Двама пребледнели войници стояха до друга врата и се изпънаха, щом видяха сержанта. Той отвори вратата и влезе в стаята. Миризмата стана още по-наситена, но сякаш нито той, нито Гелредида я забелязваха.
	Магистрата влезе в стаята и Уейлиън я последва забързано, въпреки че с всяка стъпка стомахът му се обръщаше както от ужас какво ще открият там, така и от отвратителната воня. Още щом пристъпи прага, съжали.
	Стаята беше смътно осветена от свещник, а единственият прозорец беше покрит с дъски. На блещукащата светлинка Уейлиън видя по стените странни знаци, въпреки че в сумрака трудно се различаваше с какво са изписани. Изглежда, те излъчваха странната миазма, която беше сковала главата му и караше очите му да сълзят. Всъщност цялото място бе изпълнено с гъста пелена, като цветен прашец — само че с гадно сладникава миризма.
	Но не това накара Уейлиън да се сепне. Не това го накара да се оригне и да запуши устата си, за да спре надигащата се жлъчка. Не това го накара да се втурне по коридора, за да изпразни стомаха си на мръсните дъски.
	Беше изкорменият труп, прикован към пода в средата на стаята.
	Уейлиън се напъва, докато не остана нищо, изхвърли закуската от пържени филии и черен пудинг. Не беше така приятна на излизане, както на влизане.
	Всъщност не вътрешностите, пръснати по пода, бяха най-лошото, а втренчените празни очи на мъртвеца. Сякаш не можеше да прогони този образ от главата си, колкото и да повръщаше.
	Накрая успя да преглътне останалото в гърлото му и се облегна на стената, като жадно поемаше дъх. Докато бършеше влажния си нос с ръка, видя, че Гелредида крачи към него, следвана от Килгар.
	— Уверявам те, сержант, това е измама.
	— Ами знаците, убийството и…
	— Опасявам се, че са твой проблем. Знаците са безсмислени, убийството е извършено така, че да прилича на адски ритуал, вероятно за да се отвлече вниманието от истинския извършител към член на Кастата. Не, Бен, не търси магьосник. Търси садист.
	— Съжалявам, че ти изгубих времето.
	— Нищо такова. Добре, че ме повика. Човек никога не знае. Последното, от което се нуждаем точно сега, е из града да броди маг отцепник.
	— Така е. Благодаря ти, магистра. Радвам се, че те видях отново.
	— Аз също, сержант.
	Тя се обърна и изгледа Уейлиън, все едно беше кал по обувката й.
	— Ще се стегнеш ли вече, Джотун. Това няма да е последният труп, който ще видиш. Най-добре свиквай.
	Тя мина покрай него и Уейлиън я последва. Докато крачеха в мълчание по мръсните улици, той не посмя да я попита нищо за убийството, а тя явно нямаше намерение да го осведоми. Когато стигнаха до Кулата, Гелредида го заряза, без да каже и дума, отправяйки се към вътрешността на огромната сграда.
	Уейлиън не съжаляваше за оттеглянето й.
	По-късно, докато лежеше в спалнята си, се сети за единствения начин да изличи онези празни мъртвешки очи от съзнанието си. Стисна очи и започна да си представя Глори.
	Или беше Гаел?
	Както и да се казваше, тя се беше отпечатала стабилно в душата му, и докато лежеше сам в мрака, не можеше да мисли за нищо друго. Бавно плъзна ръка под завивките. Отначало го жегна чувство за вина — какво ли щеше да си помисли за него, ако знаеше какво се кани да направи, и то докато си я представя гола, в леглото му, как го докосва, как прокарва устни нагоре и надолу по…
	После вината изчезна. Той прехапа долната си устна и затегна хватката, главата му се изпълни с образа й, представяше си я как ще изглежда, след като е бил с нея. Онази усмивка, която в библиотеката бе така открита и приятелска, в тъмната стая щеше да е кокетна, изпълнена с обещания. Косата й, която се спускаше по раменете на червеникавозлатисти букли, щеше да е разпиляна и разрошена. Кожата й, обикновено бледа и гладка, щеше да е порозовяла на бузите и щеше да блести от потта на страстта.
	Той остави члена си да набъбне и си представи как хваща гърдата й, как я приближава до устата си, как захапва зърното и…
	— Прекрати това, Джотун.
	Едва не скочи от леглото, но запази достатъчно присъствие на духа, за да дръпне одеялото до брадичката си, когато видя, че Гелредида стърчи до него. Тя го гледаше дори по-строго от обикновено.
	— Обличай се — нареди и вдигна възмутено вежда. — Имаме работа.
	После се обърна, излезе от стаята и го остави сам в мрака.
	Уейлиън се взира още известно време във вратата, като ужасно му се искаше да не го бяха хващали в това положение, но нищо не можеше да върне времето назад.
	Облече се чевръсто, а членът му бързо започна да увисва, когато образът на момичето в ума му бе заменен от спомена за Гелредида, която злобно наблюдава заниманията му.
	Магистрата го чакаше във фоайето, огромните двойни врати вече бяха отворени. Уейлиън не смееше да срещне погледа й, когато приближи. Слава на боговете, тя се обърна и излезе в нощта, сякаш без да забелязва присъствието му. Слава на боговете и че не го попита нищо. Какво извинение можеше да измисли? _Съжалявам, магистра — не е това, което си мислите. Аз всъщност се чешех по бедрото._
	Тръгнаха през града и преминаха от ярко осветени, павирани булеварди към мръсни задни улички. Нощем Уейлиън би се страхувал още повече да броди из тези квартали, но вече знаеше, че няма от какво да се плаши… поне докато господарката му е наблизо. Не попита къде отиват, но дори в мрака и въпреки оскъдните си познания за града, разбра, че повтарят предишното си пътуване. Подозренията му се потвърдиха, когато отново се озоваха до порутената къща с изкормения обитател.
	Имаше един-единствен войник. Тълпата на улицата беше изгубила интерес и се бе разотишла да намери друго нещастие, което да зяпа. Гелредида се приближи до пазача, качулката на робата скриваше главата й. Зелената куртка застана нащрек, явно съгласно заповедите да не пуска никого в къщата. Червената вещица му каза няколко думи, които Уейлиън не чу. Строгите черти на войника се смекчиха — той дори успя да се усмихне — и се отмести, като й кимна да влиза. Уейлиън изведнъж усети как го залива спокойствие, както и странно чувство на доброжелателство към неговата господарка. Последва я вътре, като хвърли мимолетен поглед на войника и видя идиотската усмивка на лицето му. Явно Гелредида беше използвала доста силно вълшебство.
	Когато тръгнаха по разнебитените стълби, Уейлиън вече не можеше да се сдържа. Трябваше да разбере какво правят — особено ако се налагаше да види отново зловещия труп.
	— Защо се върнахме тук, магистра?
	Нямаше отговор.
	Напразно се беше надявал тя да благоволи да му обясни.
	Магистрата влезе в стаята, а той остана отвън. Стомахът му се сви от очакване, гъбената супа и твърдият хляб, които бе изял на вечеря, заплашваха да се втурнат към повърхността, но с титанично усилие успя да ги задържи. Стисна юмруци и я последва.
	Тялото още беше тук. Уейлиън видя, че мъжът е към тридесетте, нещо, което не бе забелязал предишния път. Червата му все така бяха пръснати по пода, но кръвта, която ги заобикаляше като черен ореол, беше изсъхнала и почерняла.
	Гелредида взе свещ и приклекна до тялото.
	— Какво забелязваш, Джотун?
	_Какво друго, освен изкормен мъж на пода? И че вероятността да стане и да си тръгне е нищожна?…_
	— Ами… не знам какво имате предвид, магистра.
	— Това е убийство. Тялото лежи тук цял ден и по-голямата част от нощта. Времето е твърде топло за сезона. Какво е странното?
	— Ами… няма мухи?
	— Много добре.
	Уейлиън едва не припадна — това бяха първите одобрителни думи от нейната уста.
	— Значи не е просто убийство?
	Тя се изправи и се втренчи се в него изпод качулката, а лицето й беше зловещо осветено от свещта.
	— Не, Джотун, не е просто убийство.
	— Но нали казахте на сержанта, че…
	— Казах на сержанта това, което трябваше да чуе. Не му е нужно да знае естеството на това убийство. Не може да направи нищо за този нещастник, нито за онези, които ще последват. За нашата плячка се изисква ловец, който й е равен по хитрост и умения — тя погледна към тялото и на лицето й за миг се появи състрадание. — Тук е проведен ритуал. Ритуал на така огромно зло, че трябва да бъде прочистено без остатък. Скверно черно тайнство, което може да лиши от живот всичко наоколо.
	— Значи търсим член на Кастата?
	Червената вещица кимна бавно, лицето й изглеждаше зловещо под качулката.
	— И ако не го открием бързо, ще има още такива… още много.


>	Четиринадесет

	Стоманата беше дълга една стъпка, широка инч и половина при дръжката, с право острие, което се заостряше на инч от върха. Кръстатата дръжка беше от бронз, увита с кожа и с ефес от ковано желязо. Освен това беше пълен боклук. Но Мерик не бе и очаквал нещо друго.
	Мечът, който му дадоха от Гилдията, дрънчеше в ножницата си, а от метала се лющеше ръжда. Не смееше да го завърти силно, да не би да се разпадне, но поне не му струваше нищо.
	Е, почти.
	Без значение дали му харесва, трябваше да започне да си плаща и нямаше право на грешки.
	Стоеше в края на един кей източно от Саловете, като изглеждаше и се чувстваше излишен, но такива бяха инструкциите. Нямаше какво да направи по въпроса. Явно миризмата на мъртва риба и потни моряци не беше достатъчна, ами и вятърът носеше отвратителната воня на мръсотия от Саловете.
	Пияни моряци се препъваха по крайбрежната улица, като разгонваха майсторски курвите и джебчиите. Някои се бяха събрали на групи, пееха песни и бълваха изпарения от ром един към друг. Мерик правеше всичко по силите си да не го забележат, беше се облегнал на ъгъла на огромен склад и се опитваше да се слее със средата. Трябваше да признае, че не е толкова трудно, приличаше на боклук — като всички останали в тази част на града.
	— Ти ли си Райдър? — чу глас зад гърба си.
	Бяха му казали да очаква свръзката, но дали щеше да е приятелски настроена, или щеше да го прободе в гръб?
	Имаше само един начин да разбере.
	— Кой пита? — може да се подходи и внимателно, а не като пълен задник.
	— Аз питам, освен това стоя зад теб с нож в ръка.
	_О, това променя значително нещата._
	— Да, аз съм Райдър. Но ти вече го знаеш. Така че няма нужда от тази грубост, нали така?
	От сенките се появи смугъл мъж с чуждоземна външност. Беше дребен, със заострено като на плъх лице, огромен нос, големи зъби и присвити очи. И не лъжеше: държеше най-гадния закривен нож, който Мерик беше виждал.
	— Предпазливостта никога не е излишна — обяви мъжът. — Но ми казаха, че говориш като благородник, а изглеждаш като лайно. Сега знам, че си моят човек.
	_Очарователно._
	Той говореше с каджрапурски акцент, но владееше отлично тевтонския, особено за такъв гнусен дребен главорез.
	— Да — отвърна Мерик, като се притисна към стената и се опита да изглежда внушителен. Може би без успех. — Репутацията ми явно ме изпреварва. Предполагам, че си дошъл, за да ме заведеш при Боло?
	Без да каже нищо, главорезът прибра оръжието и го поведе от кея през лабиринта от улички на Квартала на складовете.
	Сред сумрака Мерик изведнъж се почувства нервен. Не му се налагаше често да се доверява на непознати, особено когато изглеждаха така, сякаш могат да го наръгат и да му откраднат ботушите, но какъв избор имаше? Или това, или трябваше да тръгне срещу Гилдията, а то бе същото като сам да си откъснеш топките.
	Вървяха покрай противоречивата архитектура на Квартала на складовете. Древни каменни хамбари се издигаха до разнебитени дъсчени житници със зловещи базалтови гаргойли по покривите, сред разхлабени керемиди и изгнили дървени стрехи. По времето на кралете мечоносци, когато Стийлхейвън бе център на търговията по Мидралско море, търговците от петте провинции складираха тук зърно, добитък и роби, преди да ги изтъргуват с феодалите от трите континента. Но тази златна ера беше приключила, споразуменията бяха забравени, приятелството между кралствата бе съсипано, а повечето складове тук — празни. Днес лъвският пай от търговията представляваше смърдящата риба и курвите по доковете. Мерик обаче знаеше, че съвсем скоро една от древните традиции ще се възроди. Скоро в някоя от тези рушащи се сгради мръзнещи, полуживи мъже, жени и деца ще чакат да бъдат отведени до далечни брегове, към ужасите на робството при свирепите чужденци.
	А Мерик Райдър бе онзи, който щеше да уреди всичко.
	О, как ли щеше да се гордее майка му с него, Арлор да даде мир на душата й.
	Накрая онзи с мишата муцуна спря пред една от разнебитените сгради и се огледа наляво и надясно, сякаш можеше да ги следят. Мерик направи същото, защото очакваше всеки момент да изникне отряд разгневени Зелени куртки и да ги арестуват — но не се появи никой.
	Мъжът почука на малка желязна врата: три бързи почуквания и две бавни. И зачакаха.
	Мерик усещаше как сърцето му учестява ритъма си, докато се взираше в гърба на мъжа и се чудеше какво ли ще стане, ако просто се обърне и побегне. Ако успееше да се добере до пристанището, вероятно можеше да се качи на кораб за Екуун или Дравистан, може дори до Хан-Шар, и да плати за пътуването с тежък труд. Докато стигнеше там, вече щеше да е хванал тен. Жените на богатите търговци в Тар Ванау сигурно копнееха за хубав западняк.
	Преди да се задейства обаче, желязната врата се отвори. Мъжът с мишата муцуна пристъпи прага и изчезна в тъмното.
	Мерик се замисли за последен път. Ако го последваше, нямаше да има връщане; щеше да е обвързан с това начинание и щеше да се превърне в зъл търговец на роби. Ако избягаше, щеше да бяга до края на живота си, никога нямаше да е в безопасност и накрая Гилдията щеше да го намери, където и да идеше.
	Нямаше какво да му мисли повече.
	Стисна юмруци и последва водача си в сградата.
	Желязната врата се затвори зад него и той изчака очите му да свикнат с мрака, уплашен, че от тъмното може да профучи някое острие. Нищо не профуча, но когато вече виждаше по-добре, забеляза, че е обграден от огромни мъжаги.
	Водачът му стоеше встрани и търпеливо чакаше. Мерик тръгна напред, провря се покрай огромните пазачи и чужденецът го поведе към единствения източник на светлина, до който водеше коридор.
	Мерик вървеше колкото можеше по-бързо, без да изглежда, че тича, но трудно игнорираше страховития си ескорт. Трудно му беше да игнорира и вонята на това място — на застояло, на влага и на мръсотия.
	Коридорът водеше до слабо осветена стая. По стените имаше фенери с червени стъкла, които излъчваха зловещо сияние. Там чакаха още огромни екземпляри, а светлината играеше по лицата им и ги караше да приличат на демони.
	Сред тях стърчеше истински гигант — чернокож, с огромна кърпа на главата, а едната му ръка почиваше на дръжката на огромен ятаган. Белези се кръстосваха по ръцете и голите му гърди, а горната му устна беше разсечена до носа и явно зашита надве-натри.
	Сигурно това беше мъжът, с когото Мерик трябваше да се срещне — Боло Търговеца на роби.
	Той пристъпи напред, вирна брадичка и се втренчи право в яростните очи на гиганта. Не биваше да изглежда слаб, нищо че този звяр можеше да му извие врата, без да му мигне окото.
	— Аз съм Мерик Райдър. Предполагам, че с теб трябва да се срещна?
	Гигантът само го гледаше, но някои от пиратите зад него се изкикотиха, един дори изрева като магаре.
	_Не беше добро начало._
	— Предполагам, че аз съм човекът, с когото трябва да се срещнеш — отвърна един от тях и излезе пред останалите. Беше висок и смугъл, кожата му бе потъмняла от слънцето и морските пръски, очите му бяха пронизващо сини, а косата се спускаше около красивото му лице на лъскави черни къдрици. Копринената му риза бе отворена до пъпа и разкриваше добре оформени гърди, дясната му ръка почиваше на инкрустирания със скъпоценни камъни ефес на сабя.
	Ако Мерик бе очаквал да види някакво чудовище, което се храни с деца и бебета, определено беше сбъркал. Боло изглеждаше като пиратските капитани от легендите.
	— Коленичи пред великия Боло Павитас — изрева гигантът с най-дълбокия глас, който Мерик беше чувал. — Господарят на робите из Четирите морета. Принц на залива Кеидро. Върховен адмирал на Копринената флота и Седми господар на Змийския път.
	Ето на това му се казва гатанка. Не би започнал преговорите от позицията на слабия, като коленичи като някакво кученце. Опита да мисли бързо, но благодарение на страховитата му компания идеи не се раждаха. Ако покажеше слабост, нямаше да спечели уважение. Ако покажеше нахалство, щяха да го накълцат на парчета.
	За щастие Боло пристъпи напред покрай огромния си пазач и взе решението вместо Мерик.
	— Стига, Лаго. Този човек е наш гост — рече той, огромният мъж сведе глава в поклон и се отдръпна покорно. — Трябва да се извиня. Лаго приема твърде сериозно задълженията си.
	— Няма проблеми — отвърна Мерик.
	— Значи ти си човекът на Бастиян и Фридрик, с когото ще преговарям и ще сключа сделката?
	_Е, не съм местният продавач на миди._
	— Да, аз съм.
	— Отлично — Боло се усмихна и очите му засияха. Мерик познаваше тази усмивка — беше я използвал хиляда пъти, за да спечели доверието на хиляда богати глупаци.
	Не знаеше дали да мрази Боло, или да го покани на чашка.
	— Вярвам, че препоръките ти са наред? — каза пиратът.
	Мерик се смръщи.
	— Ако имате предвид дали съм правил подобно нещо досега — да; сключвал съм не една и две сделки. Ако имате предвид дали съм продавал хора на чужди търговци — не; ще ми е за пръв път.
	Осъзна, че е казал твърде много, още докато думите излизаха от устата му, но не можа да се спре, нито да ги върне обратно. Това беше гадна сделка за всички замесени — особено за робите, особено за него — но трябваше да го преглътне. Като показваше угризения пред това закоравяло копеле, си просеше смъртната присъда.
	Боло само се усмихна, хвана го за ръката и го поведе към дъното на помещението, където имаше проход, спускащ се в мрачната вътрешност на сградата.
	— Не бива да се тормозиш, Райдър. Съвсем нормално е да таиш някои съмнения. Да не мислиш, че аз не съжалявам за това, което правя? — _Не, мисля, че спиш като пеленаче._ — Но осъзнавам, че съм само част от едно търговско начинание, само една брънка от цялата верига, и ако не аз, друг ще се заеме — вероятно някой не така състрадателен, някой, който може би ще се отнася с поверениците си грубо и жестоко. Освен това, ако се замислиш, единствената алтернатива за тези нещастни души е животът в мизерия.
	Бяха стигнали до огромен тъмен склад. Мерик усети миризмата на застояло, която го бе посрещнала и зад прага на желязната врата. Миризмата на немити тела, смесена с вонята на урина.
	— Вождът елхарим вече прекоси северната ви граница. Хиляди бягат пред неговата ярост и къде си мислиш, че ще отидат? — Мерик се досещаше, но си замълча, не биваше да прекъсва излиянието на Боло. — Ще дойдат точно тук. Хиляди нещастници, натъпкани зад тези стени, без храна, без подслон, разнасящи зарази, създаващи размирици. Аз просто… ще разчистя малко. Те няма да страдат; ще са добре, ще се грижат за тях. Дравистанците се отнасят много добре с робите си — почти като с част от семейството. А каква е алтернативата за тях? Нали не мислиш, че хуртите ще им предложат нещо по-добро? — Мерик се съмняваше. — Разбира се, че не. Така че, ако погледнеш практично на ситуацията, ние дори спасяваме животи… и междувременно изкарваме добри пари. — Боло наблегна на последните думи, като потърка палец и показалец.
	Мерик почти му повярва. Почти беше убеден, че в думите му има смисъл, че всъщност дори ще помогнат на тези хора, като ги натоварят на робските кораби. Ще ги опазят от ужасите на войната и от хуртите.
	Само че видя какво го чака в мрака и осъзна, че това са глупости.
	Складът беше пълен с редици стоманени клетки. Във всяка седеше същество, което бегло напомняше на човек, с мъртви, втренчени в нищото очи. Лицата бяха излинели от глад, дрехите бяха толкова широки, че едва не се свличаха от раменете им. Всичко, което Боло току-що му наговори, се стопи и бе заменено от нарастващ гняв.
	Кого се опитваше да излъже това копеле? Те не помагаха на хората, те ги обричаха на мизерия и окови. И що за търговец беше този мошеник? Как ще вземе добра цена, ако „стоката“ е полужива?
	— Така — каза Боло със сияйна усмивка, — да поговорим за цената.
	Мерик внезапно сви юмруци.
	— Цената е договорена вече — каза той през стиснати зъби.
	— Да, разбира се. Е, нали виждаш, стоката не е съвсем…
	И въпреки че бяха обградени от хората на Боло с изкривените им ятагани, Мерик беше готов да го удуши на мига.
	— Това не е мой проблем! — гласът му отекна в склада. — Цената е уговорена! — Усмивката на Боло се смъкна от красивото му лице. — Ако искаш да изкараш още пари за стоката, вземи я нахрани!
	Боло погледна към хората си. Мерик знаеше, че е престъпил границата, спореше с Боло пред подчинените му, но нищо друго не можеше да направи. Трябваше да продължи, трябваше да покаже характер или най-вероятно щеше да свърши в стоманена клетка.
	— Не ги гледай! — каза Мерик и Боло извърна пак поглед към него. Но Мерик още чуваше как хората му шават отзад. Една дума от Боло и край. — Не мисли, че ще ти помогнат. Ако нещо се случи с мен, Гилдията ще изпрати стотина мъже, които ще те насекат, преди да си успял да си избършеш задника. Ти знаеш какво е Гилдията, нали? Организация, която управлява този град от двеста години. Имат очи и уши по всички пристанища. Имат повече пари, отколкото ти и твоите приятели, взети заедно. Ако се опиташ да я измамиш, тази организация ще те преследва из проклетите ти Четири морета и обратно до залива Кеидро, където ще те нашибат пред очите на хората ти!
	Боло го гледаше безстрастно и за миг Мерик си помисли, че най-сетне е изрекъл последните си думи.
	После пиратът се усмихна.
	— Разбира се — рече той и потупа Мерик по ръката, сякаш бяха стари приятели. — Без лоши чувства — цената си е цена, приемам.
	Мерик кимна, обзет от облекчение.
	— Цената си е цена.
	— И само за да покажа, че нямам лоши чувства, какво ще кажеш да опиташ малко от стоката?
	Преди Мерик да отговори, хората на Боло избутаха напред три мършави момичета. Изглеждаха малки, на най-малката едва ли й беше тръгнала още кръвта. Лицата им щяха да са хубави, ако не бяха толкова мръсни, а очите им гледаха така, сякаш бяха видели ужаси, каквито толкова млади хора не бива да виждат… или преживяват. Косите им бяха провиснали, дрехите — изцапани, но те все още стояха с вдигнати брадички, смели, още таяха надежда… за неподчинение.
	Мерик усети как гневът му пак се надига, но може би беше поизчерпал късмета си за този ден и успя да си прехапе езика и да не каже на Боло какво точно мисли за предложението му.
	— Имам и момчета, ако предпочиташ? — каза търговецът на роби след няколко мига тишина.
	— Не се интересувам — успя да отвърне Мерик, като откъсна очи от момичетата и тръгна към осветената в червено стая, за да излезе от склада и да се отърве от нещастните му обитатели.
	— Накараха ме да вярвам, че ти можеш да отговориш на нуждите ми — каза Боло, като го последва извън склада.
	— Мога. Няма да имаш проблем със Зелените куртки, нито с пристанищната управа. Само ми кажи колко още… _стока_ ти трябва и ще се погрижим да я намерим. Вярвам, че имаш достатъчно място?
	— Разбира се. Ще ми докарат още клетки.
	Мерик усети как към гърлото му се надига жлъчка.
	— Е, мисля, че приключихме засега.
	— Не съвсем — Боло направи жест към един от мъжете, които стояха зад Мерик, и той се обърна. Почти очакваше да го нападнат с нож.
	Вместо това огромният Лаго пристъпи напред. Държеше нещо и Мерик си помисли, че е въже, но то внезапно се раздвижи. Единият му край се размахваше и извиваше, хвърляйки странни сенки по стената. Това беше змия и по вниманието, с което чернокожият я държеше, Мерик предположи, че е отровна.
	Лаго я изпъна между мускулестите си ръце, а друг мъж се приближи и я посече на две. Кръвта рукна на слузести струйки и черният напълни две чаши, като предложи едната на Мерик и той я пое, без да се усети. Другата даде на Боло, който я сграбчи със сияйна усмивка.
	— _Кай делан_ — рече Боло на родния си език, вдигна чашата към Мерик и започна да пие с удоволствие.
	Мерик гледаше как от устните и по брадичката му се стича лепкава кръв.
	Нямаше да му се размине.
	— Пия за парите — каза той. _И да живея достатъчно дълго, за да ги изхарча._
	Преглътна кръвта възможно най-бързо и тя се стече като храчка по гърлото му.
	— Всъщност — каза Боло. — За мен беше удоволствие. — _Със сигурност, как иначе._ — Хората ми ще те изпратят.
	— Няма нужда, ще се оправя и сам. До следващия път — Мерик подаде чашата на чернокожия, обърна се и тръгна в мрака. Усещаше как стомахът му кипи и едва се сдържаше да не хукне презглава.
	Щом желязната врата се отвори пред него, сякаш сам-самичка, той чу смеха на Боло, към който скоро се присъедини и мученето на хората му.
	Когато реши, че се е отдалечил достатъчно от склада, за да не го видят или чуят, Мерик се приведе, опря ръце на коленете си и повърна змийската кръв на паважа.
	_Мина добре_, каза си и продължи толкова бързо, колкото му позволяваха треперещите крака.
	Въпреки че се опитваше да подцени случилото се и да си повтаря, че се е справил добре, той не можеше да се отърве от образа на трите измършавели момичета и от мисълта какво ли се е случило с тях, след като си тръгна и ги остави на съдбата им.


>	Петнадесет

	Накрая се спря на нещо по-скромно. Всъщност единственото по-дръзко нещо в роклята бяха вървите на корсета. Тя беше във валдориански стил — с дълги широки ръкави и висока тясна яка. Материята беше плътно синьо кадифе с цветни мотиви, което вече започваше да се протърква на талията и под мишниците. Как изтърпяваха това северняците?
	Точно сега обаче кройката на роклята беше последната грижа на Джанеса. Точно сега тя се опитваше да потисне гаденето, докато чакаше във фоайето да бъде представена на тълпата и показана като юница.
	До нея стоеше Одака, неизменната й сянка. Не продумваше, а строгите му черти бяха фиксирани в арката, от която се носеха музиката и шумът на веселието. Тълпата беше голяма, това бе съвсем очевидно. Всички благородници от Свободните държави бяха дошли в Скайхелм да поклюкарстват, да се поперчат и поумилкват, докато народът им беше заплашен от нашествие, а кралят им бе далеч на север, изправен пред кой знае какви опасности.
	Празникът на Арлор традиционно се провеждаше на есенното равноденствие и улиците на Стийлхейвън вече преливаха от хора, празнуващи победата на древния герой от легендата. За големците на Свободните държави обаче беше различно: Арлор забраняваше те да провеждат церемониите си в същия ден като простолюдието. Затова пирът в Скайхелм се организираше няколко дни по-късно и благородниците спокойно можеха да се съберат, без да се чувстват на нивото на тълпата. На Джанеса й призляваше от тази арогантност. Тя би предпочела да празнува по улиците, заедно с останалите.
	Все пак си имаше задължения. Трябваше да излезе, да се усмихва, да ги поздравява със съответната величественост и грация. Можеше да направи всичко това с приятел до себе си, но пък нямаше представа къде се е дянала Грайе.
	Откъм арката се появи стар глашатай, готов да обяви появата й. Изглеждаше почти древен, рядката му бяла коса бе пригладена на една страна, а гърбът — изкривен, но все пак успяваше да изглежда внушителен с официалните одежди в червено и златно. Старецът кимна на Одака.
	— Време е — каза регентът, без да благоволи да я погледне.
	Джанеса усети как стомахът й се свива и кръвта се оттича от лицето й. Одака пристъпи напред, но тя остана като вкоренена. Щом стигна до арката и осъзна, че принцесата не е до него, регентът й хвърли изпепеляващ поглед. Старият глашатай също се обърна.
	Тълпата я очакваше. Всички бяха готови да я видят и преценяват, да се кикотят в малките си заговорнически групички. Тя имаше чувството, че я водят към бесилото, а тълпата чака с гнили зелки, с пълни с храчки усти, за да я заплюе. Кой ще й помогне? Кой ще дойде да я спаси от това?
	И тогава старият глашатай се усмихна.
	Окуражителна усмивка, която сбръчка цялото му лице. Не го беше виждала досега, дори не знаеше името му, но нещо в усмивката му я успокои и я накара да мисли, че може би всичко ще бъде наред. Така се усмихваше баща й, когато беше наранена или самотна. Този малък жест я накара да осъзнае, че има задължения, важни като дълга на войниците на бойното поле.
	Пое дълбоко дъх и тръгна напред.
	Щом стигна до арката, видя какво я чака. Деветте флага на свободните държави висяха от тавана в цялата си хералдическа прелест. Вдясно бяха знамената на петте провинции: планинският леопард на Валдор, розата на Браега, червеният дракон на Дрелдун, черният боен кораб на Анкаверн и ловният сокол на Стилморн. Вляво бяха знамената на четирите градове-държави: юмрукът в рицарска ръкавица на Айрънхолд, крепостната решетка на Копъргейт, планините на Силвъруол и в центъра — най-голям и най-видим — висеше флагът с короната и мечовете на Стийлхейвън*.
	[* _Ironhold_ (англ.) — желязно владение, _Coppergate_ (англ.) — медна порта, _Silverwall_ (англ.) — сребърна стена, _Steelhaven_ (англ.) — стоманен пристан. — Б.пр.]
	Под тях, скрили лица зад ярки, обсипани със скъпоценни камъни маски, стояха благородниците и техните придворни. Тълпата се раздвижи, разлюля се като кипяща маса от змии, подели сякаш безкраен танц на помпозност, лицемерно ласкателство и злостни сплетни.
	На Джанеса й прилоша. Искаше само да се обърне и да побегне, но беше твърде късно. Глашатаят даде знак на музикантите във високата галерия над множеството и щом музиката замря с тромав финал на бас хорната, маскираната тълпа постепенно притихна и всички се вгледаха в случващото се.
	— Нейно кралско височество принцеса Джанеса Мастрагал — измуча старецът с дълбок и плътен глас. Как успяваше да произведе такъв звук с това крехко и съсухрено тяло, Джанеса нямаше представа, но и не беше време да пита.
	Одака спря на върха на мраморното стълбище и погледна строго към тълпата. Принцесата последва примера му и застана напълно неподвижна с цялото високомерие, на което бе способна. Сякаш беше изложена на пазара — всички очи бяха вперени в нея, оценяваха я дали е подходяща. И фактът, че на практика единствено тя не носеше маска, никак не й помагаше. Но не подхождаше на бъдещата кралица да крие красотата си от масите, нали така?
	Джанеса едва не се засмя при тази мисъл. Красота, няма що!
	Преди Празника я скубаха, контиха и парфюмираха. Къпаха я в масла, червените й къдрици бяха внимателно подредени, но отвътре пак се чувстваше като хлапачка. Още се усещаше дива, само че сега вълчицата в нея беше в клетка. Заключена зад решетки, за да бъде подигравана и мушкана с пръчки, докато не се изчерпа търпението й.
	— Ще продължим ли? — попита Одака и слезе едно стъпало.
	Не беше покана, която тя можеше да откаже.
	Последва го по стълбите, сложила длан на рамото му. Поне за това му беше благодарна. Не беше свикнала да слиза по стълбища облечена така и ако той не я подкрепяше, със сигурност щеше да се препъне в роклята с неудобните обувки и щеше да се затъркаля надолу. Определено щеше да направи впечатление.
	Множеството се раздели, щом стигнаха до края на стълбите. Всички очи бяха вперени в нея, докато Одака я водеше по каменния под на залата. Джанеса внезапно установи, че едва диша спарения въздух, но успя някак да прикрие това. Хората се бяха втренчили в нея и си шепнеха, прикривайки усти зад шепи. Изведнъж се оказа обградена от плътна стена от полюляващи се тела. Усещаше само смесицата от парфюмите им и чуваше само тихото жужене на гласовете им, накъсвано от пискливия кикот на придворни дами.
	После музикантите засвириха.
	Сякаш рукна първият порой на назряла буря и черният облак над главата й се разнесе. Вниманието на тълпата беше отклонено. Някои още се взираха в нея, но повечето се върнаха към прекъснатите си разговори, изгубили интерес към мимолетната атракция. Джанеса усети как я залива облекчение, но знаеше, че това е едва началото. Трябваше да изтърпи цяла вечер сред тези надути пуяци.
	Видя, че дебелият канцлер Дуркет си проправя път през тълпата, нетърпелив да я поздрави пръв. Той се разпознаваше лесно, въпреки маската, която представляваше лице на фавн, но свинска зурла щеше да подхожда повече. Дуркет беше ковчежник на баща й, откакто тя се помнеше. За това време обиколката на талията му се увеличаваше така устремно, както се топеше златото в хазната. Непрестанните войни и чумата, поразила Свободните държави, щяха да са огромно предизвикателство пред всеки ковчежник, но Дуркет винаги успяваше да намери достатъчно монети, за да напълни собствената си човка дори когато кралят нямаше какво да даде на поданиците си.
	— Ваше Височество — каза Дуркет и се поклони толкова ниско, колкото му позволяваше огромният корем. — Позволете да отбележа, че изглеждате зашеметяващо тази вечер. Вашият шивач явно е магьосник.
	_Чудесно! Двусмислени комплименти за роклята и великолепието й, и то от глиган, окичен с панделки._
	— Благодаря ви — отвърна Джанеса, опитвайки се да звучи царствено. Сигурна беше, че не успява. — А може ли да отбележа, че сте направо сияен тази вечер. — Каза го като небрежно допълнение, но прозвуча доста искрено. Явно добре й се удаваше дворцовото лицемерие.
	— Ваше Височество е много щедра в оценката си — усмихна се Дуркет, но тя видя очите му зад маската и те не се усмихваха. — Дали бих могъл да поговоря с регента, трябва да обсъдим един държавен въпрос, който със сигурност няма да представлява интерес за вас.
	— Разбира се — отвърна тя и сви юмруци, едва устояваше на изкушението да забие един във физиономията му.
	Канцлерът поведе Одака за ръка и високият регент се обърна към нея за миг, но Джанеса не успя да разгадае погледа му. Той изразяваше странна смесица от загриженост и заплаха, сякаш й нареждаше да не прави глупости и в същото време искаше да е до нея, за да я защитава. Все пак Одака се остави дебелият канцлер да го отведе за дискусия на важни държавни въпроси, които явно не бяха от нейната компетенция.
	Щом остана сама, тя едва успя да поеме чашата вино от преминаващия слуга, когато усети, че някой стои зад нея.
	— Ваше Височество.
	Женски глас, непознат, със сладникав тон, от който я полазиха тръпки. До нея стоеше дребна жена на средна възраст с лека усмивка на повехналото лице, което не беше скрито от маска. Роклята й беше проста, от лилав сатен със сребърен филигран, а ръкавите — чисто черни.
	— В отсъствието на вашия придружител, позволете да ви се представя. Аз съм баронеса Изабел Магрида от Дрелдун, а това е синът ми Леон — тя посочи към младежа до себе си. Маската на лисича муцуна бе вдигната колко да открие устата му, с която ръфаше гъши бут. Не би могъл да изглежда по-нелепо.
	Като видя липсата на маниери у сина си, баронесата се смръщи, а младият Леон забързано скри бута зад гърба си и се поклони с изненадваща грация.
	— За мен е чест — отвърна Джанеса и наклони леко глава, както й беше показала гувернантката. — И моля, приемете съболезнованията ми за загубата на съпруга ви. Зная, че баща ми го ценеше много високо.
	Всъщност ставаше дума за барон Харлан Магрида, коварна змия, и кралят беше доволен, че се е отървал от него, но дори Джанеса знаеше, че в двора много истини остават неизказани.
	Устните на Изабел трепнаха леко, сякаш щеше да се усмихне в отговор, но се овладя.
	— Да, всички скърбим дълбоко за него, най-вече поданиците му, които много го обичаха, а сега са принудени да понасят жестокостите на хуртските орди.
	Поданиците на барон Харлан със сигурност го смятаха за чудовище и вероятно биха изказали благодарности на хуртите.
	— Сигурна съм, че баща ми ще направи всичко по силите си, за да отблъсне нашествениците от нашите земи и хората ви да си върнат онова, което им се полага по право.
	— Така е. И тогава моят син Леон ще наследи могъщо царство. Ще стане барон на цял Дрелдун и управител на Високата гора.
	Всъщност това беше по-скоро провинция, а не кралство, според уредбата в Свободните държави, но Джанеса знаеше, че трябва да премълчи.
	— Сигурна съм, че ще бъде чудесен господар — погледна Леон, който вече бе оправил маската, но изглеждаше така, сякаш предпочита да е някъде другаде.
	— Ще сме много щастливи, ако ни посетите, когато този конфликт най-сетне приключи. — _О, не, започва се._ — Уверена съм, че нашият въздух ще ви се отрази добре. — В този миг Леон пак вдигна маската, изви вежди и се усмихна.
	Джанеса трябваше да признае, че е хубавец, въпреки че всичко у него излъчваше арогантност — позата му, надменното безгрижие, дори лакираната коса. Тя не знаеше какво да каже. Как да отговори на подобна покана? Какъв беше правилният отговор? Ако откаже, ще ги обиди, но ако приеме, вероятно ще е равносилно на годеж.
	Изведнъж в залата отново стана задушно. Огромното помещение започна да се завихря по краищата, а музиката стана по-силна и нехармонична.
	_Къде беше Одака, по дяволите? Не беше ли негова работа да предотвратява подобни неща?_
	— Моля, извинете, че ви прекъсвам, Ваше Височество, но лорд-губернаторът на Копъргейт моли за аудиенция.
	Джанеса се обърна с облекчение и видя деликатните черти на Грайе под леката златна маска на очите й. Овладя се, преди да е започнала да й благодари горещо.
	_Не изглеждай твърде нетърпелива. Това е игра. Не обиждай, не ласкай; така се държат кралете и кралиците._
	— Както виждате, говоря с баронесата.
	— Опасявам се, че лорд-губернаторът е много настоятелен — отвърна бързо Грайе. — В Копъргейт са се случили печални събития, които в отсъствието на краля изискват кралското ви внимание. А той не може да остане дълго на пира.
	— Добре тогава — каза Джанеса, опитвайки се да изглежда леко разочарована. — Бихте ли ме извинили, баронесо, Леон? — Тя наклони леко глава към всеки от тях и беше възнаградена с реверанс и поклон, макар Изабел да изглеждаше така, сякаш вместо вино й бяха пробутали конска пикня.
	Грайе поведе през тълпата и Джанеса кимаше грациозно на всички, покрай които минаваше, докато не се озоваха в сянката на една ниша в ъгъла на залата.
	— Къде беше? — попита Джанеса укорително, макар и изпълнена с благодарност.
	— Не само ти трябва да си намериш съпруг — отвърна Грайе с усмивка, съвършените й зъби почти сияеха на светлината на факлите.
	— Младият Леон Магрида явно е свободен. Скоро ще бъде барон на цял Дрелдун.
	— Не, благодаря — каза Грайе и изкриви устни с отвращение. — Чух, че бил гаден малък жабок, също като майка си. Но пък, моля, щом ти харесва. Можех да те оставя в лапите им.
	Джанеса се усмихна с благодарност.
	— Какво щях да правя, ако те нямаше наблизо да ме спасяваш?
	— Сигурно щеше да си сгодена за някоя северняшка невестулка. Но няма да получиш повече помощ от мен, докато не признаеш колко съм неоценима.
	— Е… доста си добра в избирането на обувки. Макар че токовете на тези се оказаха твърде високи. — Тя вдигна роклята си, за да покаже въпросните обувки.
	Над двете момичета падна сянка и Грайе погледна нагоре с виновно изражение.
	— Пуснете роклята си, Ваше Височество — чу се плътният шепот на Одака.
	Джанеса бързо пусна полата и събра кураж да се обърне към регента.
	— Аз просто…
	— Няма значение какво „просто“ сте щели да направите. Трябва да се срещнете с някои хора. Не сте тук, за да клюкарствате с придворната си дама.
	_Явно. Тук съм, за да ме продадат на пазара._
	— Тогава нека продължим — отвърна Джанеса, вирна брадичка и излезе от уединението на нишата.
	Не мина много време и Одака започна да я представя на избрани благородници от Свободните държави, а тя се усмихваше и даваше всичко от себе си в безсмислените разговори. Повечето от управляващите херцози и барони в Свободните държави бяха заминали на север с баща й, но изпращаха свои посланици. Магистрати, управители и министри се нижеха пред нея, както и самият Върховен абат на Айрънхолд, който имаше вече пожълтяваща синина на физиономията и превръзка на едната ръка. Ако господарят не можеше да присъства на пира, то съпругата му или някой от потеклото му бяха тук. Джанеса се опита да запомни имената им, но бяха твърде много. Единствено онези с твърде противен дъх или твърде грозни лица оставиха трайни впечатления; като черните зъби на съдия Бъртълби, например, или огромните ноздри на лейди Моргана Хирч.
	Тъкмо когато си помисли, че не може повече, Одака я поведе към висок, надменен, но красив мъж в началото на двадесетте.
	— Лорд Рейлан Логар, син на Банън Логар, херцог на Валдор и Защитник на Севера.
	Джанеса наклони леко глава за пореден път и се усмихна подобаващо с надеждата, че този е последният.
	— Лорд Рейлан, за мен е удоволствие. Зная, че нашите бащи високо се ценят взаимно — за разлика от повечето любезности, които бе изрекла досега, тази беше истина.
	— Така е — отвърна Рейлан. — Само се надявам да се завърнат при нас невредими и като победители.
	Джанеса се напрегна при това припомняне, че баща й е в смъртна опасност.
	— Да, можем само да се надяваме.
	— Ще ми се да съм до него, но ето че съм тук — изражението му беше овладяно, тонът — обвинителен. Нима смяташе, че тя е виновна за присъствието му в двора? Че тя е поискала да изостави баща си на бойното поле, за да се чифтоса с нея като жребец с кобила в размножителен период?
	— Уверявам ви, лорд Рейлан, че изпитвам същото.
	— Сигурен съм — той огледа залата, сякаш търсеше по-интересен събеседник.
	Джанеса се приближи към него, обземаха я срам и гняв и отчаяно искаше да му каже, че и тя мрази този фарс, но музикантите подеха доста шумна мелодия и думите й се удавиха в кипящото й течение. Одака се наведе към тях и каза на Рейлан.
	— Танците започват, милорд. Вероятно ще предложите ръка на Нейно Височество.
	Рейлан наклони глава съвсем леко и протегна ръка към нея, както повеляваше традицията.
	Джанеса се огледа паникьосана. Искаше да откаже, но разговорът й с Рейлан вече беше направил впечатление и доста придворни гледаха към тях. Ако му откажеше, щеше да изглежда, че го пренебрегва.
	Тя неохотно пое предложената ръка.
	Рейлан я поведе към центъра на залата, където десетина придворни бяха заели позиции: мъжете от едната страна, дамите — от другата. Някой от тълпата заръкопляска, когато наоколо се събраха развеселените зрители, а Джанеса мислеше само за ужасната перспектива да се превърне в главна атракция.
	Отчаяно се опитваше да си припомни стъпките. Бяха я научили на нужните маниери и танците не правеха изключение, но бе забравила напълно танца, който започваше с тази мелодия. Не помнеше дори първите стъпки.
	Мъжете се поклониха като един на дамите пред себе си. Дамите се поклониха в отговор и Джанеса успя да се присъедини. И този жест сякаш повлече останалото.
	Редиците тръгнаха една към друга, танцьорите докоснаха вдигнатите си ръце и се завъртяха в унисон, като се полюляваха напред-назад в ритъма на музиката. Сменяха се случайни партньори, тя се озоваваше с някой друг от младите кавалери, които неизменно я гледаха ококорени, но винаги се връщаше при Рейлан. Не мина много време и се отпусна в поредицата повтарящи се стъпки, дори започна да се забавлява.
	— Танцуваш добре — успя да каже на Рейлан при една от размените.
	— Да. И на север имаме празненства, Ваше Височество — отвърна той рязко.
	По всичко личеше, че не иска да говори. Очевидно всичко това му беше толкова неприятно, колкото и на нея. Вероятно дори повече.
	Тръбите измучаха и танцът завърши. Двете редици се поклониха като в началото. Когато вдигна поглед, Джанеса видя, че Рейлан си проправя път през тълпата и изчезва сред нея.
	Внезапно се почувства самотна и уязвима. Не помагаше и фактът, че баронеса Изабел Магрида я гледа смръщено, явно вбесена, че нечий друг син е успял да отнеме танца на наследника на трона.
	Джанеса се обърна, опита да си възвърне високомерната осанка и тълпата се раздели пред нея. Тя не възнамеряваше да се мотае наоколо и да чака някой да й подаде ръка и да я поведе на танц. Стигаше й толкова. Нека я зяпат, нека сплетничат — нямаше да участва повече в тази игра.
	Двама от дворцовите стражи се отдръпнаха пред нея и тя излезе от залата, за да остане най-сетне сама. Но в целия палат нямаше празно местенце. Зад всеки ъгъл откриваше клюкарстващи царедворци или бдителен страж. Накрая стигна до мецанина над дворцовата градина, спря да подиша чист въздух и се загледа в мрака, борейки се със сълзите.
	Къде ли беше баща й? Защо не беше тук, за да се грижи за нея? Да се оправи с всички нагаждачи и сплетничещи лицемери.
	Но тя знаеше защо не е тук. Знаеше защо бе принуден да я остави сама.
	— Ваше Височество, разтревожихте ме.
	Одака — сянката й. Дълбоко в себе си Джанеса знаеше, че той я е наблюдавал и последвал. Трябваше да е благодарна, че някой е загрижен за нея, но изпитваше само обида.
	— Доволен ли си от представянето ми, регенте?
	Тишина. Почти го чуваше как обмисля правилния отговор.
	— Не ви разбирам, милейди.
	— Аз изиграх ролята си. Срещнах се с избраните от вас хора и издавах правилните звуци. Дори танцувах с него. Вече приключихме ли? Сделката сключена ли е?
	Одака се усмихна и тя усети това дори в тъмното.
	— Милейди, извинете ме, ако някак съм ви заблудил, но изборът на съпруг е ваш. Баща ви беше съвсем ясен по този въпрос. Ако намирате лорд Рейлан за неподходящ, ще намерим друг, по вкуса ви.
	Джанеса се втренчи невярващо в него. Тази мисъл я тормозеше от дни, а сега изглеждаше, че всичко е било за нищо.
	— Искаш да кажеш, че мога да се омъжа за когото пожелая?
	— Разбира се. С баща ви обсъдихме това много обстойно. Той знае колко… сте решителна. Осъзнава, че никога не бихте живели с човек, когото сама не сте одобрили.
	Джанеса се почувства като глупачка. Разбира се, че трябваше да вярва на баща си — той не би я обрекъл на брак без любов.
	— Много добре — каза след малко. — Благодаря ти, Одака. — Беше искрена. Одака показваше своя страна, която не беше виждала досега. Вероятно тези огромни гърди все пак криеха сърце.
	— Ваше Височество — той се поклони. — Тук съм, за да служа.
	— Наистина ли? — хрумна й нещо. — Тогава защо не отървеш двореца от някой и друг лицемер. Какво ще кажеш за Магрида, за начало?
	— Страхувам се, че е невъзможно, милейди. Баща ви им предложи убежище в двореца до завръщането си. След като хуртите завладяха Дрелдун, те няма къде да идат.
	_Е, добре — не можеш да имаш всичко._
	— Добре, Одака. Сега ще се оттегля. Би ли ме извинил пред гостите?
	— Разбира се — той се поклони и се отдалечи.
	Тя отново се загледа в нощта. Мислеше, че далеч на север баща й сега сигурно се сражава за живота си, както и за свободата на Свободните държави. Но тук тя също бе изправена пред своите битки, макар от думите на Одака да стана ясно, че баща й е направил всичко възможно, за да й помогне и в тях. И тя беше благодарна.
	Въпреки възможността, която й се предоставяше — да избере сама съпруга си, — тя знаеше, че никой няма да е подходящ, дори Рейлан Логар. Никога нямаше да се намери мъж, който да плени сърцето й… защото то вече принадлежеше на някого.


>	Шестнадесет

	Нобул не беше стъпвал на военен плац от години. Дори след толкова време обаче споменът още предизвикваше странно усещане в стомаха му. Да стоиш до другарите си и да чакаш сержанта, без да знаеш какво ще последва, най-вероятно болка и унижения. Да си принуден да маршируваш и тичаш с часове, докато сержантът не набележи някого за „специално обучение“, и само се молиш това да не си ти…
	Сега обаче, докато стоеше в двора и усещаше как студът на наближаващата зима пълзи в старите му кости, изпитваше отегчение.
	Беше сам, обграден от казармите. Чуваше се единствено настоятелното писукане на някаква птичка на покрива зад него. Нима няма да дойдат още доброволци? Най-вероятно не. При наближаващата война и може би дори обсада на града последната защитна линия на Стийлхейвън щяха да са Зелените куртки. Те единствени бяха обучени за подобна служба. Крал Каел вече бе повел на север половината от тях, от Рицарите на кръвта и от Дворцовата стража, като остави само малък отряд да пази града.
	Нобул не знаеше защо реши да се присъедини към Зелените куртки, особено след като един от тях бе виновен за смъртта на Маркъс. Дали заради вероятността да го изпратят на фронта? Или пък нямаше търпение да умре? Или може би имаше нужда от цел, от нещо, което да запълва дните му, а какъв по-добър начин от този? Навремето беше войник и предполагаше, че винаги ще си остане такъв.
	Колкото и да си повтаряше, че това е неговото призвание, той знаеше, че остане ли сам на улицата, без помощ отникъде, Гилдията скоро ще го открие. Никога не биха забравили, че е убил двама от техните.
	Това не превръщаше ли куража му в жалка преструвка? Беше ли изплашен наистина? Нима само се заблуждаваше, че е корав? Че прави това, защото е изкован от стомана и е готов да се бие?
	Нямаше значение. Нямаше къде другаде да иде. Нямаше какво друго да прави. Можеше да стане наемник, но тези дни бяха приключили за него. Беше твърде стар, за да спи на голата земя, да яде гадна храна и постоянно да се бори с болести, крадци и хапещия студ.
	Само че, ако на север нещата не потръгнеха, скоро жестоките варвари щяха да стигнат до стените на града.
	А това определено решаваше всичките му проблеми.
	Преди два дни дойде да пита дали ще го приемат и един мустакат войник му каза _да се върне по-късно, сега няма кой да му помогне_. Той се върна на следващия ден и го посрещна същият войник. Каза му _да дойде пак утре и да чака сержанта на двора_. Сега, когато се яви за трети път, никой не го посрещна, но вратата беше отворена и той просто влезе. И ето го — чака търпеливо в двора, макар и сигурен, че никой няма да се появи.
	Преди да се откаже от цялата тази история обаче, чу в далечината затръшване на дървена врата. Още попълнения? Дали ще са млади или брадати ветерани — старци като него?
	Чу се приглушено свирукане.
	В двора влезе безгрижен на вид младеж, преметнал зелената куртка на рамо и стиснал шлема под мишница. Нямаше оръжие.
	Щом видя Нобул да стои на двора, той му се усмихна и кимна, сякаш бяха стари познати. Изглежда, никак не се притесни, че непознат мъж стои насред плаца, до който имаха достъп само Зелените куртки. Дотук с бдителната градска милиция.
	Преди да отмине Нобул обаче, младежът спря и се смръщи леко, сякаш внезапно нещо бе привлякло вниманието му.
	— Ти новият ли си? — попита и го посочи с пръст. Сякаш Нобул щеше да виси тук и да чака, ако не беше.
	— Предполагам, че съм един от тях — отвърна Нобул, несигурен дали да покаже някакво уважение. Това момче като нищо можеше да е сержант и не биваше да го вбесява още в началото.
	— Един от тях? Няма да има други. Само ти си, човече — каза момчето с усмивка. — Аз съм Дени. — И подаде ръка.
	Това се стори малко неподходящо на Нобул, но все пак се здрависа.
	— Къде са всички? — попита той.
	— А — Дени се огледа, сякаш другарите му се криеха и всеки миг щяха да изскочат отнякъде. — Сега е смяната. Предишният патрул сигурно се е омел преди векове. Би трябвало да чакат да ги сменим, но, честно казано, обикновено закъсняваме, така че не си струва да висят.
	Нобул се огледа невярващо.
	— Значи тук няма никого?
	— Да. Но не се тревожи, заключват оръжейницата, преди да тръгнат. Не че нещо в нея струва и пукнат грош.
	Може би това беше грешка. Трябваше да забележи признаците още преди два дни, когато го посрещнаха с пълна липса на ентусиазъм. Зелените куртки явно бяха недисциплинирана паплач. Но нима вече не го знаеше? Нищо чудно, че Гилдията вилнееше из целия град. Нищо чудно, че отрепките го тормозеха от толкова време и крадяха спечелените му с труд пари в замяна на „защита“.
	Нобул внезапно се разгневи. Тези мъже трябваше да пазят града, а бяха само сбирщина момченца, които си играеха на войници.
	— Благодаря, че ме информира — рече той и се обърна да си тръгне.
	— Дени! Защо, по дяволите, се мотаеш като муха без глава? Обличай униформата и изхвърли помията от нощната смяна — никога не чистят след себе си.
	Нобул спря, щом чу този властен глас. Почувства се леко облекчен, че тук има поне някой с авторитет.
	Висок прошарен мъж излезе на двора и Дени хукна да изпълни задълженията си. Възрастният имаше превръзка на дясното око, а лявата му ръка липсваше до лакътя. От загорялото му лице и увереността, с която се движеше, Нобул заключи, че е опитен войник. Най-сетне, ветеран.
	Зелената куртка се приближи до него и спря. Оглеждаше го. Преценяваше. Бяха толкова близо, че носовете им почти се докосваха. Нобул бе идвал тук много пъти, преди много години. Спомените за калта, болката и крясъците го заляха, но трябваше да признае, че част от него ги харесваше.
	— Ти сигурно си новият. Казаха ми, че някой проявявал интерес. Име?
	Име? Виж, това го затрудни. Гилдията вероятно вече се чудеше какво се е случило с двамата биячи и Нобул беше главният заподозрян за изчезването им. Вероятно не бе добра идея да оповестява публично местонахождението си.
	— Линкон — познаваше човек с това име, от Доброволческата рота. Съвсем прилично име, като всяко друго, а и онзи, който го носеше, вече нямаше нужда от него, тъй като от двадесет години гниеше в земята.
	— Опит?
	— Имам — Нобул знаеше, че не бива да изпада в подробности относно миналите си занимания. Това се смяташе за сигурен знак, че си пълен задник.
	— Имаш значи — ветеранът го изгледа от глава до пети. — Определено изглеждаш подходящ, ако не друго. — _Защото беше от желязо. Защото беше от стомана._ — Повечето от момчетата, които останаха тук, са твърде млади дори за да си избършат задниците, или пък твърде стари, за да не си пикаят по ботушите. Предполагам, че ще се числиш към втория вид. Защо да те вземам?
	— Защото, доколкото виждам, имате отчаяна нужда от хора.
	Едноокият се втренчи в него. Чуваше се само песента на птичката. Нобул не се запита дали е допуснал грешка.
	— Тук си прав, Линкон. Отчаяно се нуждаем от хора. Но въпреки това не вземаме всеки срещнат стар боклук — това беше добре. Сега оставаше само сержантът да не реши, че и той е стар боклук. — Е, какъв точно е опитът ти, синко?
	Нобул се замисли. Не трябваше да се бави твърде дълго, но въпросът беше важен. Дали да му каже всичко, или да спести това-онова? Нямаше смисъл да се фука — този тип явно не търпеше глупаци.
	— Портата на Бакхаус — отвърна Нобул и опита да потисне спомените, събудени от тези думи.
	Зелената куртка вдигна вежда — тази, която не беше скрита от превръзката.
	— Портата на Бакхаус, сериозно ли? Аз също бях там, в първи батальон. Ти в кой беше?
	— Аз бях от мобилизираните — отвърна Нобул. — При капитан Крейг.
	— Помня го. Добър човек беше. Само че много гадно си отиде.
	Нобул беше напълно съгласен, споменът за смъртта на капитана още го смразяваше, но сега не беше време да мисли за това. Разкъсаният от зъби и нокти Крейг се явяваше в кошмарите му.
	Сержантът не сваляше очи от него — преценяваше го.
	— Ако си служил при наборниците, значи си достатъчно добър и за Зелените куртки. Наричай ме сержант Килгар, или само сержант, както ти харесва.
	— Да, сержант.
	— Преди да започнеш, ще ти кажа, че надницата е ниска — две корони на седмица. И не очаквай благодарности от тълпите, които сме длъжни да пазим. Ще ти забият нож, докато ти се хилят в лицето, ако не те наръгат първо в него, разбира се.
	Нобул бе прекарал целия си живот сред отрепките на този град и не се учудваше, че Зелените куртки поемат основната част от гнева им. Две корони на седмица беше повече, отколкото би изкарал в изпепелената си ковачница.
	— Съгласен съм — каза той.
	Килгар кимна сериозно.
	— Задоволяваш се с малко, явно ще се впишеш добре. Да вървим при Дени. Той ще ти избере униформа, ще ти даде да видиш документите и ще те представи на момчетата. Ще се появят скоро или ще трябва да обясняват пред мен.
	— Да, сержант — каза Нобул и усети как старите спомени пак се завръщат. Спомените за живота в армията. За непрестанното тичане и изпълняване на заповеди — кога да ядеш, кога да сереш.
	Трябваше да признае, че това започва да му харесва. Килгар имаше право — лесно щеше да се впише.
	Дени наистина му намери униформа: зелена кожена куртка с два кръстосани меча под кралска корона на гърба. Даде му и шлем без забрало: беше му малко голям, но щеше да свърши работа, ако някой се опита да го халоса по главата. Може би щеше да издрънчи нелепо, но пък щеше да му спаси черепа.
	След като приключиха с това, Дени го заведе в миниатюрна стая, порови из писалището и извади документи за постъпване. Нобул не си направи труд да ги чете — дори да се цанеше до живот, не му пукаше. Просто подписа и това е.
	Дени го запозна и с повечето от останалите на смяна — Кехлибарената стража, както ги наричаха, — които се довличаха един по един в казармите. Бяха всичко на всичко осмина, включително Дени, Нобул и сержант Килгар, и трябваше да патрулират из квартала на Северната порта, близо до външните стени. Патрулираха по един, което не беше особено умно, но всеки разполагаше с метална свирка, в случай че се натъкне на нещо по-сериозно и има нужда от помощ.
	Останалите от стражата бяха Дъстин и Едрик, близнаци. И двамата го зяпаха така, че Нобул не можа да прецени кой е по-глупавият. Все пак не бързаше да ги подценява. Беше се сражавал до доста тъповати наглед войници, които се оказаха смели и верни.
	Антон изглеждаше доста добре, но пък беше млад и с такова печално изражение, сякаш е изгубил нещо важно и все не може да го намери. Едва се усмихна, когато Дени го представи, и стоеше отпуснато като старец. Нобул се зачуди как ли би реагирал, ако се натъкне на истинска беда по улиците. Вероятно щеше да избяга, сякаш го гони самият Господар на враните.
	След това пристигна старият Хек. Нобул не разбра дали това е истинското му име, или е кръстен на рибата, но му пасваше отлично, най-вече заради разнасящата се от него миризма. Хек беше любезен, кимна и дори се усмихна, дъвчейки трева за лула. Изглеждаше в добра форма, но вероятно не беше особено полезен в битка.
	Последен пристигна Билгот. Дени представи и него — едър мъж с рошава червена коса и издут бирен корем под куртката. Нобул разбра, че не е стока, още преди онзи да си отвори устата. Беше виждал хиляди такива — млади едри мъже, които обичат да издевателстват над по-слабите и на никого не му стиска да ги спре. Голяма риба в малко езеро. Нобул обаче не бе дошъл да създава проблеми, затова когато Билгот попита „Коя е тая нова мръвка?“, той си замълча и остави Дени да обясни.
	— Ново попълнение. Казва се Линкон…
	— Линкон ли? — Билгот се приближи и застана пред Нобул. Беше поне с педя по-висок от него. — Изглеждаш корав. Такъв ли си?
	Нобул бе изпадал в подобна ситуация съвсем скоро и два трупа вече се носеха по Сторуей към морето. Не си струваше да налита на още един такъв и да прецака всичко, затова си замълча, без да извръща поглед и без някак да го провокира.
	— Слушай сега, аз съм главният тук. Когато кажа да…
	— Точно така, ти командваш мързеливите копелета!
	Гласът на Килгар предизвика внезапна суматоха.
	Билгот си затвори устата и застана мирно заедно с останалите. Нобул също беше с тях, нямаше нужда да му се казва какво да прави — вече беше минал през това.
	— Както виждате — започна Килгар, крачейки из помещението, — имаме ново попълнение. Дени, ти ще го въведеш в работата. Няма да е трудно, защото е ветеран, и то от Портата на Бакхаус, на служба при краля, тъй че тия неща никак не са му чужди.
	Нобул усети промяна в атмосферата при споменаването на Портата на Бакхаус. Някои от момчетата щяха да му покажат уважението си, други напротив. Но да си мислят каквото искат, това не променяше нищо.
	— Хайде! На работа.
	И Кехлибарената стража се изниза от помещението. По пътя спряха в оръжейницата, макар че това име не й подхождаше съвсем. По-късно Дени му обясни, че нямали средства и момчетата, които заминали на бойното поле, отнесли всичко читаво, затова сега си предавали оръжията между смените, като ги заключвали в малка стая, която наричали оръжейница. Изборът беше съвсем оскъден и Нобул се спря на къс меч, защото му се стори, че няма да се разпадне при един хубав замах. Другите явно предпочитаха нещо по-внушително — Билгот взе огромна увита в кожа сопа. А това показваше само колко са неопитни, като избират страховити на вид, ала безполезни в схватка оръжия. Но и нямаше кой знае какъв асортимент.
	Когато тръгнаха из улиците на Северната порта, Дени се умълча. Отначало Нобул реши, че е просто нащрек, самият той усещаше напрежението. С тези шлемове и зелените куртки се превръщаха в лесни мишени за всеки, който искаше да създава проблеми.
	Дени му показа кои улички да избягва и обичайните злосторници, но явно не гореше от нетърпение да се захваща с тях, затова Нобул само го следваше.
	На места получаваха и усмивки, но едва половината от тях бяха приятелски. Нобул се хвана, че е нащрек и за най-лекия шум, не отделя длан от дръжката на късия меч и постоянно мисли за свирката, която висеше на врата му. Забелязваше обаче и респекта, който всяваха само защото носеха униформа… или пък беше страх? Хората се отдръпваха от пътя им, а някои буквално се изпаряваха.
	Нобул трябваше да признае, че започва да се наслаждава на всичко това.
	Следобедът преваляше, а още нищо не се беше случило и той се поотпусна малко. И тогава започнаха въпросите.
	— Е, значи Портата на Бакхаус. Колко хора са останали от онези дни? Сигурно си се нагледал на големи работи?
	— Не го пожелавам на никого.
	— Не… разбира се. Само ми се ще и аз да съм бил там. Да дам своя принос, като вас.
	Нобул не отговори. Нямаше смисъл да разбива нечии илюзии относно славната битка, нищо че момчето говореше глупости. Нека си мечтае. Той лично му пожелаваше никога да не го изпита, но ако хуртите залееха Свободните държави и стигнеха до портите на града, Дени скоро щеше да разбере каква е реалността.
	— Видя ли Черния шлем в действие? — попита Дени, ококорил очи. — Точно заради тази история дойдох при Зелените куртки. Един старец от улица „Лийч“ все ни разправяше за Черния шлем. Държал портата сам-самичък, докато кралят се изтеглял с ранените. Казват, че повалил поне шестима от зверовете, размахвал чука като перце и размазвал копелетата.
	— Тези истории невинаги са съвсем достоверни — отвърна Нобул.
	— Не са — съгласи се Дени, явно се почувства глупаво, че се е хванал на приказките на стареца. — Шест звяра наведнъж, как ли пък не… Тоя тип сигурно дори не е съществувал.
	Продължиха в мълчание, докато слънцето потъваше зад северната стена.
	Нобул си мислеше за зверовете. Наистина не бяха шест.
	Доколкото си спомняше, бяха поне десетина.


>	Седемнадесет

	Каира чакаше в преддверието, без оръжия и броня. Стаята беше тиха, създадена за съзерцание. Неведнъж бе медитирала тук със затворени очи или взирайки се в голата бяла мазилка. Но сега не медитираше.
	Целият й свят се срина само за няколко часа. Писъкът на Върховния абат сякаш срути покрива на Храма на есента. Самина дойде тичешком, следвана от още сестри. После се появи и самата екзарха.
	Не каза много. Само нареди на Каира да иде в стаята си. По-късно дойде и я отведе във вестибюла, където седеше сега и чакаше участта си.
	Беше извършила нещо ужасно, но не успяваше да се накара да съжали. Това мръсно прасе си го заслужаваше, дори повече, а ето че щяха да накажат нея. Тя щеше да страда заради постъпките му.
	Чакането започна да става непоносимо. Сякаш беше обречена и щеше да увисне на бесилото — макар да знаеше, че Дъщерите на Арлор не биха я наранили. Щитоноските обаче бяха много по-строги в наказанията.
	Каира обмисли и възможността за бягство. Вратата на преддверието беше затворена, но не и залостена. Лесно можеше да се махне оттук и дори да напусне храма, никой нямаше да я спре. Но Каира Стормфал никога не бягаше и макар да бе погазила клетвата си, тя още беше предана на Храма на есента и на хората в него. Никога не би избягала от дълга си към това място.
	По коридора отвън се чуха стъпки. Не за пръв път си помисли, че идват да я отведат на съд. Невидими фигури минаваха наблизо през цялата нощ и през деня, някои бързо, други с отмерена, бавна крачка. Стъпките приближиха решително и спряха до вратата. Каира видя как дръжката се завърта и вратата се отваря, и си позволи усмивка, щом Самина влезе. Но не получи усмивка от нея.
	— Сестро — каза Каира и се изправи.
	— Съжалявам — отвърна Самина. — Изпратиха ме да те взема.
	Каира кимна.
	— Разбирам — стоеше изправена и горда, готова да посрещне съдбата си. — Да не ги караме да чакат.
	Докато двете жени воини вървяха по коридорите на храма, Дъщерите на Арлор отстъпваха от пътя им както винаги, но сега Каира не почувства гордост. Сега чувстваше единствено срам. Жриците не показваха неуважение, но тя знаеше, че е предала и тях, и убежденията, в които бе възпитана.
	Изминаха в мълчание пътя до преддверието пред светилището на майката игуменка. Каира видя, че Даедла я чака, както и предполагаше.
	— Тук ще те оставя, сестро — прошепна Самина. Каира се усмихна тъжно. Искаше й се Самина да бъде до нея, но знаеше, че точно в тази битка трябва да влезе сама.
	Даедла отвори вратата на светилището, без да продума. Каира дори не я погледна, не искаше да види обвинителния й поглед. Вратата се затвори зад нея.
	Майката игуменка седеше зад огромното дъбово писалище, а вдясно от нея стоеше екзархата. И двете изглеждаха сериозни, но как иначе? Да я посрещнат с прегръдки и усмивки? Да я почитат като герой?
	— Приближи се — рече майката игуменка. Гласът й беше спокоен и овладян. Каира не усети в него гняв. Щом тръгна напред, видя, че екзархата изглежда строга, но това не беше голяма изненада — най-великата от щитоноските винаги беше мрачна.
	— Седни, моля.
	Тази покана изненада Каира и тя седна на приготвения за нея стол, без да се замисли. Не очакваше подобно нещо. Очакваше порицания, очакваше да стои мирно, докато двете господарки на храма я укоряват за поведението й.
	И тогава майката игуменка зададе най-странния въпрос:
	— Добре ли си?
	_Дали е добре?_ Бяха я затворили да чака съдбата си с часове, задето преби Върховния абат на Айрънхолд. Той вероятно бе настоял за екзекуцията й — или поне за прогонването й от Храма на есента. _Дали е добре?_
	— Да, майко — отвърна тя.
	— Добре, това е добре. Разбира се, сестрите ти са много загрижени за теб. Радвам се, че ще можем да ги успокоим.
	— Как е Върховният абат? — попита тя, преди да се усети. Беше глупаво, разбира се. Най-добре беше да изчака. Ако майката игуменка сметнеше за нужно, щеше да й каже, но явно Каира напоследък напълно се бе отказала от благоразумието.
	На устните на майката игуменка се появи мимолетна усмивка. Само за секунда, но се появи.
	— Ще се оправи — отвърна тя. — Макар че е помолил за подслон на друго място в града, докато се възстанови достатъчно, за да се върне в Айрънхолд. Но ти не бива да занимаваш мислите си с него.
	Доста странно изявление. Защо да не занимава мислите си с него? Нали заради това я повикаха.
	Майката игуменка се надигна от стола. Други немощни жени биха използвали бастун на тази преклонна възраст, но тя пристъпваше на крехките си крака, сякаш водена единствено от силата на волята си. Заобиколи писалището и сложи ръка на рамото на Каира.
	— С екзархата хубаво си поговорихме за теб. Обсъждахме бъдещето ти. — _О, значи ще има бъдеще. Поне за това трябваше да е благодарна._ — Ясно е, че то ще бъде извън стените на храма.
	Каира усети как стомахът й се свива. Стисна зъби и за миг стаята заплува пред очите й.
	— Значи ще ме прогоните — каза тя.
	Трябваше да се очаква. И щеше да е късметлийка, ако само това е наказанието й.
	Майката игуменка се усмихна.
	— Точно обратното. Ти мислиш, че ще те захвърлим на капризите на външния свят? Мислиш, че ще пропилеем предаността и уменията на толкова ценен слуга? По-скоро ще оставим стените на този храм да се срутят пред очите ни, отколкото да пренебрегнем човек като теб, служил ни толкова добре.
	Каира се замисли над думите й, не беше сигурна какво означават.
	— Ако няма да ме прогоните, значи ще ме пратите някъде?
	— Искаме да изпълниш една задача. Мисия, която налага да идеш в града. Опасна е и не бихме помислили да пратим друг. Заради скорошните събития тук няма да липсваш на никого. Всички ще смятат, че си прогонена, но ние ще знаем как стоят нещата — тя потупа Каира заговорнически по рамото.
	— Каква мисия?
	Майката игуменка погледна към екзархата. Каира също се обърна към нея — към жената, която й беше като майка. Тя беше хубава, със силни черти. В разцвета си беше по-силна, по-бърза и по-смъртоносна от всяка друга щитоноска от времето на самата Ворена. Говореше се, че при Портата на Бакхаус е защитавала живота на самия крал и е убила боен звяр на аеслантите само със счупено копие. Времето беше набраздило лицето й, но тя още вдъхваше огромен респект.
	— До Храма на есента достигнаха вести за заговор — заговори екзархата, както винаги с равен тон. — Невинни ще бъдат отведени от страната и продадени в робство. Искаме да откриеш виновните и да ги елиминираш, преди да са го извършили.
	Заговор? Но защо Храмът на есента се занимава с такива неща?
	— Как разбрахме за това? — попита Каира объркана. Храмът не беше някаква нелегална гилдия, не наемаше шпиони.
	— Имаме очи и уши из целия град. Те са научили за това преди известно време, но едва сега сме в положение да действаме.
	— Очи и уши? Имате предвид шпиони? Дъщерите се грижат за бедните и болните. Щитоноските защитават храма и града. Защо са ни шпиони?
	Екзархата се усмихна:
	— От години храмът ни е под заплаха от много страни. Неведнъж едва не са ни поваляли. Научихме се, че предпазливостта и информацията са ценни като копията и щитовете.
	— Но ако има такъв заговор, защо не кажем на Зелените куртки или на Инквизицията?
	— Защото те нищо няма да направят. Ще арестуват и накажат виновните, но истинската власт зад заговора — истинското зло — ще се отърве, както винаги. За да успеем, трябва да сме деликатни. Ето защо ти ще изпълниш тази задача за нас.
	— Но аз не съм шпионин. Не разбирам какво искате от мен.
	— Не искаме да си шпионин. Вече имаме информатори сред заговорниците, но не са в състояние да направят повече за нас. Имаме нужда от човек с твоите уникални умения и смелост, за да навлезе в тази организация и да унищожи онези, които искат да заробят нашите сънародници.
	— Но как? Не съм актьор. Не мога да играя роля. Познавам единствено храма.
	— Няма нужда да играеш роля — каза екзархата. — Вече се погрижихме за това. Ти извърши светотатство зад стените на Храма на есента, затова си прогонена в града. И това ще е истината. Хората няма да знаят, че е само временно. Ще се свържеш с наш агент и ще намериш начин да се присъединиш към организацията. Тогава ще изпълняваш задачите, които ти възлагаме, докато не се появи момент, в който можем да ударим. Просто ще правиш това, което искаме от теб.
	Каира усети как в нея се надига необичайна тревога. Беше излизала в града само по военни задачи, никога сама. Как ще проникне в престъпен кръг и ще го разбие? Трябва ли да става убиец?
	Но какъв избор имаше?
	— Кога трябва да тръгна? — попита.
	Майката игуменка сложи успокоително ръка на рамото й.
	— Трябва да тръгнеш сега. Нямаме време за губене. Не говори с никого тук. Вярваме на сестрите и дъщерите си, но е нужна пълна дискретност.
	— Но какво да правя? Не зная къде да ида и как да започна.
	— Ще получиш инструкции как да стигнеш до хан в северната част на града. Там ще се свържат с теб и ще ти кажат какво да правиш.
	Каира се обърна към екзархата. Опита се да изглежда решителна, но усети, че се взира жално в нея. Екзархата вдигна брадичка, изисквайки сила, както винаги, и Каира Стормфал нямаше да я разочарова.
	— Много добре. Щом това е вашето желание, аз съм длъжна да го изпълня — и тя наистина нямаше избор.
	— Когато всичко приключи, ще се върнеш при нас като герой — каза майката игуменка. — Сякаш никога не си ни напускала. И винаги помни — Арлор е сила, Ворена е храброст.
	Каира се изправи и повтори думите й, но те не й вдъхнаха увереност. Поклони се, обърна се и напусна светилището.
	В стаята й я чакаха проста вълнена наметка и износена кожена торба. В нея имаше кат дрехи, кесия с пет корони и карта на пътя до хана, където щеше да се срещне със свръзката си. Тя навлече простата пътническа роба и покри главата си с качулката.
	За щастие огромният вътрешен двор беше празен и тя го прекоси до главната порта. Докато вървеше, не смееше да вдигне глава към статуите на Ворена и Арлор, да не би да я погледнат с укор в мъртвите си каменни очи.
	Болеше я, че не успя да се сбогува и не прегърна за последно Самина, но нямаше начин. Никой не биваше да разбере причината за напускането й — и една излишна дума щеше да застраши мисията й. И знаеше, че ако иска да се върне някога в храма, трябва да изпълни задачата.
	Портата беше отворена и докато минаваше през нея, щитоноските на стража дори не я погледнаха. Още при първите крачки навън усети натиска на света като почти физическо бреме. Вече не беше щитоноска, храмът и сестрите й не я защитаваха. Бъдещето беше неясно, но щеше да го срещне смело, както винаги.
	Пое по Булеварда на копията, както стотици пъти досега, но с всяка крачка се чувстваше все по-изгубена. В края му отвори торбата си и извади грубата карта, като я стисна здраво, за да спре треперенето на ръцете си.
	Това беше лудост. Тя беше Щитоноска на Ворена, роден воин, не се страхуваше да остане сама в града. Стегна се, тръгна в указаната посока, на север, и скоро се озова в напълно непознат район.
	Колкото повече приближаваше целта си, толкова по-мръсно изглеждаше всичко, а вонята се засилваше. Каира беше виждала градските пияници и бездомници, но винаги бе носила броня, която вдъхваше респект. Тълпите я поздравяваха и се отдръпваха от пътя на щитоноските. Сега, когато беше само минувач, тя не бе защитена от погледите на множеството. Опитваше се да избягва тъмните фигури, които се промъкваха покрай ъглите или във входовете. Не се страхуваше, че могат да й направят нещо, страхуваше се, че тя може да стори нещо, ако някой я доближи. Нямаше да помогне на мисията си, като се забърка в неприятности със Зелените куртки, преди да се е отдалечила и на левга от храма.
	Още по-притеснителни бяха блудниците, които виждаше навсякъде, жените, които се продаваха за няколко медни монети. Беше чувала за тях, разбира се, но не си бе представяла, че се предлагат така безсрамно по улиците. Призля й. Нима бе възможно човек да падне толкова ниско? Със сигурност биха намерили убежище в храма. Дъщерите на Арлор щяха да се погрижат за тях, за да ги спасят от покварата, нали?
	Но докато вървеше сред утайката на града, тя скоро осъзна, че е невъзможно да се погрижат за всички тези окаяни създания. Храмът на есента не можеше да помогне на всички.
	Когато стигна до хана, вече се смрачаваше. Фенерджиите палеха фенерите, които висяха на железните си стойки. Каира видя една окачена накриво табела на висока три етажа сграда. Грубо изрисуваните букви обявяваха, че това е _Понито и цигулката_.
	Тръгна натам, като придържаше наметалото около себе си, сякаш да се защити от хората вътре. Щом влезе, осъзна, че няма от какво да се притеснява. В смътно осветената от свещи кръчма имаше едва петима души, които никак не се интересуваха от нея. Нищо не препречваше пътя й към тезгяха. Слаб, мърляв мъж се изправи зад него, може би я очакваше.
	— Идвам от Храма на есента — каза тя тихо. Беше й неприятно да се държи така, като улична отрепка.
	— Аха — отвърна мръсният мъж, обърна се и взе тъмен железен ключ от редицата ключове, които висяха на куки на стената. — Ела с мен.
	Поведе я през кръчмата и по скърцащи дървени стъпала към първия етаж. Там беше дори по-тъмно и Каира свали качулката си, за да вижда по-добре, ако изникне опасност.
	Мъжът отключи врата в края на коридора и я покани вътре.
	— По-късно ще донеса храна — рече, щом тя влезе в стаята. На светлината на свещите Каира видя малко легло и дървена маса до него. Друго нямаше.
	— Какво ти дължа? — попита тя и посегна към торбата си.
	— Платено е — отвърна мъжът, излезе и затвори вратата.
	Каира постоя няколко минути в мрака, заслушана в проскърцването на стълбата под стъпките му.
	После остана само тя, в мрака и тишината.
	За пръв път в живота си Каира се почувства сама.


>	Осемнадесет

	Гувернантката Нордейн беше лишена от чувство за хумор и чак неправдоподобно безлична. Джанеса не можеше да разбере защо кралят я е наел. Тя беше напълно неподходяща както за възпитател, така и за учител. Обличаше се винаги в сиви рокли, които скриваха тялото й — от воала на миниатюрната й глава до оръфания подгъв на полите й. Как би могла да учи някого на стил и обноски, когато сама не ги притежаваше. Това беше мистерия, върху която Джанеса и Грайе неведнъж бяха разсъждавали.
	Стилът й на преподаване също беше безкраен извор на забавление за тях. Нордейн говореше с висок фалцет и когато цитираше античните текстове, понякога променяше говора си, за да наподоби древните теолози, философи и учени. Джанеса и Грайе едва се сдържаха да не се разкикотят, когато тя цитираше Пастерган, който беше известен със силното си фъфлене.
	Но най-голям проблем бяха маниерите на Нордейн. Гувернантката, набожна и целомъдрена жена, стигаше до крайности. Не позволяваше на момичетата да носят дрехи, които разкриват нещо под врата или над глезените и определено нищо над талията. Не биваше и да се усмихват, освен ако някой важен човек не каже шега, и не биваше да започват разговор, особено с мъж. А окажеха ли се в близост до такъв, трябваше да са в компанията на самата гувернантка или на одобрен от нея човек — което обикновено означаваше Одака Дуур.
	Тази крайна добродетелност стана причина момичетата да развият собствени теории за миналото на гувернантката Нордейн и за строгите й принципи. Джанеса обяви, че сигурно е била под опеката на твърде грижовен баща поне до тридесетата си година, а Грайе, както винаги, й измисли доста по-екзотично минало: Нордейн е била блудница, прекарвала нощите си в диви веселби с чужди моряци — докато не осъзнала покварата си. Тогава, за свой срам, решила, че е най-добре да учи млади момичета на история. И двете се смяха дълго и от сърце на тази версия.
	Днес обаче гувернантката Нордейн показа известна гъвкавост в строгите си правила и им позволи да учат на верандата в северния край на градината, въпреки опасността от разсейване. Утрото беше топло за това време на годината и трите седяха, огрени от слънцето, а птичките пееха последните си песни, преди да настъпи зимата. Нордейн обаче настоя да си сложат шаловете, за да не се простудят, и Джанеса неохотно се съгласи.
	Тази дребна отстъпка от страна на гувернантката не направи уроците по-приятни и Джанеса усети, че започва да мисли за друго, да се взира в нищото и да мечтае за свободата на птиците, които чуруликаха и пърхаха наблизо.
	По-добре да мисли за това, отколкото за факта, че скоро трябва да си избере съпруг, който ще управлява Свободните държави заедно с нея и на когото трябва да роди деца, за да продължи кралската династия. Това бе едновременно противна и вбесяваща мисъл, макар че й бяха дали възможност да избира. Но пък щом не искаше нито един от кандидатите, всъщност избор не съществуваше.
	Джанеса се сепна. Не биваше да мисли за това. Не трябваше да обвинява всички заради съдбата си. Беше силна и щеше да се справи. Затова зае ума си с други неща: с пеещите птички, със слънцето, което озаряваше първите паднали листа. И именно защото не внимаваше в безкрайния монолог на Нордейн, успя да забележи, че един вестоносец се приближава през градината. Вървеше бързо и още от далеч личеше, че робата му е изцапана от пътя, а лицето му е покрито с прахоляк, сякаш е яздил с дни. Придружаваше го един от дворцовата стража, който едва го настигаше. А щом Джанеса видя, че Одака излиза, за да посрещне вестоносеца, вече не можеше да стои на едно място.
	Въпреки виковете на гувернантката, тя забърза през градината към мъжете, които разговаряха оживено. Стомахът й се сви и в нея плъзна ужас, докато прехвърляше в главата си възможните новини на вестоносеца.
	Дали бяха за баща й? Дали не са го убили в битка? Дали хуртите не са победили армиите на Свободните държави и сега опустошават провинциите?
	Докато тя прекоси градината, Одака и вестоносецът приключиха разговора си.
	— Какво става? — попита Джанеса, без да я е грижа за етикета.
	Одака се обърна и я изгледа изненадано, а после някак замислено.
	— Кажи ми! Настоявам. Има ли вести от баща ми?
	— Съжалявам, регенте — каза Нордейн, останала без дъх след тромавото прекосяване на градината.
	Одака продължи да гледа Джанеса с любопитство, сякаш я преценяваше. Джанеса беше виждала много пъти този поглед и никога не можеше да разбере какви са мислите му. Сега обаче той очевидно се чудеше дали е достатъчно голяма, за да я посвети в последните новини.
	— Елате с мен, млада госпожице — каза Нордейн. — Каквито и да са новините, не са ваша работа. Те са предназначени за регента и съвета на баща ви.
	— Не — отвърна Джанеса и се откопчи от ръката й. — Щом ще ставам кралица, трябва да зная какво се случва в държавата. Особено сега, когато земите ни са застрашени. Одака, какви са новините?
	Той вдигна поглед от пергамента към нея.
	— Ще обсъдя тази вест с всички съветници, останали в града. Ще се съберем във военната зала. Ще се срещнем там, Ваше Височество — той сведе глава в поклон и се оттегли.
	Джанеса се обърна към гувернантката Нордейн и видя, че лицето й е почервеняло.
	— Това е всичко за днес, гувернантке — каза принцесата. За пръв път заговори със заповедния тон на баща си. Изглежда, имаше ефект, защото гувернантката сведе поглед и отстъпи назад.
	Зад нея стоеше Грайе и се усмихваше. О, Джанеса копнееше просто да я хване за ръка и да избягат, както мечтаеха отдавна, но животът й беше предначертан. Тя вече не бе момиченце. Имаше тежки отговорности, вече беше част от съвета на баща си.
	Трябваше да се преоблече преди срещата и избра изчистена кафява рокля с малко украси, която й се стори подходяща за така сериозен случай. Когато влезе във военната зала, всички съветници вече бяха там.
	Джанеса бе идвала тук много пъти, но днес залата й се стори различна. В нея имаше знамена и трофеи от стотици битки, някои спечелени от баща й. Когато беше малка и играеше в краката му, не ги забелязваше, но сега гледаше само в тях, защото те разказваха историята на кралството и напомняха за гордото й наследство.
	Три раздърпани знамена на древните крале мечоносци висяха гордо на северната стена, обградени от брадви и копия, спечелени от херцога на Валдор в граничните войни с Голгарта. Черната желязна корона на Лудия крал Ксекотак, отнета му в древните Драконови войни с каер’вахарите, стоеше на пиедестал до източната стена, а до западната бе поставен изкривеният, страховит череп на Гройе Магнон, свирепия господар на Кървавите острови.
	Имаше още много други, древни и нови, но Джанеса нямаше време да огледа всичко, докато вървеше към масата от дъб и желязо в центъра на залата. Начело седеше Одака Дуур, изглеждаше строг и решителен. Вдясно от него беше капитан Гарет от Дворцовата стража. Джанеса го познаваше, откакто се помнеше. Той бе като част от двореца, винаги там, винаги нащрек. Годините бяха превърнали кафявата му брада в сива, а очите му изглеждаха тъмни и угрижени. Тя вярваше на Гарет повече, отколкото на всеки друг, и се успокои от присъствието му.
	Вляво от Одака седеше канцлер Дуркет, а свинското му лице бе разкривено в усмивка. И него познаваше, откакто се помни, но не се радваше да го види.
	И това бе: само те бяха останали от Кралския съвет. Около черната дъбова маса имаше още столове, празни, единадесет на брой — един за краля, два за генералите на пехотата и конницата, два за лорд-губернаторите на градовете-държави, пет за благородниците от провинциите и един за Водача на стражата. Всички тези мъже сега бяха на север, за да се изправят пред хуртите.
	Разбира се, имаше още знатни особи на служба при краля — сред тях бяха Сенешалът на инквизиторите и Върховният командващ на Зелените куртки, — но те служеха само на Стийлхейвън, само на града, не бяха посветени в делата на Свободните държави и не им се полагаше място около масата на съвета.
	Джанеса тръгна към тримата мъже. Спря пред стола срещу Одака. Столът, определен за баща й.
	— Моля, седнете, Ваше Височество, ще започваме — каза регентът.
	Джанеса се отпусна с изненадващо хладнокръвие в резбования стол на баща си. Одака я изчака да се настани, преди да открие съвета. Джанеса нямаше търпение.
	— Как е баща ми? — попита тя.
	Всички се обърнаха към нея. Дуркет сякаш бе смутен от това нарушение на протокола, а Гарет я гледаше със съчувствие.
	— Жив е, Ваше Височество — отвърна спокойно Одака. — Пратеникът донесе вест лично от него.
	Джанеса кимна с благодарност, но се почувства малко глупаво. Ако щеше да участва във военен съвет, трябваше да се контролира по-добре.
	— Новините от север обаче не са добри. Кралят изпраща печална вест. Дрелдун е в пламъци, столицата му е опустошена, а жителите бягат.
	Дуркет вдигна очи, почти подразнен.
	— Но как така? Хуртите са диваци. Не са обсадни войски. Как са превзели Туран?
	— Столицата на Дрелдун е граничен град — каза Гарет, — а Туран не е крепост. Хуртите са в състояние да го превземат, но въпросът е как успяха толкова скоро? Явно господарят на елхаримите ги е обучил добре. Няма начин тези диваци да проведат така дръзка атака без водачеството на умел тактик.
	— Както и да са го постигнали — рече Одака, — фактите са, че пътят им към Копъргейт е отворен. Кралят направил всичко възможно да преговаря с Амон Туга, но явно постъпките му в това отношение са били отхвърлени. Елхаримският принц засега оставя ордата си да безчинства и да опустошава северната ни провинция, но неизбежно ще се насочи на юг.
	— Може би няма — каза Дуркет, вкопчил се и в най-малката надежда. — Копъргейт е бастион на север. Няма да падне толкова лесно. Амон Туга трябва да е луд, за да опита подобно нещо.
	— Може да не се стигне до това — Одака погледна към Джанеса, сякаш не искаше тя да чуе следващите му думи. — Крал Каел възнамерява да посрещне хуртите на бойното поле, преди да стигнат до Копъргейт. Ще ги разбие в долината Келбур Фен и ще ги прогони към родната им пустош.
	— Но това е лудост — каза Гарет, изричайки мислите на Джанеса. — Защо ще изоставя защитната си позиция, за да срещне врага на открито? Копъргейт е почти така непристъпен, както Стийлхейвън.
	— Кралят има двадесет хиляди пешаци, които защитават града, но петте хиляди конници са безполезни за защитата на Копъргейт. Не ме е посветил в плановете си, но предполагам, че възнамерява да смаже хуртите с кавалерията си в тесния проход. Врагът ще има само един път за достъп и дори тяхната орда не може да се справи с Рицарите на кръвта. Това е единственият изпълним план.
	— А ако се провали? — Джанеса ясно чу страха в гласа на Дуркет и едва не й прилоша. Той беше на левги от бойното поле, далеч от опасността, пред която беше изправен баща й, а се гърчеше от страх.
	— Това не е наша грижа — каза Одака. — Нашият главен проблем са хилядите бежанци от Дрелдун, които са се насочили насам.
	— Ами Айрънхолд? Ами Браега? — попита Дуркет. — Те сигурно могат да приютят част от тях.
	— Така е, но хората от Дрелдун са твърде много. Хуртите са всели ужас в цялата провинция. Просто няма достатъчно укрепени градове, които да ги приемат, така че неизбежно са се насочили насам.
	— Тогава ние ще ги приемем.
	Това бе първият коментар на Джанеса и тримата замълчаха.
	— Ваше Височество — каза Дуркет със снизходителна усмивка, — ние нямаме място. Стийлхейвън е търговски възел за всички провинции и чуждите държави. Улиците ни вече са претъпкани с бездомници. Нямаме място дори за посетители, да не говорим за хиляди бежанци, които идват само с дрехите на гърба си. Как ще ги храним? Къде ще ги приютим?
	— Ще намерим начин — отвърна тя, макар да нямаше никаква представа как градът ще подслони стотици гладуващи семейства.
	— Това е много добре, Ваше Височество, но важни са подробностите. Ресурсите ни са оскъдни, а и войната на север… Хората вече са изплашени. Ще се вдигнат брожения. Гладът…
	— Тогава ние ще ядем по-малко, канцлере — надигна глас Джанеса, забравила всякакво приличие, но упорството на Дуркет я вбеси, както и наглостта му да говори за глад.
	— Ваше Височество, канцлерът казва истината — намеси се Одака. Сърцето й се сви. Ако очакваше подкрепа от някого, това бе той. — Ресурсите ни са много оскъдни. Трябва да намерим друг начин.
	— Ами търговските ни връзки с другите държави? Ами Дравистан? Хан-Шар? Каджрапур? Те сигурно ще ни помогнат?
	— Права сте, Ваше Височество, те са наши търговски партньори от дълги години. Но няма да ни помогнат безвъзмездно. Трябва сами да се грижим за себе си. Едва ли можем да изхраним и подслоним толкова много бежанци.
	Думите на Одака прозвучаха окончателно. Беше ясно, че няма да получат помощ отвън.
	А какво щеше да стане, ако баща й загуби битката и хуртите залеят Свободните държави? Какво щеше да стане, боговете да са милостиви, ако накрая стигнат до стените на града? Ако Стийлхейвън не отвореше врати, бежанците щяха да бъдат изклани до крак.
	— Не — каза Джанеса. Не можеше да позволи на съвета да вземе решение през главата й. Трябваше да намерят изход. — Ами Стария град? Можем да ги приютим там. Ако започнем да разпределяме храната на дажби, запасите ще ни стигнат, докато хуртите не бъдат прогонени извън границите ни.
	Дуркет отвори уста, за да протестира, но не успя да измисли нищо.
	— Гарет? — попита Одака.
	Джанеса видя, че капитанът се колебае. Нима се беше излъгала, че ако не друг, то той със сигурност ще я подкрепи?
	— Ще има някои проблеми — рече Гарет с печално изражение, събрал ръце под брадичката си. — При толкова непознати лица Зелените куртки трудно ще поддържат реда в града, дори да приберем бежанците в Стария град. Освен това той е в руини, убежище за престъпници.
	— Тогава ще го прочистим — каза Джанеса. Всеки аргумент срещу нея засилваше решителността й. Нямаше да се откаже. — Ще го направим обитаем. Ще разпределяме храната, ако трябва ще реквизираме. И ще прочистим Стария град.
	Дуркет отново отвори уста, но Одака го изпревари:
	— Щом това е желанието ви, Ваше Височество, ще бъде изпълнено.
	И това беше. Нямаше повече спорове. Следващите думи на Одака показаха, че желанието й ще бъде изпълнено, без значение какво мислят останалите двама.
	— Капитан Гарет, ще уведомите Върховния командир, че Старият град трябва да се прочисти, за да бъдат настанени там бежанци. Дуркет, вие ще обложите с данък всички ферми и рибарници и ще изберете места в Квартала на складовете, където да се съхранява зърно — и двамата кимнаха, макар че Дуркет изглеждаше сякаш се опитва да преглътне оса. — Това е всичко засега. Ако не получим други новини, ще се съберем след четири дни, за да проследим как вървят нещата.
	Джанеса се изправи, последвана от тримата мъже. Гарет и Дуркет напуснаха залата, а Одака се взираше в принцесата от другата страна на масата. Нима пак я гледаше по онзи начин — преценяващо, търсейки слабост?
	— Желанията ви ще бъдат изпълнени, но какво научихте? — попита той.
	Това беше странен въпрос и Джанеса не разбираше дали е подразнен, или горд с нея. Какво да е научила? Че се е сдобила с непозната досега власт? Че Дуркет е жалък пияница?
	— Не разбирам какво имате предвид.
	Одака се смръщи и тя отново усети разочарованието му.
	— Научихте, че всяко ваше решение ще има своите последствия. И като бъдеща кралица на тези земи трябва да преценявате изхода от всяка ситуация и да обмисляте всяка възможност. За всеки бежанец, който няма да гладува, защото ще реквизираме зърно, ще има по две деца на изток, които ще останат гладни. Кой знае, може би техният баща ще се отчае и ще убие телето на съседа, за да ги нахрани? Кой знае дали съседът, чието семейство също е гладно, няма да убие него заради престъплението му?
	— Не помислих за…
	— Трябва да започнете да мислите — каза Одака, без да крие гнева си.
	— Ако не сте съгласен с мен, защо не възразихте? Защо ще изпълните желанието ми?
	Той се вгледа в очите й, гневът му се уталожваше.
	— Един ден вие ще сте моята кралица — отвърна с поклон. — А аз живея, за да служа.
	После напусна залата и остави Джанеса сред трофеите на отдавна мъртви крале.


>	Деветнадесет

	Три дни ли минаха? Количеството повърнато по ризата му подсказваше, че са толкова. Три дни, откакто срещна Боло и му предложиха онези нещастни момичета. Той, разбира се, отказа — какво друго да направи? Не беше животно все пак. Нали?
	Разбира се, че беше проклето животно, иначе защо ще ги върши такива. Това че не се възползва от момичетата, не го спря да хукне право към бардака на улица „Вердант“, за да си вземе своето там.
	Мерик едва си спомняше последните две нощи, прекарани в пиянство и разгул. Помисли да провери кесията си, но знаеше, че ще е празна.
	А това беше проблем. Дадоха му пълна кесия и му казаха да свърши работата. Знаеше, че с парите трябва да подкупи управата на пристанището и Зелените куртки, които патрулираха там. Но пък, честно казано, курвите и виното винаги си струваха.
	Седна и се загледа в босите си крака и в отпуснатия си член, който висеше под ризата му напълно безполезен. Главата му се замая. Догади му се и легна отново на пухената възглавница. Искаше му се да лежи вечно така. Да забрави за света навън, да забрави за дълговете си, за работата, която трябваше да свърши. Да забрави за Бастиян и Фридрик, за Шанка и Боло, проклетия търговец на роби.
	Те обаче нямаше да го забравят.
	Насили се да седне, като потискаше гаденето и преглъщаше жлъчката. Постепенно стаята спря да се върти и той свали крака от леглото. Чия беше тази стая? На Лилит? Или на Меган? Нямаше значение — всички стаи на курви изглеждаха еднакво.
	Навлече бричовете си и доста се затрудни, докато закопчае токата на колана. В стаята нямаше вода да се измие, нито чаша вино да си накваси гърлото, но така беше в бардаците: на влизане получаваш само усмивки, а на излизане няма кой дори да те напсува.
	Тръгна тромаво по стълбите, без да обръща внимание на натъркалялите се по тях мъже. Не поглеждаше към другите клиенти, които също се опитваха да излязат незабелязано. Не че го беше срам. Идваше тук твърде често, за да се срамува. Напоследък май не се срамуваше от нищо, което вероятно бе и причината Бастиян и Фридрик да го изберат за тази работа.
	На улицата беше студено и доста оживено за такъв ранен час. Някакъв търговец доста шумно предлагаше плодове от смърдяща сергия точно пред бардака, но Мерик нямаше пари за храна. А и ако не идеше скоро при Палиен, гладът щеше да е последният му проблем.
	Спъна се няколко пъти, още изтощен от гуляя. Не че беше особено забавно — преспа на пияна глава с една-две жени, останалото време прекара в ступор. Все пак успя да изкара няколко дни, без да се тресе от страх. Подобна услуга не можеше да се заплати нито със сребро, нито със злато.
	Някак успя да стигне до бордеите на Северната порта. Отрепките там сякаш очакваха появата му и се отдръпваха от пътя му.
	Гилдията разполагаше със стотина сигурни къщи из целия град, а Мерик Райдър се радваше на привилегията да знае поне няколко от тях. Тази, в която щеше да се срещне с Палиен, не беше от най-хубавите. Беше триетажна, построена на ъгъла на улицата. На колко ката се спускаше надолу в мръсотията и каналите, Мерик не знаеше и не искаше да разбира.
	Преди да почука, вратата се отвори с проскърцване и през пролуката надникна едър мъж. Мерик го позна — беше един от биячите, които го отърваха пред порутения параклис. Той помнеше лица, особено лицата на онези, които са го спасили от наръгване и после са го влачили за врата през целия град.
	Мъжът не каза нищо, отвори вратата и му кимна да влезе.
	Вътре беше достатъчно тъмно някой да се спотайва с нож в ръка, но Мерик вече бе минал през това в леговището на Боло, вече се бе изправил срещу тъмното — и оцеля. Пък и ако Гилдията го искаше мъртъв, щеше да лежи на улицата с размазана глава или да плава по Сторуей с прерязано гърло. Така че нямаше от какво да се страхува. Поне се надяваше.
	Малка, осветена от свещ стая сякаш го приканваше в мрака. На прага й обаче увереността му се изпари, защото видя Палиен.
	Висок, слаб и атлетичен, с фризирана коса и напомадени мустаци, както винаги. Мерик го беше срещал няколко пъти и бе попадал под влиянието на чара му, което беше странно, защото обикновено той бе чаровникът. Опитът го беше научил обаче, че Палиен е много опасен, и тъкмо затова не очакваше тази среща с нетърпение.
	— Къде беше цели три дни, по дяволите? — попита Палиен.
	— Правих каквото ми поръчаха. Организирах прехвърлянето на стоката — не вървеше да обяснява как е профукал всички пари на Гилдията за евтино вино и курви.
	— Значи не си мърсувал на улица „Вердант“? — веждите на Палиен отскочиха с цял инч нагоре.
	— Ами…
	— Не ми пука какво правиш, Райдър. Пука ми дали си се срещнал с Боло и дали си сключил сделката. А чакам цели три дни, за да разбера.
	— Устроиха ми нещо като засада.
	— _Не ми пука!_ — гласът на Палиен стигна почти до тавана.
	При вика му биячът до Мерик отстъпи цяла крачка назад, сякаш той бе провинилият се.
	Сърцето на Мерик учести ритъма си. Май беше време да успокои Палиен.
	— Всичко с Боло е наред. Сключих сделката. Дори пихме за това. — _И после повърнах._ — Опита се да предоговори цената, но му дадох да разбере, че не може да се будалка с мен… с теб. Вече е набавил някаква стока. — _И тя е в доста окаяно състояние._ — Казах му, че не е проблем да получи още.
	Веждите на Палиен започнаха да се спускат надолу.
	— Няма да е проблем да получи още — потвърди той. — Какво направи за подсигуряване на пристанището? Плати ли подкупите, или профука всичко?
	— Всичко се нарежда отлично. — _Донякъде._ — Но парите, които ми даде за странични разходи, не могат да ги покрият. — _Защото наистина ги профуках._
	Палиен само го гледаше, сякаш не го беше чул.
	Мерик имаше опит в това — да се взира в лицата на гадни копелета. Обикновено успяваше да избяга или да ги забаламоса някак, но сега нямаше къде да бяга и не успя да измисли никакво извинение, затова само се взираше в Палиен. Той го чакаше да се пречупи, да си признае, че парите още са в него или че ги е похарчил. Всъщност Мерик пари нямаше, а ако му кажеше, че ги е похарчил, щеше да си има неприятности.
	А той много искаше да избегне неприятностите.
	Въпреки студа в стаята по врата му плъзна струйка пот, която се стече под ризата. Нещо изтрещя зад него и той подскочи, но после с облекчение чу приглушени гласове, които отвлякоха вниманието на Палиен към вратата.
	Влезе мъж с така плахо изражение, сякаш се страхуваше до смърт, че ги прекъсва. До него стоеше друг, не така висок, но много по-достолепен.
	Беше чужденец от Изтока, най-вероятно дравистанец. Носеше копринени дрехи, а на главата си имаше кърпа, по обичая на източните кралства. На широчкия му кръст висеше къс меч, а на рамото — везана торба, която притискаше към себе си.
	— Ами… той е тук — рече другият.
	Веждите на Палиен отново поеха нагоре.
	— Да, благодаря. И сам виждам, мамка му.
	Отново се обърна към Мерик и посегна назад. Мерик се скова паникьосан. Реши, че Палиен посяга към меч, но това щеше да е доста глупаво от негова страна. Едва ли би било от полза.
	За щастие Палиен грабна една кесия и му я хвърли.
	— Най-добре да уредиш нещата. Ако ти трябват още, продай нещо, ама като те гледам, няма да вземеш много за задника си.
	— Разбира се, тези съвсем ще ми стигнат.
	— Разкарай се тогава. Както виждаш, имам важен гост.
	Мерик не чака повече. Кимна на тримата мъже — само чужденецът отвърна — и си тръгна възможно най-бързо.
	Щом се озова на улицата, се почувства по-добре. Махмурлукът му отминаваше. Чаша бира и малко месо с неясен произход от уличен продавач запълниха празнотата в стомаха му и утолиха жаждата. Мерик знаеше, че трябва да свърши работата, и от тази мисъл коремът така го присви, че никаква мръвка нямаше да помогне.
	Парите бяха в кесията и подкупите трябваше да се платят. Най-здравословно беше да приключи с това, преди да се е изкушил да профука всичко отново. Започна от най-трудното.
	Казармите на Стражата бяха в източната част на Скайхелм. В Квартала на короната Мерик бе добре известно лице — нали затова Гилдията го избра за тази задача.
	Въведоха го в казармите. По това време на сутринта бяха приключили с тренировките и човекът, когото търсеше, беше насред плаца.
	Капитан Гарет седеше до малка маса на също толкова малък стол. Беше почти смешно да видиш дългите му крака и огромния торс над тази крехка мебел. Или щеше да е смешно, ако Мерик не беше дошъл по толкова безчестна работа. Трябваше да прецени Гарет, да разбере дали неподкупният капитан е така почтен, колкото изглежда. Възрастният мъж не биваше да знае с какво точно се е захванал, но щеше да е добре, ако успее да го убеди да затваря от време на време очи.
	— Не сме се виждали от доста време — рече Мерик, докато крачеше ухилен по плаца.
	Гарет вдигна поглед от хляба и шунката и се усмихна в отговор.
	— От твърде дълго — стана и протегна ръка на Мерик, който с радост я стисна. — Сядай — и посочи стола срещу своя. — Гладен ли си? Има и за двама ни.
	— Само чай, ако още си пристрастен към онази ханшарска отвара.
	Гарет се ухили, настани се и наля на Мерик от гърнето в центъра на масата.
	— Съжалявам, но нямам вино. Знам, че си пристрастен към онази браеганска гадост.
	— Чаят ще свърши работа.
	— Ха! Тежка нощ? Не си се променил, нали, момко?
	_Нямаш си и представа, Гарет._
	— Нали ме знаеш. А ти как си? Още си тук след толкова години — май ти харесва да се грижиш за кралския дворец.
	Усмивката на Гарет помръкна.
	— Това е дълг. И аз се гордея с него. Но не очаквам да го разбереш.
	Гарет се ухили накриво и двамата отпиха от чашите. Те бяха порцеланови, внесени от Изтока, с изрисувани в синьо екзотични птици — изящество, което изглеждаше смешно в косматата ръка на капитана.
	— Е, как я караш? — попита Гарет и се облегна в стола си. — Защото изглеждаш ужасно.
	— Благодаря. По последната мода на Северната порта — Мерик изтупа реверите на мръсната си риза. — Точно ти ли ще правиш забележки за облеклото ми. Тая униформа е по-стара от мен.
	— Но ми служи добре и съм горд с нея. Така горд, както когато я носех редом с баща ти — при това споменаване на баща му Мерик усети как чаят загорча в устата му. Гарет разбра грешката си. — Извинявай, момче. Зная какво ти е, но аз съм стар войник и съм служил много години с него. Жалко, че стана така.
	— Жалко ли? Той ни изостави. Остави ни без нищо. Изчезна, без да каже и една проклета дума, и не го видяхме повече — Мерик знаеше, че не е дошъл да обсъжда личните си проблеми, но дори най-беглото споменаване на онова копеле, баща му, успяваше да го извади от нерви.
	— Това не е честно, момче, и ти го знаеш. Никой не разбра какво стана с него, а и ви остави добро състояние. Аз също се грижех за теб. Жалко, че се стигна дотук.
	_Жалко ли?_ Това беше само едната гледна точка. След като майка му умря от чума, Мерик получи цяло състояние. Профука го само за две години.
	Изгуби пари, но си спечели приятели от Гилдията, така че се оказа добра сделка накрая. Приятели психопати, които биха ти отрязали топките, докато те гледат в очите, си бяха голяма придобивка.
	— Както и да е, стига за миналото — каза Мерик, нетърпелив да пристъпи към деловата част. — Ти как си? Сигурно сега ти е трудно. Не ви завиждам.
	Гарет изведнъж стана мрачен.
	— Нямаш представа, момче. Новините от север не са добри. Скоро ще има битка, клане, каквото не сме виждали от Портата на Бакхаус насам — Мерик знаеше легендите за нея още от дете. Гарет не би направил подобно сравнение с лека ръка. — Бъдещето на целите Свободни държави е на косъм и се случват ужасни неща. Сред Зелените куртки се говори, че някакъв магьосник се е развилнял. Магистрите казват, че няма защо да се тревожим, но тези долни копелета лъжат без никакъв свян. Инквизицията изгуби лейтенант миналата седмица — младия Петреус, и двама Рицари на кръвта. Намерили ги насечени в една задна уличка. Тръгнали да арестуват някакъв шпионин, но така и не се върнали. Петреус беше майстор на меча, а рицарите са воини ветерани. Едва ли са се дали лесно, но не е останала и следа от убиеца. Петреус дори не е имал шанс да извади меча си. Ясно е, че тук вилнее някакъв чужденец, както и магьосник убиец.
	— Може да е един и същи човек — каза Мерик, макар да не се интересуваше особено от грижите на Гарет.
	— Да, но не можем да му хванем дирите. Не ми достигат хора. Всички добри са на север и не се знае дали ще се върнат. А в града всеки ден прииждат бежанци. Някои са от Дрелдун, защото домовете им са опожарени, други са просто изплашени от нашествието и последствията от него. Ако крал Каел загуби… — Гарет отпи отново от чая. Беше казал достатъчно и не искаше да разсъждава над последствията, ако кралят не успее да спре хуртската орда.
	Мерик внезапно се почувства неудобно. Беше дошъл да разбере дали Гарет ще приеме подкуп, дали този горд мъж, когото познаваше от дете, ще вземе пари, за да му позволи да продава роби.
	Беше повече от ясно, че капитанът не е способен на подобно нещо.
	— Явно имаш доста работа, стари приятелю, затова ще тръгвам. Благодаря за чая.
	Трябваше да се махне от това място. Изобщо не биваше да идва — глупава грешка. Гарет му напомняше твърде много за миналото му, минало, което беше проиграл и никога нямаше да си върне.
	Преди да си тръгне обаче, капитанът сложи ръка на неговата и се усмихна.
	— Какво има, момче? Не би се появил така за нищо. Ако имаш проблем, кажи ми. Обещах на родителите ти…
	— Зная — каза Мерик, внезапно обзет от паника. Не заслужаваше това. Ако Гарет разбереше какво се кани да прави, щеше да побеснее, щеше да умре от срам. — Но не ми дължиш нищо. Много вода изтече оттогава. Вече не съм дете, Гарет.
	Старият войник се засмя.
	— Знам, момко. Затова, ако имаш проблеми, ела при мен. Ако имаш нужда от помощ или от работа, аз съм насреща. В Стражата винаги ще има място за теб. Човек с твоите дарби ще ни е от полза.
	_Твоите дарби, значи! Защо всички винаги се интересуваха от дарбите му? Защо никой не го търсеше единствено заради удоволствието от компанията му?_
	— Благодаря за предложението — Мерик се изправи. Отчаяно искаше да си тръгне, но се постара да не покаже нетърпението си. — Но вече си имам работа.
	Така ли беше? Работа, заради която можеха да го убият всеки момент.
	Кимнаха си за довиждане, без любезности, без топли прегръдки.
	Мерик отново се озова на улицата, дишаше тежко, главата му се маеше, повдигаше му се.
	Каква тъпа идея! Що за идиот беше да си мисли, че може да подкупи стария Гарет, да го накара да предаде града си и своя крал. Ако досега Мерик Райдър не се бе смятал за коварно копеле, значи беше време да започне.
	Беше време и за едно питие.


>	Двадесет

	Най-тежко беше, когато останеше насаме с мислите си. Онова лице сякаш го преследваше, тормозеше го насън и витаеше зад него през деня.
	_Либер Конфлагранция_ беше огромна, но за Уейлиън тя бе ковчег, в който е затворен… затворен с труп, втренчен в него със стъклените си очи, укорително, отмъстително, пищейки за справедливост, която той не можеше да му даде.
	Напоследък магистра Гелредида се бе посветила изцяло на преследването на вилнеещия из града убиец, затова уроците на Уейлиън бяха редки и кратки. Все пак тя успяваше му назначава ежедневни задачи, заради които той прекарваше безброй часове в Голямата библиотека. Не му оставаше време за нищо друго и се усамотяваше все повече — а точно от това нямаше нужда сега.
	Всеки път щом опиташе да се задълбочи в заниманията си, виждаше лицето на мъртвия да го гледа от страницата на прашния том. Всяка нощ, докато лежеше в мрака, се насилваше да мисли за друго, но пак виждаше онези студени мъртви очи. Успееше ли да си представи лицето на русото момиче, на което се бе любувал отдалече — Гладис или Джеми? — то бързо избледняваше, кожата му ставаше восъчна и светлината в очите изгасваше, докато не заприлича на гниеща риба.
	Не че нямаше за какво друго да се тревожи. Например още не беше разбрал какво означава проклетото _Джотун_. Въпреки всичко случило се, въпреки всичките си грижи, Гелредида продължаваше да го нарича така и щеше да му дава унизителни слугински задачи, докато не го разшифрова. Този път обаче Уейлиън мислеше, че почти е успял.
	Беше стигнал до голгартианския произход на думата — до корена тун, който означаваше фекалии, — но после зацикли. Беше изучил повечето кланови диалекти и му оставаше само един — на харна хел — свирепо северно племе, което водеше постоянни войни със съперниците си от Кървавите острови и със зверовете от Ледените владения Моратхи. Беше въпрос на време да се натъкне на вярната дума, но задачата му се затрудняваше неимоверно от сянката на мъртвеца, която го преследваше, и от лицето му, изникващо по страниците на всяка книга.
	— Обзалагам се, че четеш и насън, а, Грим?
	Уейлиън се обърна така рязко, че си сецна врата. Брам седеше на писалището зад него и се усмихваше. Кичур коса бе паднал над едното му око, както се нравеше на момичетата.
	— Ще ми се да можех — отвърна Уейлиън, доволен от това разсейване. — Не ми стигат часовете през деня.
	— Пак ли имаш проблеми?
	— Винаги.
	Рембрам Туле се засмя, малко по-силно от необходимото. Един от учените в библиотеката го изгледа смръщен, но той не му обърна внимание.
	— Трудиш се твърде усилено, Грим. Може би това е проблемът. Понякога е най-добре да се откъснеш малко от работата. Да се отпуснеш. Когато имам проблем, се опитвам да мисля за нещо друго — решението само изскача сякаш от нищото.
	— Това е чудесно, радвам се за теб.
	Брам го потупа по ръката.
	— Стига де. Не е толкова зле. Говори се, че Червената вещица си е намерила друго занимание. Значи те е оставила на мира. Какво лошо има в това?
	— Лошо е, защото ми възлага толкова много работа, че направо потъвам в море от проклети книги. И сякаш това не е достатъчно, ами и трябва да разгадая новото име, което ми лепна, иначе скоро ще потъна и в море от лайна, когато ме накара да чистя нужниците.
	— Да, разбирам, че си в затруднение — рече Брам сериозно, но не сдържа лукавата си усмивка. — Е, как те нарече тази седмица?
	— Джотун. Успях да го проследя до няколко голгартиански текста и разбрах, че коренът означава „лайно“, но само толкова.
	Усмивката на Брам се разшири.
	— Това е рибешки хайвер, Грим.
	— Не, не може да бъде. _Тун_ означава лайно, наистина.
	— Повярвай ми, Грим. Древните голгартиански моряци са смятали, че хайверът е рибешко лайно, и са го изхвърляли, преди да решат да се разделят със суеверията и да започнат да го ядат. Явно се издигаш в очите на старото момиче — харесва те като голгартиански деликатес.
	Уейлиън беше смаян.
	— Предполагам, че е някакъв възход — вече има повече полза от мен, не съм онова, дето виси между краката на козела.
	— Ще ти предложи брак, преди да се усетиш.
	Дори самата мисъл го ужаси.
	— Да, нямам търпение да видя какво ще измисли сега.
	— Няма да е на голгартиански, това е сигурно — Брам лениво вдигна една от подвързаните с кожи хроники, в които се ровеше Уейлиън. — Колко жалко. Диваци са, но от тях може да се научи много.
	— Мислиш ли? — досега Уейлиън беше прочел само за безконечните им войни. Определено сред тях нямаше велики мислители или учени — освен ако не ти се нравят безкрайните описания как се изкормва враг и как се опожаряват крепости.
	— Абсолютно. Голгартианските скарли и вещери са първите в Запада, които са смятали магията за изкуство. Древните тевтонци откраднали цялото знание от тях, сключили съюзи с различните им племена, после ги предали във Войната за Червените снегове. Северняците казват: „Те откраднаха нашите могъщи думи с черните си каменни сърца“.
	Уейлиън беше чувал за тази война, но не точно в този ракурс. Древните крале мечоносци се сражавали с нашествениците от Голгарта и защитавали границите си срещу ордата брадати диваци. Книгите в библиотеката не споменаваха за предателство.
	— Ако не са водили тази война, ние още щяхме да търчим по препаски и да си размазваме главите с каменни брадви — поне това беше запомнил от проучванията си.
	— Не подценявай голгартианците. Те идват от време, когато магията е била неопитомена. Преди архигосподарите да забранят употребата й извън Кастата. И дори днес преследваме нарушителите.
	— Тези дни вилнеят из града — каза Уейлиън, макар да знаеше, че не бива да го споменава. Но това беше просто Брам.
	— Така ли? И какво са направили — превърнали са някоя женица в жаба?
	— Не точно. Изкормили са един нещастник, след като са го заковали за пода. — _И оттогава не мога да се отърва от измъченото му лице._
	— Това не е доказателство, нали? В този град всеки ден убиват някого.
	— Не е така. По стените имаше знаци, някакви гадости, прилоша ми само като ги видях. Магистрата трябваше да прочисти стаята и каза, че ще последват още убийства.
	— Е, значи тече лов на вещици. Чудно колко ли бедни нещастници ще изгорят на кладата този път, преди да открият истинския виновник.
	— Магистрата си разбира от работата. Тя няма да направи грешка.
	— Не бъди толкова сигурен, Грим. Не за пръв път ще накажат магьосник за нищо.
	— Да не искаш да кажеш, че отцепниците не са опасни.
	Брам се засмя.
	— Разбира се, че са опасни, Грим. Но не е нужно да бесим всяка вещица в провинцията, защото прави отвари от гъби и лекарства от кравешки лайна.
	От другия край на библиотеката се чу силно изшъткване. Старият учен, чиято работа бе да подрежда хилядите книги и кодекси, ги изгледа строго иззад камара свитъци.
	Брам само се ухили.
	— Хайде, Грим, да се махаме оттук. И без това ще ослепееш от толкова четене.
	— Не мога. Още не съм…
	— Не се заробвай така, човече — Брам помете книгите от писалището му и те се стовариха на пода с трясък, който отекна във високия таван.
	Старият учен изглеждаше така, сякаш ще получи удар от гняв.
	Уейлиън бе обзет от паника, когато старецът тръгна към тях, провирайки се тромаво между редицата писалища. Брам вече приближаваше огромните врати. Ако Гелредида разбереше, че Уейлиън се е държал неподобаващо в _Либер Конфлагранция_, вместо да учи, го чакаше слугуване до края на дните му.
	Той грабна чантата си и хукна след Брам. Зад него се чуваше сумтене, но старецът никога нямаше да го настигне.
	Уейлиън изтича в коридора, покрай винаги бдителните Рицари на гарвана, и видя, че Брам изчезва зад ъгъла. Тръпката от гонитбата го въодушевяваше, а мисълта, че прави подобно нещо в аскетичната Кула на магистрите, го пришпорваше още повече. А рискът от това, че един от старите магьосници го видя и вероятно ще го накажат сериозно, само увеличаваше вълнението му. Стресът от последните няколко дни го напусна благодарение на едно дръзко неподчинение.
	Брам търчеше по празните коридори, набирайки скорост с дългите си крака, но Уейлиън беше решен да не изостава. След няколко завоя налетя на древно каменно стълбище и хукна по него, като вземаше по три стъпала наведнъж. Когато най-сетне стигна до върха му, Брам го чакаше широко ухилен.
	Бяха на върха на северния бастион на Кулата на магистрите, най-високата точка в града, и Брам гледаше към Свободните държави. В ясен ден се виждаше най-южният връх на планината Криега, но днес облаците го криеха. Стийлхейвън обаче се беше ширнал в целия си блясък — огромен кошер от лъкатушещи улици и керемидени покриви. На запад бе прорязан от Сторуей, която разделяше стария от новия град, а на скалисто възвишение на югоизток се издигаха статуите на Арлор и Ворена, бдящи за нашественици по суша и по море.
	Уейлиън знаеше, че по море не се задава заплаха, но от север…
	— Виж, Грим — Брам дори не се беше задъхал, а Уейлиън се опитваше да не пръхти като стара кранта, теглеща каруца с ряпа. — Кара те да се чувстваш малък, нали?
	_Не мислех точно за това._
	— Ами, да. Предполагам.
	— Стига, Грим, погледни. Виж колко е огромен, пълен с тълпи. Които знаят само да се чукат, да се бият и да раждат още нещастници, за да има още чукане и побоища. Такива сме всички, Грим — животни. Ето защо трябва да се радваме на живота.
	— Разбирам какво имаш предвид. — _Донякъде._
	— Така ли? Тогава защо все висиш в библиотеката? Тук отвън е светът, Грим. Той ни чака да ни хване за вратовете. Някои неща не се учат от книгите. Някои неща трябва да се преживеят.
	— Ние не сме тук за преживелици, Брам. Тук сме да учим. Архигосподарят Маргил казва…
	— На кого му пука какво мисли старият тритон? Само не ми казвай, че вярваш на превзетите, високопарни глупости, които бълва. Видях те как гледаш Герди. — _А, това било проклетото й име!_ — Някои неща си струва да ги изпиташ, уверявам те. — _Нищо не знаеш._ — Неща, които не можеш да научиш от книгите.
	— Е, можеш, но…
	— Точно така! Можеш, но не е същото, нали, Грим?
	— И без това е недопустимо. На чираците е забранено да имат връзки помежду си. Така че е най-добре да не го мисля.
	— И успяваш ли да не го мислиш? — Брам се облегна небрежно на крепостната стена и се ухили.
	— Да, разбира се. — _Лъжец, лъжец, умираш за нея. Мислиш всяка нощ за нея, докато се пипаш._
	— Значи нямаш против да се пробвам аз?
	— Какво? — почувства ледена тръпка.
	— Да се пробвам. Тя е доста хубава. Мислиш ли, че ще ме хареса? — Брам изглеждаше съвсем убеден в отговора. Герди определено щеше да го хареса — и Уейлиън не можеше да стори нищо.
	— Не, не мисля! Ще те сметне за напълно неподходящ.
	— Добре, Грим, успокой се. Ясно е, че сме изправени пред дилема. Ще я разрешим само като питаме момичето, нали така?
	— Тя не е тук, така че няма как да я питаме.
	— Но се досещам къде може да е.
	Брам се отблъсна от стената и тръгна към стълбите. Уейлиън посегна да го сграбчи, но той беше твърде бърз — извъртя се и хукна надолу.
	Отново се втурнаха към вътрешността на огромната кула, но този път Уейлиън бе по-внимателен по стълбището. Краката му бяха почти толкова дълги, колкото на Брам, но приятелят му се движеше с повече грация и с по-добра координация, а той беше тромав.
	По чудо не налетяха на някой от магистрите, докато стигнат до трапезарията. Брам веднага тръгна покрай редиците дълги маси към група чираци в дъното на залата. Уейлиън с изумление забеляза Герди сред тях, смееше се на някаква шега. Сърцето му запърха, щом видя русата й коса и омайващата усмивка, но после се сви, защото Брам вървеше право към нея. Какво ли щеше да й каже? Дали беше в настроение за унижения? Уейлиън харесваше Брам, но знаеше, че може да стане доста груб в шегите — и често той беше мишената им.
	Брам вече се представяше, целият в усмивки, по челото му нямаше и капчица пот въпреки търчането до трапезарията. Чираците, и особено Герди, се засмяха, когато той се присъедини към тях. Уейлиън никак не бързаше, но също ги наближаваше. Брам го видя, каза нещо и всички се обърнаха към него. Един от чираците се ухили, сякаш Брам бе казал нещо вулгарно — е, не беше изненада.
	Макар да беше вече близо, Уейлиън не чу следващите думи на Брам, след които всички избухнаха в смях.
	_Какво ли им каза? Дали беше нещо за косата му, за кльощавите му крака или за глупавия акцент? О, милостиви богове, или че по цяла нощ мечтае за Герди?_
	_Това беше — Брам й беше казал за тайните му копнежи!_
	— Той е проклет лъжец! — извика Уейлиън.
	Смехът замря.
	Цялата столова притихна. Всички очи се обърнаха към него — запъхтян като старо куче, стояло твърде дълго на слънце.
	Брам се усмихна.
	Герди изгледа Уейлиън така, сякаш беше повърнал в скута й.
	Той се обърна и тръгна бързо през огромната зала, като се провираше между масите и се опитваше да не среща ничий поглед.
	Не спря, докато не стигна до стаята си.
	Чак по-късно осъзна, че вече не го преследва образът на изкормения труп. Сега го преследваше друг образ — на смеещи се, подигравателни лица.


>	Двадесет и едно

	Наричаха го Града. В миналото е имал много имена, повечето неизвестни на Нобул, древни имена на стари, отдавна мъртви езици. Навремето е бил само няколко рибарски колиби, построени там, където реката среща морето; малка общност, която се грижи за себе си в тежки времена. По-късно се превърнал в нещо като крепост, с дървена палисада за защита по суша от север, а отзад — защитена от морето. През вековете дървените постройки станали каменни, палисадата от дънери се превърнала в стена. Паянтовите дървени вълноломи, построени от старите рибари, били съборени и на тяхно място се появило огромно пристанище — средище на търговията със страни от три континента.
	Въоръжен със стоките си — занаятчиите му създавали най-добрите оръжия и брони във всички провинции — и извисяващ се като най-непревземаемата тевтонска крепост, строена някога, той приел името Стаелхафн на стария език — или Стийлхейвън. Станал ярък маяк във времена на сумрак, паметник на зората на нова цивилизация.
	Но настъпили промени.
	В дните на Арлор тевтонците били изправени пред нечовешка заплаха, кралете мечоносци били отгледани, за да се справят с нея, а племенните водачи получили могъщи оръжия, изковани и закалени в ковачниците на Стийлхейвън. Но в ранните години на конфликта те били изправени пред адски враг и не успели да спасят великото пристанище от демоните, които искали да поробят или унищожат човешката раса. Градът бил разрушен: горели огньове, смъртта била навсякъде.
	Старият град, както започнали да го наричат, бил изоставен, по порутените му улици вече бродели само призраци. Новият Стийлхейвън бил построен наблизо, по-голям от стария, завет на неугасимия дух на Арлор и неговите крале мечоносци, но в сянката му още се издигаше Стария град — спомен за дори по-великия град, който бил разрушен.
	Въпреки репутацията му на свърталище на привидения, сред руините му още живееха хора. Той беше убежище за отчаяните и лудите, които не се плашеха от духовете, реални или въображаеми, бродещи из мрачните развалини. Жителите му го наричаха Града. Странно име, което криеше зловещата му същност.
	— Това място е абсолютна дупка.
	Дени намери начин да обобщи нещата.
	Нобул само изсумтя в отговор, като се оглеждаше внимателно. Кехлибарената стража бяха сами тук — останалите прочистваха други сектори на Града. Това място го изнервяше — имаше твърде много скривалища, в които да се спотайват убийци… Дъстин едва не бе обезглавен от някакъв отчаян луд, който изскочил от руините на стар параклис, пищял и размахвал ръждясал сатър, сякаш се опитвал да накълца мухите, кръжащи около главата му. Дъстин, Едрик и големият Билгот успели да го усмирят. После Билгот ритал нещастника, докато не спрял да мърда. Нобул не одобряваше това, но знаеше, че е необходимо. Не беше безопасно да пуснеш на свобода човек, който може да те нападне отново. Сам бе ритал доста хора през годините и сега нямаше право да се възмущава.
	— Добре! — Килгар стоеше пред тях на стара прекатурена колона. — Имаме още две улици до залез. Отваряйте си очите. Не искаме жертви.
	— Тая работа няма никакъв смисъл — оплака се Дени, докато вървяха след сержанта. — Ще разкараме нещастниците оттук и те ще се върнат отново като плъхове.
	— Такива са заповедите — отвърна Нобул. — Най-добре да ги изпълним. — Харесваше Дени, макар че момчето доста приказваше. Но пък имаше право.
	Кехлибарената стража беше първата група, изпратена да „прочисти“ Града. Явно щяха да го правят обитаем за хилядите бежанци, които прииждаха насам. Колко ли от тях обаче щяха да се втурнат обратно към хуртите, щом видеха какви коптори са им приготвили?
	След като изринеха мръсотията от улиците, щяха да дойдат работници, за да обезопасят сградите, да отстранят нестабилната зидария и да поправят падналите стени. Дали щяха да имат този шанс обаче, преди прогонените да се върнат в убежищата си, беше друг въпрос.
	Килгар водеше по главната улица или по това, което бе останало от нея. Между плочите бяха избуяли растения, които стискаха древните сгради в зелената си прегръдка. Бездомни кучета висяха на всеки ъгъл, ръмжаха отбранително и се отдалечаваха с подвити опашки. Навсякъде имаше човешки изпражнения и смърдеше като отходен канал. Дори бордеите на Северната порта не миришеха така — на мъжете от Кехлибарената стража им се гадеше непрекъснато. Антон върза стар шал на лицето си, но повръщаше на всеки десет крачки и се оказа напълно безполезен.
	Нобул заби крак в няколко гнили дъски, които блокираха един вход, и те се строшиха лесно. Бяха забравили да вземат факли, затова се наложи да влезе в мрака бавно, с надеждата, че очите му ще свикнат, преди някой да се нахвърли отгоре му. Дени вървеше до него, но макар и смел на приказки, не се знаеше дали ще е от полза в схватка.
	Щом влезе, Нобул осъзна, че няма от какво да се страхува, освен от плъхове и паяци. Купчината потрошени мебели и почернялото огнище говореха, че някой се е опитвал да живее тук — но преди много време. Такова беше положението в повечето сгради — въпреки репутацията си, че е убежище на негодници, Градът беше съвсем слабо населен. Дали заради главорезите и изнасилвачите, или заради призраците, скитащи из улиците нощем, но хората не припарваха тук и с всяка празна сграда, на която се натъкваха, Нобул се успокояваше все повече.
	— Кой би искал да живее тук, по дяволите? — попита Дени, сбърчил нос с отвращение, макар че вътре миризмата не беше толкова ужасна.
	— Хората ще живеят навсякъде, ако са достатъчно отчаяни. Улиците на града са вече препълнени.
	— Трябва да си наистина много отчаян, за да искаш да живееш тук. Мисля, че аз бих рискувал по улиците на града, отколкото под покрив тук.
	— И в двата случая е опасно.
	— Говори се, че изчезват бежанци. С десетки. От цяла седмица хората донасят на Зелените куртки за това. Изчезвали безследно, дори възрастни мъже.
	Нобул също беше чул слухове, но тъй като не се знаеше колко точно бежанци идват в града, беше трудно да се каже дали е истина.
	— Няма смисъл да се притесняваме от хорските брътвежи. Нека се концентрираме над това, което можем да направим за тях.
	— Лесно е да се каже — Дени гледаше печално. — Ами онова кърваво убийство в Северната порта? Вещицата от Кулата каза, че бил някакъв откачен, но Килгар не мисли така. Според него става нещо дяволско, а аз знам на кого да вярвам.
	— Ако в града има зъл магьосник, ние няма какво да направим, нали? Нека се съсредоточим върху сегашната си задача. Другите тревоги само ще ни разсейват. Искам да внимаваш.
	Дени кимна. Той беше по-отдавна при Зелените куртки, но Нобул явно имаше по-богат опит по принцип. Момчето с готовност изпълняваше заповедите му, особено по тези опасни и мръсни улици.
	Нобул не оспорваше преценката на Килгар, но щом човек от Кулата твърдеше, че няма магьосник отстъпник, на кого да вярва тогава? А колкото до изчезналите бежанци… всякакви слухове се носеха в момента, за дракони или гремлини, дори за хора, които се превръщали в зверове по пълнолуние. Нобул вярваше само на очите си, другите да се тревожат за каквото щат. Беше видял достатъчно ужасни неща, които човеците си причиняваха един на друг, за да се тревожи и за ужасите в хорските глави.
	Излязоха и се натъкнаха на стария Хек и на близнаците, които извличаха мъж от една сграда. Човекът крещеше обиди и се мяташе така, че го изпуснаха и той хукна по улицата. Килгар вдигна ръка:
	— Оставете го. Тук ще има много такива и ако търчим след всеки, ще се скапем до пладне.
	Тръгнаха напред, но точно тази част на Града беше пуста, ако не се брояха многото кучета и плъхове. Нямаше никакви признаци на живот, докато не стигнаха до главния площад.
	Навремето това бе центърът на Стария град, където търговците предлагаха стоките си. Сега беше пустош, покрита с развалини, а над повалените статуи бяха опънати прокъсани платна за подслон на бездомните. Под тях седяха безброй мъже, жени и деца.
	Сърцето на Нобул се сви. С тях трябваше да са внимателни. Не изглеждаха в състояние да окажат съпротива, но бяха много и ако ги провокираха, можеше да се превърнат в опасна тълпа.
	— Добре — каза Килгар, като внимаваше да не повишава глас. — Не се отдалечавайте от групата, трябва да сме внимателни. Няма нужда да ги дразним, но трябва да си свършим работата.
	Тръгнаха бавно напред. Килгар се приближи пръв до един от бездомните, побутна го с крак и му нареди твърдо, но спокойно да става. Мъжът не протестира, а се изправи тромаво и се отдалечи. Останалите от Зелените куртки последваха примера на сержанта и започнаха да разбутват тълпата. Отначало всичко вървеше добре и площадът постепенно се опразваше. Нобул започна да си мисли, че ще се отърват невредими — докато Билгот не се насочи към старица, седнала до изсъхнало дърво.
	— Хайде, стара кучко — каза той спокойно, но твърде високо. — Разкарай се, по заповед на краля.
	— Майната ти, дебело копеле — отвърна тя с беззъбата си уста.
	— Казах да се разкараш — повтори Билгот и съпроводи думите си с як ритник. Старицата не реагира.
	— По-спокойно, Бил — обади се Дени и се приближи към тях. — Това е само една стара жена.
	Нобул огледа площада и видя, че и други бездомници гледат към тях. Трябваше да усмири Билгот.
	— Не ми казвай какво да правя, дребен задник такъв — отвърна Билгот. Дени отстъпи, нямаше желание да провокира огромния си колега. — Казах ти да се разкараш, стара краво. Веднага!
	Билгот посегна към нея, но Дени го спря. Той се извъртя към него и Нобул със задоволство установи, че младежът няма намерение да отстъпва.
	— Тя е само една стара жена, Бил. По-спокойно.
	Билгот се наежи за бой.
	Нобул реши, че му стига толкова. Ако Билгот искаше бой, щеше да си го получи, но преди да успее да се намеси, жената се задейства.
	Откъде се сдоби с нож, Нобул така и не разбра, но въпреки годините си, се движеше със стряскаща бързина. Дени изпищя, притисна ръката си и викът му привлече вниманието на всички на площада.
	Преди Нобул да се намеси, Билгот вече риташе старицата в главата.
	— Шибана кучка — ревеше той и я тъпчеше с огромните си ботуши.
	Нобул го издърпа настрани. Килгар изкрещя нещо зад тях, но вече беше късно. Парче от зидарията полетя право към Дени, който още притискаше ръката си, а от юмрука му се стичаше кръв.
	— Стига толкова — изрева Нобул. Старицата лежеше неподвижно, сплъстената сива коса покриваше отчасти кървавата каша, в която Билгот беше превърнал лицето й. — Трябва да се разкараме веднага оттук — каза Нобул на Дени, когато още един назъбен камък полетя от тълпата и издрънча в шлема на момчето.
	— По дяволите! — извика Дени и заотстъпва от надигащите се бездомници.
	Щом видяха, че един от техните, и то стара жена, е ритана като куче, те се разяриха.
	— Копелета! — изкрещя някой и дъжд от камъни заваля от всички страни. — Убийте ги! — крещеше друг.
	Положението ставаше критично.
	Антон, Дъстин и Едрик поведоха, а Нобул влачеше Дени след тях.
	— Побързайте — крещеше той, като чакаше само Хек, който куцукаше отзад. Билгот да се оправя сам.
	Преди да се изтеглят, Нобул чу вик и видя един мъж да скача към тях, размахал нож. Нобул се извъртя бързо, но острието отряза парче от куртката му. Трябваше да укроти мъжа. Стисна го за китката на ръката, с която държеше ножа, и заби яростно пръсти в гърлото му. Мъжът се свлече, давейки се, изтърва оръжието и вдигна ръце към гърлото си.
	— Стига — извика Килгар, сякаш Нобул го правеше за забавление. Нямаше нужда от подкана, защото тълпата вече се беше втурнала след тях.
	Хукнаха обратно по обраслия път. Нобул виждаше напред Килгар и Билгот. Тлъстото копеле пъхтеше по улицата, прескачаше отломки и нагазваше в кучешки лайна.
	Скоро се оказаха обсадени от подивялата тълпа по петите им и някаква суматоха отпред.
	Дъстин и Едрик се търкаляха по земята, в опит да се отърват от червенокос младеж с нож. Хек и Антон не се виждаха никакви. Килгар и Билгот се включиха в схватката. Дени запищя, защото го нападна рошав бездомник, и Нобул видя, че няма да издържи: едната му ръка беше посечена, а с другата пазеше гърлото си от заострения камък.
	Нобул забрави за другите и хукна напред. Извади късия си меч и го заби в ребрата на мъжа, преди той да е забил своето импровизирано острие в Дени. Бездомникът изпищя и се запрепъва назад. Втренчи се с омраза в Нобул, който стискаше окървавения си меч, и се отдалечи, като се опитваше да спре с длани кръвта от раната си.
	Нобул се извърна към тълпата и издърпа Дени зад себе си. Другите момчета бяха усмирили червенокосия и също се изправиха пред множеството.
	Тълпата се затваряше бавно около Кехлибарената стража, жадна за кръв, нетърпелива да излее гнева си.
	— Спокойно, момчета — каза Килгар, стиснал меч в единствената си ръка. — Явно все пак ще се бием.
	— Твърде много са — обади се Дени със страх.
	— Тогава ще умрем, докато се бием — отвърна Килгар.
	Нобул почти се засмя.
	Беше оцелял след Портата на Бакхаус и след Гилдията. Сега щеше да умре от ръцете на шайка бездомни копелета в Стария град.
	Но тогава си спомни, че смъртта си е смърт.
	Внезапно един човек от тълпата изкрещя и вдигна ръка към гърдите си, за да стисне дръжката на стрелата, забила се в тях. След миг дъжд от стрели се посипа над бездомниците. Някои стигнаха целите си, а други отскочиха от руините. Толкова беше нужно тълпата да се разпръсне и всички се изпокриха в храстите наоколо, за да се предпазят от втория залп.
	Нобул се обърна и видя десетина стрелци по порутените покриви — Зелени куртки!
	— Ти ли си, Килгар? — изкрещя един от тях.
	— Аха. Точно навреме, сержант Бодлин. Тъкмо щяхме да посеем кралската справедливост сред тези копелета.
	— Разбира се, Килгар — отвърна Бодлин. — Все пак ще ти напомня, че ни дължите услуга.
	— Както кажеш, Бодлин — рече Килгар и на лицето му се появи усмивка. — Е, стига ни за днес, момчета. Да се разкараме оттук.
	Никой не възрази.


>	Двадесет и две

	В отдавна отминалите дни тя и Грайе играеха в тази градина — кикотеха се като малки момичета, смееха се буйно като девойки. Сега Джанеса беше голяма жена и мястото й се струваше напълно лишено от веселие. Есента се настаняваше, жълтите листа покафеняваха, падаха на влажната трева и оставяха дърветата голи и окаяни. Декоративните статуи на игриви дами и техните красиви кавалери изглеждаха студени като камъка, от който бяха изваяни, в рязък контраст с особената одухотвореност, която сякаш имаха преди, в сияйните дни на лятото.
	— Чух, че обновяването на Стария град върви добре — каза Грайе, докато вървяха по чакълестата алея между два храста лавандула.
	— Да — отвърна Джанеса, потушавайки поредния й опит да завърже разговор. Знаеше, че е неучтива. Не искаше да се държи така, но не можеше да се отърве от лошото настроение. Отговорностите й тежаха повече от всякога. Не успяваше да изхвърли думите на Одака от ума си: _Всяко ваше решение има своите последствия._
	Въпреки опитите си да я разведри, Грайе разбираше, че приятелката й е угрижена, и не настояваше. Зад тях гувернантката Нордейн тананикаше някаква погребална песен, явно отегчена от задълженията си — не че би се оплакала.
	— Съжалявам, не съм добра компания днес — каза Джанеса. Не биваше да потъва в самосъжаление, особено когато други хора бяха в много по-тежка ситуация.
	— Не е нужно да се извиняваш пред мен — усмихна се Грайе, хвана ръката й и я стисна.
	Дребен жест, но значеше толкова много.
	— И без това рядко го правя, нали? — каза Джанеса. — Помниш ли, когато намерих онази жаба?
	— Да, помня: преследва ме с нея из градината от обед чак до мрак. Когато майка ти ти каза да ми се извиниш, ти упорито отказа.
	— Беше само една жаба.
	— Те са слузести отвратителни създания, които трябва да бъдат убивани.
	— Значи не са като таралежите?
	Засмяха се. Грайе бе намерила таралеж в градината, когато бяха едва на девет зими. Беше решена да го запази като домашен любимец, докато гадинки от животното не попаднаха в косата й и я атакуваха така безмилостно, че тя замоли гувернантката да отреже дългите до кръста й плитки. Джанеса не си спомняше да са се смели тогава, но сега им стана смешно.
	Смехът им обаче секна, защото видяха Одака да се приближава.
	— Ето го и него — рече Грайе. — Щастлив както винаги. Мисля, че ако някога се усмихне, зъбите му ще паднат от шока.
	Джанеса й изшътка да замълчи и едва потисна смеха си.
	— Милейди — каза Одака с обичайния поклон. Беше облечен с червена роба, обточена с черна коприна, а на главата си носеше подходяща шапка. — Вярвам, че сте добре. Днес е по-хладно, но приятно, нали?
	Джанеса не успя да измисли отговор. Не беше в стила на Одака да води разговори за времето. Тя веднага застана нащрек.
	— Да, много е приятно.
	— Лейди Далдарион, гувернантке Нордейн, надявам се, че вие също сте добре?
	Необичайно бе дори че Одака забеляза съществуването на компаньонките на Джанеса, а пък да ги пита как се чувстват… Двете жени едва измърмориха нещо в отговор, не по-малко изненадани от поведението му.
	Джанеса нямаше търпение да попита какво става, когато Одака обяви:
	— Един от вашите гости ви чака в преддверието, милейди.
	Протегна ръка, явно подсказвайки, че не бива да го кара да чака — който и да беше той.
	— Благодаря, Одака — рече Джанеса и тръгна към двореца. — Елате — окуражи тя антуража си, но Одака не мислеше така.
	— Ваше Височество, мисля, че това е частна аудиенция.
	— Но аз съм нейната наставница — обади се Нордейн. — Трябва да съм неотлъчно до нея. Особено когато разговаря с гостите си.
	— В този случай няма да е необходимо — каза Джанеса, но не беше съвсем сигурна. _Един от нейните гости_ можеше да е всеки. Може би рискуваше да остане насаме с баронеса Изабел и гнусния й син Леон?
	Последва Одака към Скайхелм, а солидното присъствие на Стражата й вдъхна съвсем малко кураж. Преди да стигне до преддверието, тя не се сдържа и попита:
	— Кой е този гост, Одака?
	— Някой, който поиска аудиенция, милейди.
	— Предполагам — отвърна тя подразнена. — Кой от нашите гости?
	Одака спря пред нея, поклони се и я въведе вътре. За своя изненада Джанеса осъзна, че вече са почти в преддверието, а там я чакаше Рейлан Логар.
	— Какво означава това? — попита тя тихо, с надеждата, че Одака ще й отговори, преди Рейлан да е забелязал появата й.
	— Лорд Рейлан желае да говори с вас, милейди. Аз само ви предадох желанието му.
	— Не разбирам. На Празника този мъж беше груб с мен, а вие казахте, че сама мога да избера своя партньор.
	— И това не се е променило. Но ако не говорите с него, няма да разберете защо помоли да ви види.
	Одака изрече това, свел глава в поклон и с протегната към преддверието ръка. Рейлан се беше обърнал и ги видя. Джанеса можеше само да предполага колко нелепа гледка са — тя, шепнеща под сурдинка, а Одака — привел се в кръста като недъгав.
	— Милорд — обърна се тя с усмивка към Рейлан. — Каква приятна изненада.
	Устните на Рейлан се изкривиха леко на една страна.
	— Милейди, удоволствието е мое.
	_Със сигурност._
	— Разбрах, че сте останали при нас след пира, но нямах много време да обърна внимание на гостите в двореца. — _Защото гледах да те избягвам._ — Моля да приемете извиненията ми.
	— Не са необходими, милейди.
	— Доволен ли сте от престоя си в Скайхелм? — _Може би ще е най-добре да се разкараш?_
	— Покоите ми са задоволителни. Макар че във Валдор не ценим толкова суетата.
	_Сигурна съм, че се шибате с камшик преди лягане и се миете със сняг._
	— Аз самата ги намирам твърде пищни, но всеки си има вкус.
	Рейлан кимна и отново изкриви устни. Джанеса забеляза, че стисна юмруци, а кокалчетата му побеляха.
	Усмихна се леко, тя също.
	Какво трябваше да каже сега? Погледна към Одака, но той се беше оттеглил и тя остана сама с Рейлан. Смущението й нарастваше с проточването на тишината. Със сигурност беше време той да каже какво иска. Защо бе пожелал аудиенция, ако нямаше да говори?
	Тя се озърна наляво-надясно, като отчаяно търсеше какво да каже. Беше ясно, че Рейлан иска да заговори, но не може. Джанеса усети как сърцето й учести ритъма си, защото ситуацията ставаше все по-неловка.
	Погледна го, той погледна нея. Очите му изглеждаха печални, сякаш всеки миг щеше да избухне в сълзи.
	— Знаете, че нашите династии са съюзници от години? — каза той накрая.
	— Зная — отвърна тя, беше наясно, че Мастрагал и Логар са свързани от векове.
	— И дори сега бащите ни се сражават рамо до рамо с враговете на Свободните държави?
	— Да, лорд Рейлан, разбира се.
	— Тогава ви е ясно и какъв е нашият дълг.
	— Нашият дълг ли, лорд Рейлан?
	— Да свържем династиите си и да укрепим съюза на Свободните държави?
	Тя замълча, мислеше над думите му, не знаеше дали е чула правилно.
	— Това предложение за брак ли е, лорд Рейлан?
	Той се прокашля.
	— Зная, че не е идеално и за двама ни, но нямаме избор. Мастрагал ще получат силата и подкрепата на Логар и цял Валдор. Свободните държави ще бъдат в безопасност.
	_Колко романтично._
	— Да… хм… но…
	— Зная, че това сигурно е изненада за вас, но трябва да сме разумни.
	_Да, разумни. Както винаги съм си мечтала._
	— Разбирам, лорд Рейлан, но…
	— Не можем да отлагаме този въпрос. Това е изгодно за вас и единственият избор за мен.
	_Спри, моля те. Сърцето ми се разтуптя, ще припадна от комплимента._
	— Трябва първо да изпратя вест на баща си, за да одобри.
	_Или по-скоро ще му пиша, че отказвам… колкото и да е изкусително._
	— Да одобри ли? Но този брак е негова идея.
	Трябваше й известно време да осъзнае това.
	Едва снощи Одака й каза, че баща й й позволява да откаже всяко предложение, с което не е съгласна, и все пак ето го тук лорд Рейлан, уговаря женитбата им. Можеше ли да откаже? Трябваше ли?
	— Лорд Рейлан, оценявам прямотата ви. Предложението наистина е изключително изкусително. Ще си помисля.
	И се извърна, за да не види реакцията му. Но не достатъчно бързо. Челото на Рейлан се сбърчи, дали от гняв или от объркване, не беше ясно, и тя не остана, за да разбере.
	Излезе от преддверието възможно най-бързо, без да тича. Мина покрай Одака в коридора отвън и вдигна ръка, когато той понечи да я заговори. Одака Дуур обаче не можеше да бъде отпратен така лесно. Последва я по коридора.
	— Мога ли да попитам Ваше Височество какъв е отговорът ви?
	_О, значи той е знаел през цялото време._
	— Не, не можеш — отвърна тя, без да скрива раздразнението си.
	— Баща ви ще иска да узнае възможно най-скоро.
	Това я накара да спре. Извърна се към Одака, който я гледаше съвсем спокойно.
	— Каза, че баща ми позволява да взема решение сама. Излъга ли ме?
	— Разбира се, че не. Решението е изцяло ваше, но, както вече ви казах, всички решения си имат последствия.
	— Да, това вече го изясни. И сега кралството разчита на моето решение. Каквито и да са очакванията на баща ми, не мога да го взема, без да си помисля.
	И тя тръгна по коридора, облекчена, че Одака не я последва.
	Трябваше да помисли. Баща й й беше позволил да решава, но ясно бе показал желанието си. Можеше сама да избере съпруг, но изборът трябваше да е за благото на Свободните държави.
	Какъв избор имаше тогава? Високият арогантен Рейлан — или по-ниският и не така арогантен Леон?
	Явно нямаше избор.
	Щом влезе в покоите си, тя се втурна към прозореца с изглед към града… забранения за нея град.
	Само да не беше.
	Той беше забранен за принцеса Джанеса Мастрагал. Тя можеше да властва над него, но не и да пристъпи по улиците му… но винаги ли щеше да е принцеса?
	Джанеса отвори дъбовата ракла в долната част на леглото си и зарови из нея. Там, свити на топка, лежаха проста кафява рокля и шал. Извади ги, скри ги под полите на копринената си рокля и тръгна през двореца.
	Когато подмина стражите, те се изпънаха мирно, но не попитаха къде отива. Защо да я питат? Все пак Скайхелм беше неин дом. Един ден щеше да е и мястото, откъдето щеше да управлява Свободните държави. Защо някой ще й задава въпроси?
	Мина през кухните и стана малко по-дискретна. Никой не би се зачудил какво прави из коридорите в горната част на двореца, но нямаше причина да слиза в подземията му, където работеха и спяха слугите. Като дете никой не я спираше да тича из кухните и помещенията за прислугата, но сега беше голяма жена, не можеше да се смесва с тях. С годините обаче Джанеса беше станала доста добра в хитруването.
	В един тъмен кухненски склад тя свали копринената си рокля и навлече простите дрехи, които отдавна криеше в стаята си. Прикри с шала отличителните си червени къдрици и влезе в кухнята. Там цареше суматоха — готвачите приготвяха зеленчуците, месото и дивеча за гостите на Скайхелм — и никой дори не я погледна. Тя тръгна към страничната врата, като пътьом взе две празни ведра, и излезе в двора.
	Огромна стена обграждаше двореца и на всяка порта имаше стражи, но те нямаше да спрат младо момиче, което излиза от двореца, за да донесе мляко за кухнята. Връщането винаги беше по-трудно от излизането. От много време не беше правила подобно нещо, не се бе радвала на свободата си в града, но сега имаше нужда от това.
	Заради шала на главата не получи втори поглед от стражите на източната порта. Щом се озова навън, остави ведрата и се затича. Беше свободна — свободна от досадната пищност на двореца, от Одака и Рейлан. Свободна от задължения и отговорности.
	По улиците на Стийлхейвън вече не беше принцеса Джанеса.
	Беше никоя.
	Излезе в Квартала на короната, зацапа по калните улици и обувките й бързо се покриха с мръсотия. Щом зави зад ъгъла, налетя на товарен кон, който теглеше кола, пълна с ряпа, и се засмя, когато каруцарят започна да я проклина.
	Гледките и звуците на града изпълниха главата й — хората говореха, смееха се, крещяха… живееха. Вече не беше затворена в коридори. Тук беше свободна от сянката на отговорностите си.
	Джанеса можеше само да завижда на тези хора за свободата да избират пътя си, за свободата да избират живота и любовта си.
	Не след дълго стигна до целта си — тих малък площад. В центъра му имаше статуя на Кретус, един от древните крале мечоносци, вдигнал огромния си меч.
	Джанеса дишаше тежко, усещаше как кръвта препуска из вените й. Усмихната и с порозовели бузи, тя седна на една желязна пейка и се заслуша в брътвежа на уличните търговци отвъд площада, смесен с чуруликането на малкото останали по голите клони птички.
	Усети ранния есенен студ придърпа шала на раменете си и се загледа към крепостната стена на Скайхелм, която се очертаваше на хоризонта. Зачуди се какво ли ще направят Одака и Нордейн, ако влязат в стаята й и видят, че я няма. Дали щяха да питат Грайе? Дали щяха да решат, че е отвлечена? Дали щяха да изпратят стражите да я намерят?
	Нека се паникьосват. Нека се тревожат за нея. Имаше нужда от това. Заслужаваше го. Щом я принуждават да се омъжи насила, поне да я оставят един следобед да си отдъхне, преди…
	Той стоеше зад нея.
	Не беше чула приближаването му, никога не го чуваше. Той се появяваше сякаш от нищото, като сянка.
	Джанеса погледна нагоре и се усмихна. Той не отвърна, но никога не го правеше.
	Седна до нея на пейката и се вгледаха един в друг. Както винаги, Джанеса вдигна ръка и леко проследи дантелата от белези, които обезобразяваха едната страна на красивото му лице. Поне нямаше нови от последната им среща.
	Когато дойде тук за пръв път, когато за пръв път избяга от палата заради отдавна забравено мъмрене, тя дойде тук. Плачеше и искаше само да се махне от този град и от семейството си. Тогава той дойде и тихо я успокои. След това, когато биваше наранена или самотна, идваше тук и го заварваше да я чака.
	Първия път той имаше само един белег на лицето, но при всяка следваща среща белезите ставаха все повече. Не го попита откъде са и той никога не каза.
	Беше достатъчно, че са заедно. Река, така се беше нарекъл, и тя смяташе, че му подхожда, защото заговореше ли с тихия си глас, си представяше самотно поточе, което пее тъжната си песен. В началото не искаше да говори с нея, но сега сякаш нямаше търпение да излее душата си — говореше за надеждите си, за мечтите за свобода, за нов живот — винаги за нов живот, сякаш едва успяваше да понася този.
	Така отчаяно се опитваше да го задържи, да опази тайната си любов, че никога не му каза истинското си име и когато видя една птичка на близкото дърво, му се представи като „Джей“*. Не искаше да го лъже, но тогава й се стори подходящо. Вероятно „Река“ също не беше истинското му име, а и какво значение имаше. Важно беше само, че ще бъдат заедно за малко.
	[* _Jay_ (англ.) — сойка. — Б.пр.]
	— Здравей, Река — прошепна тя с усмивка.
	— Здравей, Джей — той не се усмихна, но в очите му имаше благодарност, че я вижда.
	Тогава, под сянката на стар оголял бряст, те се целунаха.


>	Двадесет и три

	През последните няколко нощи Раг спа на твърд сламеник. Не беше особено удобно, но бе за предпочитане пред покрива на хана. Трябваше да признае обаче, че компанията не беше толкова добра, колкото старата й група. Бърни хъркаше като ревящо магаре и Раг осъзна, че от часове се взира в олющения таван. Нямаше представа как на Крупс и Стераджлио не им пречи, но те спяха като пънове, а тя лежеше и слушаше.
	Тримата мъже споделяха една стая в малка къща на две врати от _Черния елен_. Крупс бе казал, че ще е най-добре тя да се премести при тях, щом ще работят заедно. Раг се зачуди дали е добра идея да живее с трима мъже. Беше млада, но не хранеше илюзии какво може да й се случи, ако някой от тях я хареса. Все пак желанието й да се присъедини към Гилдията надделя. Щом се налагаше, щеше да го направи.
	Стераджлио се взираше в нея от време на време. Мислеше си, че тя не забелязва, но Раг го виждаше с периферното си зрение. Той я плашеше — макар че не би го признала. Опитваше да го избягва или да не остава насаме с него. Бърни беше голям и страховит, но доста по-внимателен. Крупс, с красивото си лице и палава усмивка, я караше да се чувства като у дома си. Смигваше й, смееше се, наричаше я „сладурано“ и това й беше приятно. Хората рядко полагаха усилия да са мили с нея. Но с времето тя осъзна, че започва да харесва Крупс все повече.
	Въпреки неудобството нощем, нямаше други оплаквания. Вече се чувстваше като част от бандата. Понякога Крупс и Бърни дори искаха мнението й за разни неща — маловажни, но я караха да се чувства като равна, като една от тях.
	Най-хубавото беше, че вече не се налагаше да краде дребни монети, за да се нахрани. Къщата имаше килер и Крупс правеше закуска всеки ден — яйца и шунка или наденички. На обед — хляб и сирене, и нещо готвено вечер. Раг никога не се беше хранила така добре. Няколко пъти се натъпка така, че едва не се разплака от болка и радост.
	Не забравяше обаче и онези, които бе изоставила. Чирпи, Мигс и Тиджи й липсваха, липсваше й дори Фендер — но те бяха минало. Имаше нова банда, истинска, не просто някакви хлапета, които си опитват късмета по улиците.
	Все пак дните минаваха, а нищо не се случваше и тя започна да се чуди за някои неща. Като че ли не правеха друго, освен да се размотават и пият. Стераджлио от време на време отваряше книга, Крупс изчезваше за малко от къщата, но иначе не се случваше нищо. Не че Раг се оплакваше. Те сигурно знаеха по-добре от нея.
	След няколко дни обаче внезапно се активизираха.
	— Добре, сладурано — каза Крупс. Раг тъкмо се беше събудила и слизаше по стълбите. Всички седяха и я чакаха. — Време е да свършим малко работа.
	Крупс беше облечен модерно, не го беше виждала с такива дрехи. Носеше риза с широки ръкави, сатенена жилетка и подходящи бричове. На стола му висеше палто от същата материя. Беше пригладил косата си назад с някакъв балсам и миришеше чак противно сладко. Стераджлио също беше издокаран, но си смърдеше на стари чорапи. Бърни изглеждаше както винаги — потен и огромен.
	— Къде отиваме? — попита Раг, като разтъркваше сънено очи.
	— Ще разбереш съвсем скоро — отвърна Крупс. — Сега облечи това.
	Той взе купчина ярка синя коприна и я хвърли към нея. Чак когато я хвана, Раг осъзна, че това е рокля.
	Никога не беше обличала рокля и проклета да е, ако сега го направи. Особено тази, с която щеше да прилича на курва от улица „Вердант“.
	— Вие сигурно се майтапите, ако си мислите, че ще облека това…
	— Не се майтапим, сладурано. Ще трябва и да си срешеш косата.
	Тя се втренчи в тях. Изглеждаха напълно сериозни.
	Качи се отново горе и цяла вечност се бори с роклята, но накрая успя да различи кое е предницата и кое задната част. Добре че обувките бяха с равни подметки — не би могла да ходи на токовете, които носеха уличните момичета. Косата й се оказа истинско предизвикателство — сплъстена и сплетена, но накрая някак я среса и слезе пак долу.
	Крупс се усмихна.
	— Сладурано! Изглеждаш…
	— Да не си продумал — сопна му се тя, чувстваше се ужасно глупаво.
	— Ще трябва да поработим по маниерите й — обади се Стераджлио.
	— Някой ще ми каже ли защо е всичко това? — тя посочи роклята, която висеше на нея като някакъв натруфен чаршаф.
	— Всичко с времето си, сладурано. Засега само гледай да приличаш на възпитана млада дама.
	_Майната ви_, искаше да каже тя, _майната й и на тая рокля_, но си затвори устата. Вече се бе оплакала достатъчно.
	— Добре, да вървим — каза Крупс и отвори вратата на къщата.
	Раг и Стераджлио го последваха и тя попита дали и Бърни ще идва.
	— За тая работа трябва малко деликатност, сладурано. Бърни не го бива в тези неща, затова засега ще остане тук.
	Звучеше логично. Бърни беше деликатен като боен кон.
	Тръгнаха на юг към центъра и Раг скоро осъзна къде отиват. Трябваше да си държи устата затворена, да не ги тормози с въпроси, но не можа да се спре.
	— Отиваме в Квартала на короната — отбеляза тя.
	— Много добре — отвърна Стераджлио. — Но защо не се съсредоточиш върху това да изглеждаш добре и да говориш по-малко?
	Раг искаше да му отвърне нещо, но размисли — Крупс нямаше винаги да е наоколо, за да я защитава. Чудно как щяха да влязат в Квартала на короната, защото той беше обграден със стени. Вероятно скоро щеше да разбере.
	При портите от ковано желязо Крупс им направи знак да спрат.
	— Така, аз ще говоря. Щом влезем, опитайте да се държите съвсем естествено. Сякаш сте тукашни — погледна към Раг, явно смяташе, че за нея това ще е особено трудно. — Е… постарайте се.
	И той тръгна към портата. Там се мотаеха трима от Зелените куртки, но когато видяха Крупс и останалите, застанаха нащрек. Раг реши, че с това играта ще приключи. Как изобщо щяха да влязат? Глупава идея; тя приличаше на богато момиче толкова, колкото крава прилича на теле.
	— Какво има, приятел? — попита единият от Зелените куртки и посегна да стисне ръката на Крупс.
	— Как я караш, Уестли? — отвърна Крупс.
	Едно нещо не можеше да се отрече на Раг, беше бърза — забелязваше бързо и неприятностите, и монетите. Когато мъжете си здрависаха, тя видя златната корона, която мина от дланта на Крупс в ръката на Зелената куртка.
	— Не се оплаквам, старче — отвърна Уестли, после отстъпи встрани и направи знак на другите двама. Желязната порта се отвори с изскърцване и им позволи да навлязат в онази част на града, в която Раг не беше стъпвала. Това беше Кварталът на короната, дом на богатите и привилегированите, и на повече съкровища, отколкото тя можеше да си представи… а си представяше много.
	Крупс се ухили и мина през портата, сякаш това бе най-естественото нещо на света. Раг спря на прага, знаеше, че не бива, че този квартал е забранен за нея. Не й беше тук мястото — но Стераджлио я блъсна силно и тя пое с препъване след Крупс.
	Щом влязоха, Раг започна да се диви на сградите, на чистите, облицовани с камък фасади, на сияещите прозорци… на това, че изобщо имаше прозорци. Тук-там алеите бяха обточени от окосена трева и лехи с цветя. Макар че цветовете им бяха повехнали заради наближаващата есен, за нея бяха красиви. Виждаше се и по някой храст, изкусно подрязан във формата на птица или еленче. Колко ли време е отнело да ги създадат? Имаше и нещо странно… Не го осъзна в началото, но тази част на града не смърдеше на гнила храна и лайна.
	Улиците не бяха покрити с нечистотии: почти нямаше и боклучета. Раг се зачуди защо на толкова много място живеят така малко хора. Хора, които се носеха грациозно, не тромаво или пък ловко като хората в Доковете и Северната порта. Тези тук сякаш нямаха никакви грижи — разхождаха се безцелно с фините си дрехи, миришеха на парфюм и на екзотични масла… дори мъжете.
	— Затвори си устата — прошепна й Стераджлио. — Зяпнала си ги, сякаш се разхождат голи. Опитваме да се впишем, а ако се звериш така, ще привлечеш внимание. Все едно сме облекли магаре с рокля.
	Раг се окопити. Имаха работа за вършене и тя нямаше да прецака всичко.
	— Знаем ли къде отиваме? — попита Стераджлио, ставаше все по-напрегнат, докато вървяха по широките улици.
	— Спокойно — отвърна Крупс. — Знам точно къде отиваме.
	Беше ясно, че Стераджлио се чувства също толкова не на място, колкото и Раг. Той се смръщи и се озърна като ярка, която се оглежда за лисица.
	Скоро стигнаха до широк, обточен с дървета площад. Великолепната морава в центъра му беше обградена от четири редици къщи, всяка защитена от желязна ограда с шипове.
	— Ето тук е — каза Крупс и кимна към къщата в североизточния край на площада. — Домът на Барнус Джуно. Най-богатият търговец на подправки в Стийлхейвън.
	Къщата беше на три етажа, но за разлика от подобните й по размери сгради в другите части на града, стените й бяха прави, а покривът — равен.
	— Е, какво ще кажете? — обърна се Крупс към Стераджлио.
	— Ще кажем, че всички прозорци на първия етаж са с решетки — отвърна той, като се взираше през широката зелена морава. — Отзад как е?
	— Няма вход, залепена е за сградата на операта.
	— Значи остават входната врата или вторият етаж.
	Крупс кимна и попита:
	— Е, сладурано, кое да бъде?
	Раг се смръзна. Ето защо я бяха довели. Това беше нейната задача: да проникне в къщата на някакъв си търговец на подправки. Но как?
	— Ами…
	— Аз ще ви кажа — рече Стераджлио. — Това е само шибана загуба на време.
	Крупс го изгледа мрачно и той тръгна през моравата, като мърмореше ругатни.
	— Можеш да влезеш, нали, сладурано? — попита Крупс. Този път нежният му тон стана малко по-остър.
	Раг трябваше да измисли нещо или да признае, че няма никаква представа как се прониква в къщи. А направеше ли го, край с Гилдията. Щеше да се върне на покрива на хана и отново да краде медни монети.
	Усмихна му се и смигна, както той често правеше.
	— Разбира се, че мога, сладур — каза тя подигравателно. Беше доволна и доста облекчена, когато блъфът й мина и Крупс се усмихна.
	— Добро момиче. Е, откъде ще влезеш — през вратата или през прозорец?
	Тя отново погледна към къщата. Нямаше опит в отварянето на ключалки. Фендер се опита да й покаже няколко пъти, но тя само изкриви едното лостче и счупи друго в ключалката. След това не й позволяваше да припарва до инструментите му.
	— По-лесно ще е през прозорец — каза тя, като се надяваше, че звучи компетентно.
	— Добре. Това е добре. Знаем разположението и не би трябвало да има изненади през нощта. Просто се покатери на горния етаж, вмъкни се през някой прозорец, слез долу и ни отвори вратата. Лесна работа.
	— А този Барнус Джуно със сигурност го няма, нали? — попита тя. Не искаше да влезе и да завари разгневен търговец да я чака със сатър.
	— Той е в Копъргейт. Ще се върне след седмица. Вътре няма никого… освен кучето му, разбира се.
	— Освен какво? — възкликна Раг, може би твърде високо.
	Крупс се засмя.
	— Лесно се хващаш, сладурано. Спокойно, няма нито куче, нито търговец. Само ти, ние и купчина монети, които ни чакат да ги заведем в новия им дом.
	— И е сигурно, че Гилдията е наясно с това? — тя знаеше, че не бива да пита повече, но не се сдържа.
	— Трябва да се научиш да се доверяваш — каза Крупс и положи ръка на рамото й. — Да не сме луди да ограбим точно този тип без знанието на Гилдията? Бърни може да е тъп, а Стераджлио „безстрашен“, но аз не съм луд. Защо да си го причинявам?
	Това звучеше логично. Никой не искаше да ядосва Гилдията, колкото и изгоден да беше ударът.
	— Вие двамата разбрахте ли се вече? — попита Стераджлио, докато крачеше към тях по окосената морава.
	— Да — отвърна Крупс. — Ще ни трябва кози крак за прозореца. Ти ще намериш, нали? — Раг нямаше представа какъв е този кози крак, но кимна.
	— Е, значи всичко е ясно, да тръгваме — каза Стераджлио и пое към портата, без да чака да го последват.
	Крупс и Раг забързаха след него. Сякаш самото място ги обвиняваше, уличаваше ги още преди да са започнали и трябваше скоро да се махнат оттук. Щом завиха зад един ъгъл, близо до портата, едва не налетяха на две натруфени дами.
	Едната беше висока и слаба, със силно гримирано лице, но гримът не успяваше да скрие бръчките. Пудрата и помадата я караха да изглежда още по-стара и някак гротескна. Другата беше много по-ниска и почти толкова широка, колкото висока, а богатият й бюст преливаше от деколтето на червената рокля.
	Стераджлио отстъпи смръщен няколко крачки встрани, а Крупс излезе напред, преди жените да са реагирали.
	— Моите извинения — каза той леко високомерно, но все пак очарователно. — В бързината едва не налетяхме на вас. Моля да ни извините.
	Високата жена им хвърли презрителен поглед, но по-дребната й пухкава приятелка бе забелязала Раг.
	— О, виж ти? — каза тя и усмивката изду бузите й като шкембе на пияница. — Колко мило. Каква красива рокля. Къде отиваш с татко си, миличка?
	Раг се втренчи в нея. Жената твърдеше, че ужасното нещо, което носеше, е „красиво“, и това я обърка. Ако отвореше уста и заговореше като улично хлапе, всичко щеше да пропадне, затова само продължи да гледа тъпо.
	— Опасявам се, че дъщеря ми не е добре с ума — каза Крупс и бързо я хвана за ръката. — Не е на себе си, откакто майка й се спомина. С чичо й…
	— Каква ужасна трагедия! — Дебелата жена се наведе и прокара ръка през косата на Раг — слава на боговете, че беше сресана. Огромните гърди на жената едва не изпаднаха от роклята и Раг извърна глава с отвращение.
	Високата пристъпи напред и сведе дългия си нос.
	— Да, ужасна трагедия. Как казахте, че се казвате?
	— Не сме казали — отвърна Крупс с усмивка.
	Тя се вгледа в него с очакване.
	Крупс изглеждаше затруднен. Въпреки чевръстия си език сега не знаеше какво да отвърне. Жената обаче беше опърничава: кажеше ли й грешно име, щеше да извика Зелените куртки.
	С периферното си зрение Раг видя, че Стераджлио посяга към нещо в ръкава на жакета си и в ръката му бавно се появи сребърно острие.
	— Е, как се казвате…? — настояваше жената със сериозен тон. Нямаше да отстъпи, докато не изясни това. Дебелата й приятелка спря да гали косата на Раг и се обърна подозрително към мъжете.
	Стераджлио пристъпи напред.
	— _Майната ви, дърти глупачки!_ — изкрещя Раг с цяло гърло.
	После се втурна покрай тях, блъсна се в Стераджлио и го избута към портата. В този миг всички се раздвижиха. Стераджлио тръгна напред, а Крупс забърза след него по лъскавите павета. Когато най-сетне се добраха до портата, тя още беше отворена и те забавиха крачка. Крупс се усмихна на Уесли и на другите двама от Зелените куртки.
	— Това можеше да свърши зле — каза той ведро, когато поеха към къщата си.
	Раг бе напълно съгласна с него и хвърли поглед към Стераджлио, който беше скрил ножа. Можеше да свърши адски зле.


>	Двадесет и четири

	Каира чака три дни в стаята. Бяха й казали, че ще се свържат с нея, но първата нощ не дойде никой, втората — също. Собственикът на _Понито и цигулката_ явно нямаше против престоя й тук, носеше й храна и не питаше нищо. А тя чакаше.
	Междувременно се опитваше да поддържа във форма тялото и ума си, като използваше оскъдната обстановка. На леглото и гредите на тавана упражняваше мускулите си: петдесет набирания, сто лицеви опори и двеста коремни преси. Вдигна дървената маса на гръб и кляка с нея, докато бедрата й не пламнаха. После започна разтягане, хващаше глезените си и се навеждаше така, че челото й да докосне коленете, след това опираше длани в пода, а накрая изпъваше ръце зад тила си, за да достигнат другото рамо.
	Нуждата да се поддържа силна и гъвкава не беше безсмислена. Тази задача щеше да е трудна и Каира нямаше представа какви умения ще й потрябват.
	Молеше се, за да изостри ума си. Ворена щеше да се грижи за нея, ако тя остане решителна и целеустремена. Нищо не биваше да я разсейва, нищо не биваше да се изпречва на пътя й. Но не беше лесно да се съсредоточи на такова чуждо място и без присъствието на сестрите си. Щитоноските бяха орден, в който всички действаха като един, а без тях Каира трудно намираше силата, нужна за предстоящата задача.
	Но обещанието беше дадено. Това беше нейното наказание за загубата на контрол. Каира щеше да изпълни мисията си, да изпълни дълга си и нищо нямаше да я спре.
	На третия ден на вратата се почука.
	Тя я открехна и се вгледа в мрака, очакваше да види човека за свръзка. Първо видя само тъмнина, но щом очите й свикнаха със светлинката на едничката свещ на стената, забеляза някаква фигура.
	— Ще ме поканиш ли вътре? — попита глас. Глас на млада жена. Това може би трябваше да й подейства успокояващо, но тя беше обучавала много млади момичета, които бяха изключително опасни.
	Все пак отстъпи назад и отвори вратата пред непознатата. Мускулите й бяха напрегнати и готови за атака.
	Момичето влезе. Беше слабичко и носеше наметало, което го скриваше цялото. Свали качулката и се усмихна.
	— Как си? — попита сговорчиво, сякаш бяха стари приятелки и това бе в реда на нещата. Сякаш целият свят на Каира не се беше срутил около нея и тя не бе изпаднала в немилост, принудена да напусне дома си и да изпълни задача, за която не беше съвсем подготвена.
	— Коя си ти? — попита Каира, не беше в настроение за любезности.
	Момичето се усмихна още по-широко.
	— Имам много имена, но можеш да ме наричаш Лютиче.
	_Лютиче ли? Що за име? Така старите сантиментални селяни кръщаваха най-хубавите си крави._
	— Това някаква шега ли е?
	Усмивката на момичето изгуби част от сиянието си.
	— Ще разбереш, че се шегувам в много редки случаи. Този не е такъв. Е, ще те питам пак — как си, във форма ли си?
	_Разбира се, че съм във форма, аз съм Щитоноска на Ворена, защитник на слабите, праведен инструмент, наточен и закален в пламъците на битка, готов да удари враговете на моите богове и моя крал._
	— Да.
	— Отлично. Ще ти е нужно. Уредих една среща, на която сигурно ще се наложи да покажеш… способностите си.
	Каира не хранеше илюзии какво означава това. Надяваше се само да не трябва да убива.
	— И щом се докажа, как ще разбера какво да правя после?
	Лютиче наклони глава, сякаш говореше на дете.
	— Остави това на мен, мила. Не си блъскай главата с мислене. Върши онова, за което те бива.
	Каира сви юмруци, устоявайки на изкушението да научи това момиченце на уважение, но усещаше, че съвсем скоро ще има възможност да излее гнева си.
	— Ще тръгваме ли? — попита момичето и посочи вратата.
	Каира облече наметалото си и я последва тихо.
	Улиците не й изглеждаха толкова мръсни, колкото когато напусна Храма на есента. Хората не й се струваха толкова заплашителни, а курвите — не така жалки.
	С нарастващо лошо предчувствие тя осъзна, че започва да свиква с нищетата, да се приспособява, и това я плашеше повече от всичко. В храма беше защитена от тези неща, някак оставаше недокосната от гнилата поквара на града, но сега, когато вървеше по улиците му, сред неговите забравени от боговете жители, шансът да стане като тях нарастваше.
	Каира стисна зъби при тази мисъл. Никога не би позволила да бъде омърсена. Въпреки всичко още беше щитоноска, още бе избрана сестра на Ворена, ярък пламък в мрака, маяк за изгубените. Колкото и дълбоко да навлизаше сред тинята, никога нямаше да забрави това.
	— Стигнахме — каза Лютиче.
	Намираха се северно от оживения пазар за месо, от чиято воня на Каира й се догади. Лютиче я поведе по уличка между две високи каменни сгради. Двама мъже чакаха на върха на стълбище. Кимнаха на Лютиче и огледаха Каира с подозрение и леко развеселени. В подножието на стълбите Лютиче отвори една прогнила врата и влезе в усойна изба.
	Миризмата на влага връхлетя Каира и тя спря, за да изчака очите й да свикнат с мрака. Успя да различи мъж, който седеше до маса с гръб към тях. До него имаше бутилка вино и бокал.
	Лютиче и Каира зачакаха, докато той се угощаваше с месо и хляб и отпиваше от бокала.
	Каира усещаше, че в тъмните ъгли на избата има още хора, които наблюдават и чакат. Беше нащрек, всеки мускул бе напрегнат до крайност, готова да удари при първия признак на опасност. Глас в главата й пищеше, че нещо не е наред и се излага на ненужен риск, но тя потисна желанието да побегне.
	Трябваше да мине през това, иначе нямаше да изпълни мисията си.
	Най-сетне мъжът приключи с яденето, допи виното и избърса уста с парче плат. Облегна се в стола, като дишаше тежко, а после се обърна към двете жени.
	— О, Лютиче — изпъшка той. — Винаги е удоволствие да те видя, скъпа. Кого си ни довела?
	— Палиен, може ли да ти представя Каира? Бивша наемница, сега нещастно ненаета.
	— О, да — Палиен се изправи и огледа оценяващо Каира. Беше слаб, въпреки очевидния си апетит, с гъста черна коса и огромни, извити около горната му устна мустаци. Очите му бяха малки, тъмни и със смущаващ поглед. — Много сме чували за теб. Определено изглеждаш подходяща.
	Палиен прокара палец и показалец по мустаците си. Каира почти очакваше той да се приближи и да изпробва колко са стегнати бедрата й, сякаш беше кобила за продан.
	— Мислиш ли, че можем да я използваме? — попита Лютиче. Каира мразеше да говорят за нея така, но й бе казано да мълчи. При тези обстоятелства вероятно това беше най-умното.
	Палиен завъртя глава.
	— Сигурно. Но има само един начин да разберем.
	Изведнъж Каира усети присъствие до себе си. Не бе нужно да обръща глава, за да разбере, че е мъж… едър мъж. Беше се приближил, без да го усети — добра работа. Може би беше опасен. А когато той вдигна ръка и замахна с малка брадвичка, тя осъзна, че няма никакво „може би“.
	Каира се наклони назад и брадвата профуча точно пред носа й. Едва успя да се изправи и да се отдръпне отново, когато той замахна пак — този път към рамото, а накрая — към корема. Тя избегна ударите с три мълниеносни стъпки.
	Той наистина беше огромен, с грозно, загрозено още повече от гримаса лице. Носът му беше чупен, а зъбите — избити, което означаваше, че доста се е бил по улиците.
	Каира обаче не беше от улиците.
	Тя беше роден воин, обучен в храм, посветен на всички бойни изкуства.
	Той нямаше шанс.
	Когато тръгна напред, вдигнал ръка за още един удар, Каира се приближи и се завъртя на пета. Притисна гръб към него, когато секирата полетя към рамото й, сграбчи го за китката и я изви така, че счупи ръката в лакътя. Брадвата издрънча на пода, а мъжът изрева от болка. Каира продължаваше да извърта счупената му ръка и воят му ставаше все по-силен. Накрая тя заби крак в коляното му, а после длан — в челюстта. Мъжът замлъкна и се свлече на пода, но към нея от сенките вече налиташе друг.
	Този мушкаше с ножа си към главата й и Каира се отдръпна тъкмо навреме, за да избегне острието, но почувства как то разсече въздуха пред нея. Мъжът отстъпи за още един удар и тя го изрита бързо между краката. Той изскимтя като куче, изтърва ножа и стисна тестисите си с две ръце. Каира го сграбчи за косата и заби коляно в носа му. Главата му се отметна рязко и се удари в пода.
	Каира се обърна тъкмо навреме, защото Палиен направи две бързи движения с ръка — явно даваше знак на двама от мъжете си да се приближат. Единият беше дребен и жилав, държеше извита къса сабя в едната си ръка и груб нож в другата. Вторият беше по-едър в раменете и стискаше дървена сопа.
	Тези двамата действаха по-внимателно, кръжаха около нея и търсеха пролука в защитата й.
	Каира зачака. Все някога щяха да нападнат; беше въпрос на време. Остро вдишване издаде първата атака и единият от мъжете се втурна към нея, следван от по-дребния.
	Тя избегна сопата и се извъртя от закривената сабя, но тя все пак проряза туниката й. Каира отвърна с удар с длан в гърлото на дребния — колкото да го накара да отстъпи, без да го убие. Палиен нямаше да се зарадва, ако утрепе някой от хората му.
	Сопата отново полетя към нея, но Каира я сграбчи с две ръце и я спря насред замаха. Нападателят имаше време само да сбърчи объркано чело, защото тя изтръгна сопата от хватката му, стовари я на главата му и той се свлече на пода.
	Каира вдигна сопата тъкмо навреме, защото другият отново налиташе със закривената сабя. Острието се заби в сопата и се разхвърчаха трески, а острият му връх се заклини в дървото. Мъжът опита да го освободи, но то се бе забило здраво, а Каира нямаше намерение да пуска сопата. Мъжът изрева от безсилие, остави сабята и направи три бързи замаха с ножа, които Каира лесно отби.
	С едно мълниеносно движение изтръгна ножа от ръката му. Той отвори уста да изпсува, но тя беше по-бърза — вдигна сопата, с още забитата в нея сабя, и я стовари върху челюстта му. Устата му се затвори рязко, зъбите прехапаха езика и от устата му шурна кръв, когато той политна назад и се стовари на пода.
	Каира се огледа за друг нападател, но никой не се появи. Получи само бавни ръкопляскания от Палиен, който изглеждаше странно развеселен от лекотата, с която беше победила хората му.
	— Впечатляващо — рече той. — Не си ме излъгала, Лютиче.
	— Никога не лъжа, Палиен — отвърна тя, макар Каира да се съмняваше в това.
	— Но какво да правим с теб? Твърде красива си да работиш като бияч, макар че ако те изпращаме да събираш парите от търговците, сигурно сами ще се натискат да ти плащат. Какво да те правим, какво?
	— Аз имам предложение — рече Лютиче, като се приближи съвсем плътно до Палиен. Той явно нямаше нищо против. — Вероятно ще е най-добре да следи Райдър. Ще го пази, докато не приключи сделката с Боло, и ако се опита да изклинчи или да профука твърде много пари, тя ще го убеди да влезе в пътя. Райдър ще е много по-склонен да послуша жена, особено с такива очевидни умения.
	Палиен вдигна вежди и се замисли. После кимна.
	— Много добра идея. За такава красавица Райдър ще е готов на всичко. Сега си спомних защо те държа тук, скъпа моя — Лютиче се засмя. — Добре, мисля, че мога да оставя на теб да уредиш всичко. И опитай да й намериш свестни дрехи. Прилича на бежанка.
	Каира изслуша всичко това мълчаливо. Кръвта й още кипеше от схватката, но се сдържа да не смачка Палиен заради обидата и да не напердаши Лютиче, докато не започне да моли за милост.
	Засега просто щеше да чака благоприятния момент.
	След като се сбогува с Палиен, Лютиче изведе Каира от избата, ухилена до уши.
	— Изглеждаш доволна от себе си — каза й Каира, когато се отдалечиха от къщата.
	— Разбира се, че съм доволна. Постигнах повече, отколкото очаквах. Браво на теб, между другото. Представи се отлично.
	Отлично ли? Каира не се гордееше особено с представянето си. Тя беше защитник на слабите и безпомощните — въпреки тръпката от схватката, не й доставяше удоволствие да наранява хора, но пък беше наясно какво се очаква от нея.
	— Затова съм тук, нали? Да служа като наемник, докато не се наложи да стана убиец.
	Лютиче спря внезапно и я дръпна встрани, лицето й беше помръкнало.
	— Ти си тук да ми помогнеш да открием кой стои зад Гилдията, за да можем да я унищожим. Гилдията е жадна за богатство и власт: ако трябва, ще поробят всички невинни в Свободните държави, за да постигнат целта си. Ти си оръжие, Каира Стормфал, оръжие, което ще порази злото, заразило този град. Затова си отгледана.
	— Но как ще изпълня целта ни така? Ще съм бавачка на слуга на Палиен. Как надзираването на някакъв дребен престъпник ще е полезно за мисията ми?
	Лютиче отново се усмихна.
	— Дребен престъпник ли? О, Мерик Райдър е много повече от това. Неговите връзки с Гилдията са стари и доста тесни. Освен това се вслушват в думите му. От месеци работя с Палиен и се опитвам да спечеля доверието му. Райдър получи настоящата си задача от водачите на Гилдията. Ако успее, най-вероятно ще го поздравят пак лично. Провали ли се, ще искат да бъде убит пред очите им. Ако му помагаш, ти ще си до него, когато се срещнат, за да получи наградата си, каквато и да е тя. Тогава ще имаш шанс да удариш.
	— Ако този Райдър е толкова важен, защо има нужда от мен? Щом господарите на Гилдията го ценят, трябва да може да се грижи за себе си.
	— Той още не знае, че има нужда от теб, но ще разбере. Спечелиш ли доверието му, ще си до него, когато настъпи моментът.
	— И как ще спечеля доверието му?
	Лютиче се засмя, хвана я за ръката като стара приятелка и я поведе по улиците.
	— Остави това на мен.


>	Двадесет и пет

	Кулата на платната беше древна сграда, построена от дялани камъни, добити от черните скали, които се простираха по крайбрежието. Тя се издигаше над стария залив с форма на полумесец, сам по себе си изобретателна конструкция, където спокойно можеха да акостират хиляда кораба. Макар и преживяло разцвета си, пристанището още беше оживен център за наемане на транспорт, и от него започваха безброй търговски маршрути из Мидралско море. Галеони, каравели, бригантини и всякакви други съдове прииждаха и потегляха от тук със стотици всеки ден. И именно от Кулата на платната цялото това движение се управляваше, контролираше и описваше до най-малката подробност.
	Тъй като беше сграда с огромно значение, тя се охраняваше денонощно от Пристанищната стража, чийто знак с корона и котва гордо личеше на късите наметала, покриващи червените им нагръдници. Характерните им алебарди бяха дълги десет стъпки, а остриетата им приличаха на изпънати платна.
	Никой не можеше да влиза в кулата, ако нямаше необходимото разрешение, камо ли да проникне до пристанищната администрация. А среща със самата началничка на пристанището трябваше да се поиска писмено и можеше да минат десетина дни, преди да получиш необходимото разрешение.
	На Мерик Райдър му отне по-малко от час.
	— Искате ли вино? — попита го тя. — Или нещо по-силно?
	Началничката на пристанището стоеше до лакиран дъбов бюфет, в който имаше колекция от вино и силен алкохол, някои във фини стъклени бутилки, други в гарафи или бронзови съдове.
	— Ще пия каквото и вие, Терез — отвърна Мерик и я озари с усмивката си.
	Терез беше на средна възраст, твърде стара за вкуса му, но все още относително привлекателна. Косата й посивяваше и беше изгубила донякъде блясъка си, а на лицето й имаше по някоя и друга бръчица, но не прекалено. Годините начело на огромното пристанище на Стийлхейвън, което тя управляваше от коженото си кресло, бяха трупнали малко тлъстини на задника й, но Мерик можеше да го понесе. Не възразяваше жените да са по-пищни.
	— Значи нещо по-силно — рече Терез и наля две чаши златист ликьор от гарафа.
	Приближи се, подаде му едната и седна на ръба на огромното си писалище.
	— Е, какво мога да направя за вас… или вие можете да направите нещо за мен?
	В очите й се появи искрица и Мерик добре схвана предложението. С удоволствие би й показал, с радост би я навел над писалището и би й дал това, което си просеше, но се съмняваше, че така нещата ще потръгнат. Някои жени обичаха да се отдават на момента, но въпреки че Терез флиртуваше, той се съмняваше, че е една от тях. Писалището й беше изрядно, счетоводните книги бяха прибрани по дати на лавиците, перата й бяха подредени по големина до мастилницата. Нямаше разхвърляни свитъци, всичко си беше на мястото. Това му подсказа, че Терез е методична, овладяна и ако реши да я наведе над писалището, може и да изпита моментно удоволствие, но вероятно няма да получи каквото иска.
	— Тук съм от името на трети лица — каза Мерик, след като отпи от ликьора. Беше силен и сладък. Дали Терез е такава, тепърва щеше да се разбере. — Те ценят бързината и ефикасността. Товарът им подлежи на разваляне, затова трябва да влезе и излезе от пристанището за една нощ. Тези лица са и много дискретни по отношение на плащането. Ще са особено щедри, ако решите да отговорите на нуждите им.
	— Нима? — попита тя и отпи от чашата си. Когато я остави, на лицето й се появи лека усмивка, нищо повече.
	_Добра е_, помисли си Мерик. _И със сигурност не за пръв път някой й предлага подкуп._
	Имаше два подхода. Или продължаваш да говориш и се надяваш, че нещо от казаното ще прозвучи разумно и нещо от предложеното ще се стори приемливо, или мълчиш и чакаш да направят своя ход, да ти намекнат за цената си.
	Всички си имаха цена.
	Кабинетът на Терез бе лишен от сантименталност, но мебелите бяха фино изработени и скъпи, на стената висеше гоблен, изобразяващ търговските маршрути в Мидралско море, който сигурно струваше цяло състояние, както и две картини на стари майстори, които дори Мерик разпозна, а не беше особен познавач на изкуството. Тази стая не беше обзаведена със заплата на началник на пристанище. Терез явно имаше и друг източник на доходи, който плащаше щедро. Мерик знаеше, че ако мълчи достатъчно дълго, тя ще покаже някак колко точно щедро.
	— Как е питието? — попита Терез, когато тишината продължи сякаш цяла вечност.
	_Решителността й се пропуква._
	— Прекрасно е — отвърна Мерик.
	— Та кого точно представлявате? — попита тя накрая.
	— Какво значение има? — отвърна той и се ухили така, че тя да види белите му зъби.
	Това му спечели усмивка в отговор.
	После усмивката изчезна.
	Терез остави чашата на писалището и се вгледа в него със стоманен поглед.
	— Работя на това пристанище от двадесет години. — Внезапно Мерик се почувства като дете, мъмрено от дойката си. — Много от законите и наредбите, според които то се управлява, са въведени от мен. Една от тях касае наказанието за контрабанда, което в зависимост от въпросния товар, може да варира от загуба на пръсти до изкормване.
	Нещата не вървяха, както очакваше. Мерик се наведе напред и остави чашата си до нейната.
	— Разбирам. Изглежда, няма какво повече да обсъждаме.
	Усмивката й се върна.
	— Бяхте толкова нетърпелив да ме видите, а сега бързате да си тръгнете? Постойте, момче, и нека ви кажа как стоят нещата — тя се изправи, мина зад писалището и се отпусна в креслото си така бавно, че кожата изскърца, сякаш я заболя.
	Дойде време за бизнес.
	— Ще ви струва по триста корони на кораб. Това ще ви гарантира място за акостиране за една нощ, пълна дискретност и ще останете извън счетоводните книги. Искам парите в аванс и щом ги получа, няма да се свързвате отново с мен, ясно ли е?
	_Абсолютно ясно._
	— Съвсем ясно, Терез — отвърна Мерик и се усмихна омайно.
	Този път тя не му отвърна.
	— Е, ако няма друго, аз съм заета жена.
	Тя се взираше в него, но Мерик вече беше схванал намека. Нямаше търпение да напусне кулата и миризмата на гнила риба.
	Щом се озова на стълбите, се почувства въодушевен. Сърцето му препускаше, а на езика си още усещаше вкуса на силния ликьор. Сега имаше нужда от едно питие, за да отпразнува победата.
	Но къде да иде?
	В града имаше хиляда кръчми и Мерик беше пил в повечето от тях. Този случай обаче изискваше нещо специално — нищо не можеше да се сравни с празнуване сред приятели и той искаше да иде в познато място, където е добре дошъл. Имаше само едно такова… _Кърканото куче_!
	Разбира се, последния път там се случи малък инцидент, защото го хванаха да мами на карти. Само по себе си това не беше кой знае какво, но мъжът, който го хвана, по-късно разбра и че Мерик е спал с жена му. Но със сигурност вече всички ще са забравили за това… нали така?
	Когато стигна вратата на _Кърканото куче_, поспря. Дали беше добра идея? Ръката му посегна към дръжката на меча.
	_Само на това може да се разчита. Винаги._
	Отвори вратата, като се подготви за гневна тирада и да избегне летящ към него стол, маса или дори по-лошо.
	Но не се случи нищо такова.
	— Райдър! Много време мина!
	Мерик видя, че Ули, кръчмарят, му се хили зад тезгяха. Внимателно тръгна през помещението. Видя стария си приятел Олег да играе карти с Герлин в един ъгъл, кимна му и се усмихна. Олег вдигна шишкавата си ръка и му помаха, а Герлин само се смръщи. Герлин не го харесваше, така че едва ли трябваше да се очакват прегръдки и целувки.
	Карл седеше в края на тезгяха и погледна косо Мерик. И това не беше изненадващо след случката с жена му, но не беше негова вината.
	— Какво да бъде, Райдър? Както обикновено? — попита Ули.
	Мерик не знаеше какво пие обикновено; пиеше ейл, вино, силен алкохол… каквото се предлага, но кой беше той, че да възразява на любимия си кръчмар?
	— Абсолютно — отвърна. — И по едно за всичките ми приятели. — И плесна шепа медни монети на тезгяха. — Не ни дръж жадни, Ули. Пий и ти едно.
	При обещанието за безплатна пиячка Олег и Герлин приключиха с картите и буквално се сблъскаха от бързане да стигнат до тезгяха. Олег се беше ухилил до уши, а Герлин все така се мръщеше.
	— Райдър, старо куче такова — измуча Олег гръмогласно. — Къде се загуби напоследък?
	— Ами къде ли не, Олег. Нали ме знаеш — ходя на разни места, виждам се с разни хора.
	— По-скоро с жените на разни хора — отбеляза Карл и вдигна глава от чашата си, за да го изгледа с укор.
	— Не исках да се стига дотам, стари приятелю — отвърна Мерик, като грабна една халба и му я подаде. Олег и Герлин също си взеха. — Станалото-станало. Стари приятели сме, нека пием за бъдещето и да не разсъждаваме за миналото.
	— Аха, за бъдещето — повтори Олег и вдигна халбата си.
	Герлин и Карл неохотно вдигнаха своите и всички, включително Карл, ги пресушиха с удоволствие.
	Щом ги треснаха на тезгяха, Ули започна да ги пълни отново, а Мерик плесна Карл по рамото.
	— Забрави, старче. Пий още едно — Ули беше напълнил халбите и Мерик бързо подаде едната на Карл.
	— Да, още едно — извика Олег. — Не помня да е имало жена, която да не мога да забравя след една хубава пиячка. — Вдигна халбата си към тавана.
	Мерик смръщи чело в опита да разгадае логиката на дебелия комарджия, но беше твърде рано за това и се задоволи с пресушаването на своята халба, а после настоя да я напълнят отново.
	След четири рунда кръчмата вече беше доволно размазана и четиримата се смееха, припомняйки си старите времена. Хубаво беше да оставиш навън света, Гилдията и откачените търговци на роби и да пийнеш с приятели, без да се чувстваш заплашен.
	Следобедът мина като в мъгла. Олег се смееше най-дълго и най-силно, но както винаги, колкото повече алкохол се лееше, толкова по-малко дразнещ ставаше той. Успяха дори да изтръгнат усмивка от Карл и Олег се оказа прав за онова със забравянето на жените. Герлин се опита да поддържа киселото си изражение, но Мерик накрая победи и сега всички се хилеха като момченца, и то на нищо конкретно.
	Небето отвън започна да притъмнява, когато група пияни моряци нахлу в кръчмата и броят на клиентите за миг се удвои. Двама от тях сякаш си търсеха белята, защото няколко пъти нарекоха Олег „дебел шибаняк“, а Мерик — „нафукано конте“, но тук бяха прави. След два рунда ейл се укротиха и всички в кръчмата запяха с цяло гърло „Боцманът изгуби такелажа“, а след това и няколко куплета от „Моето куче копае дълбоки дупки“. Олег пееше частта с „пъхна белка в гащите си“ по-силно дори от моряците.
	Сред цялото това вълнение Мерик осъзна, че не е пикал, откакто дойде в кръчмата — а беше изпил огромно количество. Затова тръгна към задния изход, като още се хилеше на Олег, на моряците и на живота по принцип.
	Изпусна шумна въздишка, когато урината заплющя в канала. Винаги пикаеше като кон и извличаше огромно удоволствие от това — мнозина казваха, че било признак на добро здраве, и кой би го оспорил? Щом приключи, започна да завързва бричовете си и вдигна очи към луната, която се звереше насреща му тлъста и кървавочервена.
	Луна на убийствата.
	— Лош знак, нали, Райдър? — от изненада едва не защипа пениса си във възела на бричовете. — Червената луна е лошо предзнаменование.
	Мерик се обърна с олюляване и присви очи да види човека в сумрака.
	— Кой е? — извика той. — Предупреждавам те, въоръжен съм.
	— Виждаме — една фигура излезе от сенките в уличката и Мерик усети как космите по тила му настръхват.
	— Шанка! Радвам се да те видя!
	— Сигурно — рече Шанка Лихваря.
	Дългата му провиснала коса обрамчваше сурово ъгловато лице, което излъчваше единствено злоба и жестокост. Защо ли Мерик беше решил да заеме пари точно от него? Да не би да е бил откачил? Но защо всички заемаха пари от хора като Шанка — защото бяха отчаяни.
	— Мислех да дойда да се видим, след като…
	— Спести ми го, Райдър. Твърде късно е за тия глупости. Длъжник си ми, просрочи и е време да си платиш. По един или друг начин.
	Мерик знаеше и без да проверява, че монетите в кесията му са изчезнали. Но те не бяха достатъчно да си покрие дълга и преди да плати пиенето на цялата кръчма.
	— Ей, чакай малко, Шанка. Мога да платя. Движа една работа за Гилдията.
	— Аха, и на мен така ми изглежда. Ако работеше за Гилдията, нямаше да пикаеш зад _Кърканото куче_. Щеше да бързаш да свършиш работата, за да ти платят… а ти да платиш на мен.
	— Истина е — рече Мерик, по-отчаяно, отколкото му се искаше.
	Сенките зад Шанка се раздвижиха и още две фигури пристъпиха напред, едри, опасни на вид копелета. Мерик хвърли поглед към вратата на кръчмата, но преди да се втурне натам, някой тръгна към него, някой огромен, когото не познаваше. Още един от хората на Шанка.
	— Искам си парите или ще ти взема нещо, което не ти се ще да изгубиш. Какво ли да бъде?
	— Ще си получиш парите, Шанка. Обещавам ти. Тъкмо приключвам работатааааааааа!
	Най-близкият от хората на Шанка го удари в корема. Як удар, от който изтръпваш чак до пръстите на краката. Мерик се олюля, но не падна, а се запрепъва назад към стената, като нагази до глезените в разкаляната от пикня пръст.
	Не му оставаше друго. Трябваше да научи тия копелета на това-онова. Да не си позволяват толкова.
	Изправи се, колкото му беше възможно, сложи ръка на дръжката на меча, а с другата стисна ножницата.
	— Мисля, че е честно да те предупредя, Шанка, че знам как да го използвам. Не ме предизвиквай или ще бъда принуден да го извадя. Учил съм в Колегиума на рода Тарнат, обучаван съм на шестдесет и шестте Принципа на бойното изкуство от самия лорд Мачариас. Убил съм дванадесет мъже в дуел и няма да ми дожалее, когато застана над окървавените ви трупове. Назад!
	Хората на Шанка се спогледаха несигурно, но той явно не беше впечатлен, защото нареди:
	— Счупете краката на копелето.
	Биячите изоставиха всякакви колебания и се втурнаха да изпълнят командата.
	Мерик измъкна меча или поне дръжката на меча. Острието остана заклещено във възтясната ножница и той стискаше само безполезно парче метал.
	_Гадняри!_
	Хората на Шанка се втурнаха към него, като първият едва сдържаше смеха си. Мерик запрати дръжката в лицето му и предприе възможно най-храбрия опит за бягство. Не измина и три крачки обаче, когато друг от биячите на Шанка заби юмрук в челюстта му.
	Мерик се удари в стената и коленете му поддадоха. Още един юмрук в лицето и вече лежеше проснат на земята сред кална локва пикня.
	Тогава те се развилняха, ритаха го, удряха го безмилостно. Той усети как едно от ребрата му изпука и се сви на топка, но тогава получи ритник в гърба. Изстена и опита да прикрие главата си, тялото и гърба си, но просто не му достигаха ръце, за да се предпази от ритниците и ударите, които валяха отгоре му. Носът му беше разбит. Устните — разцепени. Един зъб му се клатеше.
	Мъжете го сграбчиха за ръцете, вдигнаха го и въпреки отеклите си клепачи Мерик видя как Шанка го гледа злобно иззад тъмните кичури на мазната си коса.
	— Какво ти казах, малко копе…
	Някакво раздвижване го накара да се обърне. Един от хората му се стовари по очи, сякаш го бяха ударили с брадва.
	Мерик видя фигура в сенките, движеше се бързо и грациозно. Биячите на Шанка го пуснаха на опиканата земя и той се заслуша във виковете им на болка, в пукането на счупени кости и в тътена от стоварването на тела в прахта.
	Сигурно бързо губеше съзнание. Може би бяха прекалили с ритниците по главата, защото, когато суматохата утихна и той вече потъваше в небитието, чу женски глас да изрича името му.
	Ангел изрече името му.


>	Двадесет и шест

	Река проучи плана на двореца толкова подробно, че го виждаше със затворени очи точно както беше начертан на свитъците, дадени от Бащата.
	Стоеше насред мрачната улица и чакаше да потегли, но вече го беше правил стотици пъти във въображението си, беше изкачвал стените, беше се промъквал по коридорите, избягвайки стражите, които бързаха по своите си задачи.
	Проникването в Квартала на короната се оказа лесно. Стената, която го обграждаше, не беше висока, а пазачите не бяха достатъчно нащрек, за да видят Река, който _потече покрай тях, тих като нощта_. Стражите в двореца обаче щяха да са по-различни. За щастие Бащата на убийците имаше свой човек там, който с охота им бе дал подробните планове. Някой, който с готовност ги беше осведомил и за движението на дворцовите стражи из огромната сграда.
	Двама мъже вървяха към него покрай високата сто стъпки стена, която обграждаше Скайхелм. Бяха тихи, нащрек и не разговаряха като пазачите при портата на Квартала на короната. Но въпреки това бяха просто хора: нямаше да видят нито да чуят нищо.
	Щом го подминаха, Река изникна от мрака и безшумно се засили към стената. Полетя на няколко метра по каменното й лице, преди да се вкопчи в дебелия корниз, който се издигаше на още петнадесет стъпки. Издърпа се лесно, като забиваше железните си пръсти в камъка, пълзеше като паяк, далеч от светлината на фенерите, които осейваха основата на стената.
	Напредваше нагоре бавно и тихо, прилепен към стената. Знаеше, че тук има още стражи, и ако някой от тях се вгледа насам, ще види черния му силует да приближава като огромно насекомо. Това беше най-опасният момент, когато беше и най-уязвим, но не можеше да прибързва, трябваше да е тих.
	Когато стигна почти до върха, спря и зачака, ослушваше се за стъпки по бойниците. Идваха бавно, но сигурно и той застина в мрака.
	Ако шпионинът на Бащата им беше казал истината, това трябваше да е стрелец с лека броня. Стъпките приближаваха неотклонно и спряха точно над Река. Сърцето му ускори ритъма си, но той остана спокоен. Той беше Река, _той се носеше с течението към срещата с морето_. Нищо не можеше да го спре.
	След кратка пауза стъпките продължиха и Река издиша продължително. Щом се отдалечиха достатъчно, той бавно се надигна и надникна над ръба на стената. Не се виждаше никой, затова прескочи на бойницата и се плъзна тихо в сенките.
	Дори в мрака различаваше двореца и земята около него. Вгледа се в опит да забележи стражите, които стояха на пътя му. На север имаше пътека, която водеше от главната порта. Беше покрита с фин чакъл, който щеше да хрущи ужасно и да издаде присъствието му. На запад бяха градините на Скайхелм, където моравата щеше да заглуши стъпките му, но пък там патрулираше страж с хрътка. Не можеше да го види все още, но усети кучето по миризмата — странна нова миризма. Но нямаше как, трябваше да продължи.
	Тръгна напред, привел глава, и се плъзна по стълбата. Украсени фенери осветяваха двора, но все пак се намираха достатъчно сенки, в които да се скрие. Градините тънеха в мрак и той бързаше да стигне до там и да се слее с него.
	Щом стъпи на меката трева, коленичи и посегна към торбата, вързана на гърба му. Отвори я и извади съдържанието й. Развърза връзките на малките крачета. От кесия на колана си измъкна мускалче и го отвори. Двата заека, които бе донесъл, бяха упоени, но слабо. Миризмата на солите в мускала ги събуди и те хукнаха да се спасяват в мрака, сякаш подгонени от лисица.
	Река ги гледаше и чакаше, _неподвижен като езеро през лятото_. Почти веднага дочу лай вляво и отчаяния вик на стража, който се опитваше да удържи кучето. Щом ръмженето се отдалечи, Река тръгна в другата посока, към двореца.
	Факли горяха около сградата и осветяваха великолепието й. Тя се издигаше с хиляди прозорци на фасадата, с устремени към небето кули. Коридорите вътре щяха да са същински лабиринт, но Река ги беше проучил подробно. Познаваше ги добре.
	Един страж с броня вървеше под перголата* в основата на сградата и Река го изчака да се отдалечи, преди да хукне към светлината. Опря крак на една от опорните гранитни колони и скочи към покрива на перголата.
	[* Пергола — архитектурно решение, беседка или покрита алея. — Б.ред.]
	Полетя тихо по плочите, достигна стената и основата на огромен прозорец. Беше отворен — човекът на Бащата в двореца си разбираше от работата.
	Река открехна още малко прозореца и се провря в стаята. Това беше огромната зала, в която се събираше елитът на града, но сега беше тиха и мрачна.
	Река тръгна по мраморния под към северния й край, където се издигаха масивни двойни врати. Отвори ги, но нахлу светлина и той спря, за да могат очите му да свикнат с нея. В коридора нямаше стражи и той тръгна по него, чувствайки се уязвим на ярката светлина. Все пак успя да успокои сърцето си със силата на волята, _воля, на която никой не ще устои, подобна на прииждащ прилив_.
	В края на коридора се издигаше стълбище, което щеше да го отведе на горните етажи. Там щеше да срещне стражи. И там щеше да намери жертвата си.
	Преди да направи и две крачки обаче, в коридора изкънтя глас, който го накара да застине.
	— Кой е? Спри на място!
	Мъж в броня вървеше бързо към него от другия край на коридора. Но как бе възможно? Река беше проучил плановете, знаеше маршрута на патрулите, можеше да го каже и насън.
	Явно човекът на Бащата не беше чак толкова умел, за колкото се мислеше.
	Река стоеше насред коридора, обърнал напред дланите на разперените си ръце, за да покаже, че няма да се съпротивлява. Мъжът беше измъкнал меча си и го размяташе заплашително, но коридорът беше тесен — нямаше как да замахне.
	А и Река не му даде шанс.
	Преди стражът да посегне с огромната си, защитена от рицарска ръкавица ръка, Река се раздвижи и отблъсна меча встрани. После сграбчи шлема на стража и удари главата му в стената, което произведе доста силен трясък, но трябваше някак да го обезвреди. Големият меч падна с дрънчене на пода, докато мъжът отчаяно се опитваше да докопа нападателя си. Река обаче се движеше бързо и плавно, _като бързей през планината_, и го стисна за гърлото. Мъжът сграбчи ръката му с невероятна мощ, но не можа да се отскубне от нея, преди да му свърши въздухът. Постепенно силата го напусна и той увисна в ръцете на Река.
	С известни усилия Река успя да извлече пазача по тъмния коридор и да го скрие в сенките. Нямаше нужда да го убива, щеше да е в безсъзнание известно време.
	Река хукна по стълбището, като вземаше по три стъпала наведнъж, безшумен като смъртта, която щеше да посее. Мина покрай завеса, _като поток покрай тръстиките_. Този път беше по-внимателен. Щом човекът на Бащата бе направил една грешка, колко ли още щеше да има? Река не можеше да си позволи да се натъкне на друг страж, на двама или трима. Щеше да се справи лесно с тях, но сигурно щяха да вдигнат тревога и да му попречат да стигне до жертвата си.
	Спря в края на друг коридор и чу мъжки смехове от една отворена врата. Зад нея имаше порутено помещение, което миришеше на мъже и на дим от лули. Щом мина покрай него, Река видя, че хората вътре се подкачат развеселени.
	Това го накара да спре за миг, спомни си един от уроците на Бащата.
	_Смехът е за слабите_, беше казал той, докато размахваше камшика. Река бе потрепнал и това му докара още едно ужилване. _Той разкрива сърцата на хората и те са твърде слаби. Твоето сърце трябва да е твърдо като камък на дъното на реката, непоклатимо._
	Често се беше чудил какво ли е да се веселиш с някого. Той имаше братя, но нямаше братство между тях. Не се смееха като останалите, не се обичаха.
	Такива неща не бяха за него. Той не беше слаб като другите хора. Беше силен _като река след пролетни дъждове_. Не се поддаваше на провалите, които засягаха слабите. Ето защо не можеше да бъде спрян.
	Изкачваше се все по-нагоре, а схемата на коридорите беше съвсем ясна в ума му. Знаеше пътя си, виждаше разклоненията на коридорите, преди да е стигнал до тях. Ето там има патрул, там има царедворци и слуги, които бързат по задачите си, но Река беше в мрака, преминаваше покрай тях като вятър.
	Вратата на стаята й беше точно пред него. Не се виждаше страж, никой не стоеше на пътя му. Той стисна дръжката и вратата се отвори милостиво тихо. След миг той се озова вътре, в мрака.
	Една свещ блещукаше до прозореца и пръскаше слабото си сияние в стаята. Стълбичка водеше към огромно легло, което стоеше на издигната платформа и имаше четири резбовани дъбови колони и балдахин. Река не помръдна, позволи на очите си да свикнат със сумрака, а на съзнанието си да се концентрира върху мишената. Чуваше тихото й равно дишане и тръгна внимателно напред, като извади единия нож от ножницата.
	Тогава спря.
	Мисълта сякаш притисна главата му, колебание, което беше изпитвал и друг път. Неведнъж.
	Това момиче беше невинно.
	_Но Бащата на убийците я беше осъдил._
	От малкото, което Река успя да разбере, войната, която водеше нейният баща… войната на краля… нямаше нищо общо с нея.
	_Но Река се подчиняваше на Бащата на убийците._
	Тя не беше извършила престъпление.
	_Ако не изпълни задачата си, ще бъде наказан. Ще получи още един белег към останалите, клеймото, което носеше на лицето си заради провал и слабост._
	Направи още една крачка напред, като черпеше увереност от острието в ръката си. Това беше неговата мисия. Това беше неговото предназначение. Той беше Река, неудържима река, и съществуваше, за да изпълнява волята на Бащата.
	_Но какво право имаше? Без значение колко пъти му го напомняха с думи и с камшик, той пак не успяваше да го оправдае в главата си._
	Още една стъпка го отведе до стълбичката към леглото. Тя дишаше тихо, сънищата й явно бяха спокойни. Река не помнеше кога за последно е спал без кошмари, кога не е бил измъчван от ужас.
	_Но ако им се поддаде сега, ще покаже слабост, ще си навлече гнева на Бащата._
	Вече беше до леглото, на ръка разстояние от нея. Трябваше само един замах с ножа. Един бърз удар щеше да отнеме живота й, без да усети нищо в съня си. Река се наведе напред, когато блещукащата светлина озари лицето й.
	Познато лице.
	Сърцето му се изпълни с ужас, по-страшен от хиляди нощи на кошмари, ножът се изплъзна от ръката му и издрънча на пода.
	Това беше тя, момичето от градината. Неговото момиче. Момичето от тайните им срещи. Момичето с хилядите нежни целувки.
	Джей.
	Тя се събуди с рязко поемане на дъх, а огнената й червена коса падна над лицето й. Видя го да стои там като сянка в нощта, но не изпищя.
	— Кой си ти? — попита тя сякаш след цяла вечност. В гласа й нямаше страх и Река й се възхити.
	Той бавно сведе лице, за да види тя обезобразените му черти на светлината.
	Джей се усмихна колебливо, сякаш се опитваше да проумее ставащото.
	— Какво правиш тук? — надигна се от леглото. — Как влезе?
	Той не отговори, не можеше. Какво да й каже — че е изпратен от Бащата на убийците? Че тя е осъдена да умре и той трябва да изпълни присъдата? Нямаше как да й го каже, затова само я гледаше, гледаше това лице, красотата, която винаги караше сърцето му да подскача.
	Тя стана от леглото и Река я проследи с поглед как взе друга свещ и я запали от едва тлеещите въглени в огнището. Когато се обърна към него, красивото й лице сияеше на светлината и тя видя ножа на пода между тях.
	— Какво е това? — но любопитството й постепенно започна да гасне, защото отстъпваше пред разбирането.
	Той още не можеше да продума, стоеше като омагьосан. Устните му оформяха думи, но не се чуваше нищо. Тя поклати глава с изумление. Той поклати своята в отрицание. Това не можеше да бъде. Та тя бе единствената, която е…
	Вратата на стаята се отвори рязко. Река се извърна и видя млад мъж да нахлува в стаята. Беше малко по-възрастен от него, висок, с тъмна коса и вървеше с увереността на опитен воин, стискайки дръжката на меча, който висеше от колана му.
	— Джанеса, отдръпни се — нареди воинът, явно не беше изненадан от присъствието на Река.
	— Рейлан, чакай — извика Джанеса, но той вече се приближаваше, мечът му излезе със звън от ножницата. Река вече се движеше, _като река, устремена към морето_.
	Младият воин замахна прецизно, с опитна ръка. Река можеше да избегне удара и със затворени очи, но позволи на меча да изсвисти на косъм от него и се раздвижи бързо като мълния. Преди противникът му да се окопити, Река беше сграбчил дръжката на меча и заби лакът в челюстта му.
	Младият мъж се свлече на земята, Река изтръгна оръжието от хватката му и го вдигна за смъртоносен удар. Беше по-тежко, отколкото беше свикнал, рицарски меч, но не му пречеше. Щеше да бъде бърза смърт.
	— Не! — изкрещя Джей и покри младия воин с тялото си. Река спря и я погледна в очите — в тях имаше страх, болка и предизвикателство.
	Сърцето му се сви. Отвори уста да заговори, но думите пак не дойдоха. Запрати меча през стаята и той издрънча по дъските на пода.
	Воинът още лежеше замаян. Джей беше сбърчила чело в объркване, но все пак хвана ръката на Река.
	— Трябва да бягаш. Ще те убият.
	Той се обърна и пристъпи към отворения прозорец, но знаеше, че не може да си тръгне без никакво обяснение. Ако не я видеше никога повече, трябваше да й каже, че не би я наранил. Не беше дошъл да убие нея, а друг, принцеса. Не нея… не Джей… не любовта си.
	— Аз…
	Прекъсна го остра болка встрани на гърдите. Той се запрепъва и ръката му посегна към хълбока, откъдето шуртеше кръв. Младият воин се беше изправил на колене и стискаше неговия нож.
	Джей се обърна към него и в очите й се появи отчаяна молба.
	Река пристъпи към нея. Искаше да я прегърне, да й каже, че съжалява, че не е имал избор, но преди да каже и дума, в стаята нахлуха още хора — въоръжени стражи с оголени мечове.
	Той се извърна и се препъна леко от болката, но се овладя.
	Той беше Река.
	Не изпитваше слабост, не се колебаеше и сега мислеше само за бягството.
	С две крачки стигна до прозореца.
	И скочи в нощта.


>	Двадесет и седем

	— Е, какво да правя сега? — не й беше приятно да задава такъв въпрос, беше свикнала с контролирания живот и тази ситуация бе нова за нея.
	— Предлагам да започнем със събуждането му — отвърна Лютиче. За нея това сякаш беше игра, въпреки че мъжът можеше да умре.
	Каира знаеше, че човекът, който лежеше пред нея в _Понито и цигулката_, се казва Мерик Райдър. Тя направи всичко по силите си да се погрижи за него — не беше военен кърпач, но знаеше как да зашие и превърже рана. Главата му беше превързана, очите започваха да се подуват, носът му беше разбит, вероятно счупен, а устната му — сцепена на три места. За натъртванията по тялото не можа да направи нищо. Ако ребрата му бяха счупени, и без това нямаше да може да мърда. Каира се надяваше само Мерик Райдър да е по-корав, отколкото изглежда.
	Точно сега той не й изглеждаше никак корав.
	— Ами ако умре? Какво ще стане?
	— Тогава ще намерим друг начин да те внедрим в Гилдията. Райдър не е единственият ни коз.
	Каира погледна към Мерик, видя как гърдите му се надигат и спадат, дишаше плитко, но равномерно. От това, което знаеше за него, се получаваше доста грозна картинка, но тя все пак го съжаляваше. Беше отгледана в Храма на есента, обучена като несравним боец, но и като защитник на слабите и безпомощните. Беше расла заедно с Дъщерите на Арлор, ордена, посветен на грижата за онези, които не могат сами да се грижат за себе си. Те бяха внимателни и опрощаващи, за да смекчават войнствения характер на щитоноските, и въпреки суровото си възпитание, Каира изпитваше състрадание към пребит почти до смърт човек, нищо че беше престъпник.
	Лютиче обаче не показваше никакво състрадание.
	— Ще се върна призори. Ако е умрял, ще изчакаме до мръкване и ще изхвърлим тялото му в Сторуей, а после ще накараме Палиен да ти даде друга задача. Дотогава… се разполагай тук с новия си приятел.
	Тя смигна и тръгна към вратата.
	— И ще ме оставиш тук с него? — Каира не беше възхитена от перспективата да се прави на болногледачка.
	— Да, оставям те. Не се тревожи, мисля, че си в безопасност — тя посочи към пребития и превързан мъж, който лежеше безжизнено на леглото. — Или смяташ, че ще ти е трудно да се контролираш? Живяла си затворено в онзи манастир, без никакви мъже. Чувала съм за жени като теб.
	Каира стисна юмруци. Лютиче стигаше твърде далеч, но тя успя да се овладее.
	— Разкарай се.
	Лютиче се усмихна, но бързо излезе от стаята. Дори тя осъзнаваше, че е опасно да предизвикваш Каира.
	Щом вратата се затръшна, Мерик изстена, разкъсаните му устни се раздвижиха в опит да каже нещо. Каира натопи чиста кърпа в купа със студена вода и я сложи на устните му, като изстиска няколко капки в устата му. Това сякаш го успокои.
	Тя искаше да се намеси по-рано. Искаше да обезвреди Шанка и хората му, преди да превърнат лицето на Мерик в каша, но Лютиче я удържа. Искаше Мерик да е благодарен и да не е в състояние да откаже помощта й, но Каира не бе очаквала, че накрая ще се окаже полумъртъв. Когато започнаха да го бият, тя се задейства възможно най-бързо, но все пак закъсня. Единствената й връзка с вътрешния кръг на Гилдията беше на ръба на смъртта и можеше да си отиде всеки миг.
	Ако Мерик не й помогнеше да изпълни мисията си, колко ли време щеше да й отнеме да се добере до водачите на Гилдията? Докога щеше да стои в дивото — далеч от сестрите си и от живота, който познаваше? Месеци, дори години? Не, това беше немислимо.
	Измъчваше се, че не може да направи нищо. Каира Стормфал би победила всеки човек или звяр, за да защити слабите и да изпълни волята на Ворена, но в това се чувстваше напълно безпомощна. Цялото й бъдеще зависеше от мъж, който можеше да умре от раните си всеки миг.
	Но това беше положението.
	— Добре ли си? Изглеждаш ми притеснена.
	Каира се стресна от слабия глас. Мерик я гледаше с насинените си очи, нацепените му устни се извиха в дяволита усмивка.
	— Не, аз… — тя осъзна, че сигурно се е смръщила. — Ти си буден. — _Разбира се, че е буден, що за глупости._
	— Добро наблюдение — отвърна той и се размърда в опит да седне. Но само се смръщи от болка.
	— Не се движи — каза тя и тръгна към него. Сложи ръка на гърдите му, за да го накара да легне, но той се опита да я отблъсне. Явно беше опърничав.
	— Добре съм — отвърна Мерик и изкриви лице от болка. Каира му помогна да седне и нагласи възглавниците зад него. — Макар че се чувствам така, сякаш някой ме е ритал до смърт.
	— Ритаха те — отвърна тя.
	Той я погледна отново.
	— Ти си моят ангел — усмивката спука струпея, който се беше образувал на устната му, и той пак се смръщи.
	— Моля те, не говори — рече тя и посегна към купата с вода.
	— Няма да повярваш колко хора са ми го казвали. Дори когато устните ми не са размазани като пръстите на сляп обущар — тя му подаде влажна кърпа, но той само се взираше в нея. — Имаш много красива усмивка.
	Не беше осъзнала, че се усмихва.
	Стегна се. Не беше тук, за да си бъбри с този човек — особено с човек, който се занимава с търговия на роби.
	— Замълчи и вземи това — настоя Каира. Каза го категорично, като заповед и той схвана.
	Докато навлажняваше кървящите си устни с кърпата, Мерик се взираше в нея с извити вежди.
	— Е, коя си ти?
	— Казвам се Каира… — _Стормфал. Твоето име е Каира Стормфал. Но… вече не си Стормфал._
	— Каира, имаш вечната ми благодарност. Навик ли ти е да спасяваш хора по улиците?
	— Палиен ме изпрати да те пазя да не пострадаш.
	— И почти успя — той се смръщи, защото помръдна в опит да се намести по-удобно. Накрая явно успя да открие положение, в което го болеше по-малко. — Бих казал, че вкусът му към охранители доста се е подобрил.
	— Имаш късмет, че изобщо се намесих. — _Макар че щеше да си по-голям късметлия, ако Лютиче ми беше позволила да действам по-рано._
	— Скъпа, ясно е, че съм късметлия, задето изобщо се появи — той се усмихна.
	Каира изведнъж се смути, защото осъзна, че се е втренчила в него. Изпита внезапно желание да го удари, но и да му върне усмивката — дори да му благодари за комплимента.
	— Е, значи Палиен ми изпраща охранител? Колко предвидливо — Мерик се извърна и свали крака от леглото. Каира му помогна и той я погледна.
	Пак онази усмивка. Така близо.
	Каира отстъпи назад.
	— Би ли ми донесла огледало, ангелче? Искам да огледам щетите — той посочи към разбитото си лице.
	Каира се озърна из стаята. Тя ползваше огледало само когато проверяваше дали бронята й стои добре преди церемонии, дали е лъсната до блясък, дали мечът е закачен на правилната височина, дали наметалото пада както трябва. Все пак видя едно ръчно огледало на лавицата и го подаде на Мерик. Той се поколеба, сякаш не беше сигурен, че иска да се види. После го вдигна пред лицето си и изражението му премина от отвращение през примирение до одобрение.
	— Можеше да е и по-лошо.
	— Няма да изглежда така зле, когато се измиеш — каза тя. Това малко го успокои. — Можеш ли да станеш?
	— Има само един начин да разберем — Мерик остави огледалото на леглото и протегна ръце към нея за помощ.
	Каира го издърпа на крака. Той издиша рязко през зъби, но успя да се задържи.
	— Поне няма нищо счупено — отбеляза и направи треперлива крачка напред.
	— Хубаво — отвърна тя, съзнавайки, че той не пуска ръката й.
	Мерик я погледна и пак се усмихна. Тя искаше да му се усмихне в отговор, но устоя на изкушението. Не беше тук да завързва приятелства, трябваше да се погрижи този човек да живее достатъчно дълго, за да може тя да приключи мисията си.
	— Знаеш ли, имаш най-красивите очи — каза той. Въпреки всичко думите му звучаха искрено.
	Отново й се прииска да го удари.
	— Трябва да лежиш и да почиваш. Утре ще продължиш със задачата си. — Тя отдръпна ръце от неговите и той потъна в леглото с тих стон.
	— Не си от разговорливите, нали?
	— Говоря, когато е необходимо — отвърна Каира, — а не за да създавам излишен шум.
	— Спокойно де, просто се опитвам да се държа приятелски. — Той нагласи глава на възглавниците с въздишка.
	Каира усети лека вина. Вероятно наистина искаше само да се сприятелят. Вероятно _наистина_ мислеше, че е красива…
	_Той е злодей, търговец на хорското нещастие и щом премахнеш водачите на Гилдията, може да се наложи да премахнеш и него._
	Изведнъж стаята й се стори задушна. Миризмата на кръв и пот, макар и не непозната за нея, стана потискаща. Щом Мерик затвори очи, тя излезе в коридора да си поеме дъх. Въздухът тук не беше много по-добър, но поне не го споделяше с човек, когото вероятно щеше да се наложи да убие.
	Когато се върна, Мерик хъркаше силно. Каира седна на един стол и зачака утрото.
	Лютиче пристигна доста след зазоряване, но Мерик още спеше. За щастие хъркането му беше поутихнало, когато първите лъчи започнаха да проникват през единствения прозорец на стаята.
	— Жив е, значи — отбеляза Лютиче, щом Мерик се размърда и отвори очи.
	— Още един ангел — ухили се той. — Това сигурно е щастливият ми ден. Има ли шанс една от вас да изтича да ми донесе чаша вино?
	— Край с дните на пиянство. Виж в какво си се превърнал — Лютиче го огледа критично и поклати глава. — Оттук насетне само вода.
	— Вода? — сякаш му беше предложила да пие собствената си пикня. — Да не се опитваш да ме отровиш, жено? Всички знаят, че това, което се носи по Сторуей, не става дори за кучета и селяни.
	— Свиквай. И ставай. Достатъчно лежа. Не ти се плаща да се търкаляш в леглото. Имаш работа.
	Мерик се смръщи, но седна безропотно в леглото, после се изправи. Каира забеляза, че е доста по-стабилен. Или вечерта се беше преструвал, или се възстановяваше много бързо. Времето щеше да покаже.
	— Само да отбележа — започна той, като опита да изтупа мръсните си и изцапани с кръв дрехи. — Изобщо не ми се плаща. Дълговете ми към Шанка още не са уредени, ако съдим по снощи, нали така?
	— Работи се по въпроса — отвърна Лютиче.
	— Работи се? — Мерик изглеждаше смаян. — Работи се? Виж ми шибаното лице. — И той се обърна да го изложи на показ.
	Лютиче не се трогна.
	— Щеше да е много, много по-зле, ако не бяхме ние. Спри да хленчиш като стара перачка. Обувай ботушите.
	Мерик изсумтя, но започна да ги нахлузва.
	Лютиче се обърна към Каира.
	— Погрижи се да се почисти, после остани с него… неотлъчно! Не му позволявай дори да пикае сам.
	Мерик явно нямаше нищо против, а суровият поглед на Каира го накара само да свие рамене и да се задълбочи в обуването на ботушите.
	— Е, ако и двамата сте наясно какво се очаква от вас, аз ще тръгвам — Лютиче спря на прага. — И опитай да му намериш свестен меч. Последният не беше много читав. Не искаме такъв легендарен боец да вади безполезно оръжие, нали?
	Тя смигна на Мерик и си тръгна, а той направи обиден жест зад гърба й.
	— Започва да не ми харесва тая жена — рече той. — Нещо в нея ми не ми вдъхва доверие.
	_Не знаеш и половината._
	— Къде ще ходим сега? — попита Каира, за да сменят темата.
	— Трябва да се почистя, очевидно. Да намеря свестни дрехи. Има една хубава кръчма в Доковете, мисля да се отбия. Добре дошла си да се присъединиш. Не пречи да те придружава красавица, докато се наливаш някъде.
	— Но Лютиче каза…
	— Лютиче да ми целуне задника… прощавай за израза. След като преживях толкова за последните пет дни, заслужавам едно питие.
	— Не ти ли бяха достатъчно питиетата напоследък?
	Той се смръщи.
	— Какво? Да не си решила да отиваш при Дъщерите или нещо такова? Поживей си. Поразпусни косите — погледна късата й коса. — Е, знаеш какво имам предвид.
	— Ти имаш задача, а моята работа е да се погрижа да я изпълниш. Няма да има никакви отклонения. Никакво пиене, никакви кръчми. Нищо не бива да те разсейва.
	Той я погледна озадачен.
	— Нищо ли? Сигурна ли си?
	— Да, сигурна съм.
	— И как точно ще…
	Тя го сграбчи за косата и натисна силно пожълтяващата вече синина около едното му око. Мерик изскимтя като ранена улична котка и посегна да я спре, но тя удари ръцете му.
	— Добре! Добре! — извика той. — Печелиш! — Падна на леглото и покри окото си ръка. — Няма нужда от насилие.
	— Значи се разбрахме?
	— Разбрах, че моят ангел се превърна в маниак. Започвам да разбирам и защо те е наел Палиен. — Погледна я засегнат и започна да развързва превръзката на главата си.
	— Време е да тръгваме — рече Каира. Беше постигнала своето и бе показала, че знае как да се оправя с него.
	Той послушно се изправи и тръгна към вратата, като накрая успя да свали окървавената превръзка и я хвърли на пода.
	— Ще ми купиш нов меч — рече сприхаво, когато излезе след нея от стаята.
	Каира се обърна да затвори вратата и едва потисна усмивката си.


>	Двадесет и осем

	В двореца Скайхелм цареше суматоха. Джанеса чуваше през два етажа как Гарет крещи на хората си. Басът на Одака също гърмеше по коридорите и ги прочистваше от слуги, преди още да са се появили.
	Джанеса седеше на леглото с гувернантката. Грайе стоеше в ъгъла на стаята и гледаше измъчено. Кръвта беше почистена от пода, но на огромния килим имаше петно. Джанеса се взираше в него, то й припомняше за раната на Река.
	Река, който дойде да я _убие_ в съня й.
	Не знаеше къде е Рейлан, младият лорд беше отнесен от хората на баща му.
	Беше й спасил живота. Дали? Наистина ли тя бе в смъртна опасност? Дали Река щеше да я убие? Предния ден й говори така нежно. Отвори сърцето си за нея. Дали е било просто уловка, част от план? Но защо тогава не я уби, когато се срещнаха за пръв път? Щеше да е така лесно да го направи на мястото на срещите им. Със сигурност много по-лесно, отколкото да прониква в двореца.
	Да, беше й казал за живота си: живот на насилие, изпълнен с трудности, и принуден да прави неща, които са чужди на природата му. Но и за миг не си бе представяла това — че е… какъв? Убиец?
	Разбира се, беше се питала за белезите му, за следите от насилие, но дори не предполагаше…
	Вероятно винаги е била в опасност. Гарет смяташе, че още е. Удвои броя на стражите на всеки пост, наказа сурово рицарите от снощи, крещя им като полудял и ги обвиняваше, че не са били достатъчно нащрек.
	А какво ли щеше да направи баща й, когато разбере? Кралят се сражаваше за Свободните държави. Но ако знаеше, че дъщеря му е заплашена от убийци, със сигурност щеше да изостави защитата на кралството, дори за малко, и щеше да се върне да я пази лично.
	Тя не можеше да позволи това. Той трябваше да мисли за народа си.
	Джанеса се изправи и сепна гувернантката Нордейн, която се беше унесла в дрямка.
	— Трябва да говоря с Одака — каза Джанеса.
	Грайе изглеждаше стресната.
	— Сега трябва да стоим тук. Не можем да…
	— Мога да правя каквото си искам, Грайе.
	Не искаше да й се сопва, Грайе бе загрижена за нея, но и не искаше баща й да разбере за случилото се, преди да се е изправил пред хуртите в битка. Сега нищо не биваше да го разсейва.
	— Грайе е права — рече сънливо Нордейн. — Трябва да стоим тук. — Но Джанеса вече вървеше към вратата.
	Тя забърза по коридорите на Скайхелм с развята нощница и разрошена коса и крещеше, че трябва да говори с Одака. Двамата от Стражата, назначени да я охраняват, едва я настигаха. Джанеса знаеше, че сигурно изглежда истерична, докато търчи като банши из коридорите на двореца, но не й пукаше.
	Никой не посмя да я спре, слугите се отдръпваха от пътя й, а Нордейн и Грайе само я следваха.
	Джанеса стигна до долния етаж, водена от гласа на Одака, който се носеше от една стая. Тя спря пред прага и освободи Нордейн и Грайе.
	— Вече можете да си вървите.
	— Как така? — попита Грайе.
	— Трябва да остана сама. Вече не съм момиче, Грайе. Един ден ще бъда кралица и няма да сте до мен постоянно, в случай че се препъна.
	Гувернантката понечи да заговори, но Джанеса вдигна ръка да я спре.
	Двете жени се отдалечиха и я оставиха сама пред прага на стаята.
	Тя се овладя преди срещата с Одака, отвори вратата и влезе в стаята. Но спря като закована, преди да е казала каквото и да било.
	Одака не беше сам. Баронеса Изабел Магрида гледаше нахлуването на Джанеса леко развеселена. Синът й Леон направи същото и на устните му плъзна лукава усмивка.
	— Ваше Височество — рече Одака и се поклони.
	Баронесата наведе любезно глава, а Леон я удостои с лек поклон, сякаш усилието му идваше твърде много.
	Джанеса ги изгледа, несигурна как да продължи. Трябваше да каже на Одака, че иска случилото се в двореца да остане в тайна поне за сега, но не и пред баронесата и нейния син. Това не ги засягаше и със сигурност им липсваше дискретност.
	Именно Одака наруши тишината.
	— Тъкмо уверявах нашите гости, че Скайхелм е безопасно място, най-безопасното в града.
	Изабел не изглеждаше убедена.
	— И все пак убиец е проникнал през защитата, регенте. Ако не е бил лорд Рейлан, принцесата щеше да е мъртва. Ако моят син беше настанен по-наблизо, убиецът нямаше да избяга. — Тя се обърна към Джанеса и я изгледа състрадателно. — А как сте вие, скъпа моя? Трябва да си почивате след подобно преживяване. — _Скъпа моя?_ Джанеса се смръщи. — Ако можем да ви помогнем с нещо, само кажете.
	_И какво ли ще направите, баронесо? Ще сложите броня, ще грабнете алебарда и ще стоите нощем пред вратата ми?_
	— Много съм ви благодарна за загрижеността — рече Джанеса и успя да се усмихне почти толкова фалшиво, колкото и баронесата. — Но мога да ви уверя, че съм добре. Ако това е всичко, бих искала сега да обсъдя нещо с регента.
	Изражението на Изабел се смрази за миг, но маската се върна светкавично.
	— Разбира се, скъпа моя. — _Пак „скъпа моя“! Аз съм „височество“ за такива като теб!_ — Ела, Леон. Ще се оттеглим в покоите си да си починем… ако можем.
	Те се поклониха и излязоха.
	Джанеса веднага се обърна към Одака.
	— Изпратихте ли вест за случилото се на баща ми? — попита тя.
	Одака се смръщи и поклати глава.
	— Увериха ни, че дворецът е обезопасен, милейди.
	— Добре. Татко не бива да разбира за това, докато не приключи с проблемите на север.
	_Проблемите?_ Осъзна, че говори така, сякаш баща й урежда маловажен дипломатически спор, а не води война за оцеляването на кралството и живота на поданиците си.
	— Но баща ви трябва да разбере. Амон Туга нанесе удар в самата столица, в самия дворец, срещу дъщеря му. Елхаримът показва недвусмислено намеренията си — няма да има милост и няма да спре, докато кралят и династията Мастрагал не бъдат унищожени. Не мога да не му кажа за това.
	— Можеш, Одака. Баща ми не бива да разбира. Нищо не трябва да го разсейва в този критичен момент — не искаше да звучи така настойчиво, дори заповедно, но това сякаш й ставаше втора природа.
	Одака замълча. Джанеса се зачуди дали не е преминала границата, но си спомни неговите думи: _Живея, за да служа._
	— Баща ви накрая все пак ще разбере. И когато научи, че сме скрили от него…
	— По мое нареждане. Скрили сте го по _мое_ нареждане. Баща ми трябва да разбере и че ако ще управлявам, трябва да мога да вземам решения. Чуе ли за този така наречен убиец, ще изпрати хора в града да ме защитават, а има нужда от тях в битката. Новините ще го обременят излишно. Не мога да позволя това. _Няма_ да го позволя.
	Накрая Одака кимна.
	— Както желаете, милейди. Ще се погрижа да не се изпраща вест, докато армиите на Свободните държави не се изправят пред ордата на хуртите.
	Джанеса се успокои. Овладя се. Едва не му благодари, но се въздържа.
	— Някой пострадал ли е? Освен лорд Рейлан, разбира се?
	— Един от стражите е ранен, но е жив. Стига Гарет да не го удуши заради провала му. Иначе единствено лорд Рейлан се е изправил пред убиеца.
	— А как е той? Възстановява ли се?
	Сякаш по даден знак, вратата на стаята се отвори. Влязоха двама стражи, следвани от лорд Рейлан, който бе съпровождан от охраната си: двама от прочутите Погранични вълци на Валдор. Тези посивели мъже от севера не се отделяха от младия си повереник.
	Тримата коленичиха пред Джанеса и сведоха глави.
	— Ваше Височество — каза Рейлан. — Чух, че сте тук. Радвам се да ви видя жива и здрава.
	Нещо в него се беше променило, приятна промяна, която накара и Джанеса да се зарадва, че го вижда жив и здрав.
	— Моля ви, лорд Рейлан, станете — той и хората му се подчиниха и тя видя пожълтяващата синина на челюстта му, където го беше ударил Река. — Добре сте, надявам се?
	— Добре съм, милейди. И дори още по-добре, щом видях, че сте в безопасност.
	Тя огледа загрижено лицето му.
	— Раните ви…
	— Това е нищо. Получавал съм по-тежки при тренировки. Съжалявам само, че оставих убиеца да избяга. Трябваше да го заловя.
	— Да… жалко, че избяга. Явно влиянието на елхарима е достигнало до Стийлхейвън.
	— Но вие вече сте в безопасност, милейди. Заклевам се да ви защитавам. Аз и моите Вълци ще ви пазим ден и нощ.
	Джанеса усети как Одака се размърда неловко при тези думи, защото те предполагаха, че Стражата не е в състояние да я опази, но регентът си замълча.
	— Поласкана съм, че приемате за свой дълг да ме пазите, но ви уверявам, лорд Рейлан, не е необходимо. Аз съм в безопасност. Стражата е удвоена и стаята ми се наблюдава ден и нощ. Сега не би могла да проникне и цяла армия убийци.
	— Много добре, милейди. Но моля ви, знайте, че съм на вашите услуги. Нападение срещу вас е нападение срещу всичко, което ми е скъпо.
	Джанеса се усмихна.
	— Ласкаете ме с тази отдаденост, лорд Рейлан.
	Рейлан пристъпи напред, изглеждаше смутен, и продължи по-тихо, за да го чува само тя:
	— Трябва да знаете, милейди, че моята преданост към вас е вечна. Ще направя всичко за вас. Ще ви защитя на всяка цена. Дори с цената на живота си.
	Джанеса беше смаяна. Къде беше тази емоция, когато й предложи брак? Дали беше искрен, или играеше роля, за да я спечели и накрая да получи трона?
	— Аз… оценявам думите ви, лорд Рейлан. И не се съмнявайте, че още обмислям… предложението ви — тези думи едва не заседнаха на гърлото й.
	Той поклати глава.
	— Моля ви, милейди… Джанеса. Тревогата ми, страхът ми за вас са искрени. Мисълта, че може да ви наранят, ме убива.
	Рейлан се взираше пламенно в нея и вече говореше по-високо. Не го интересуваше, че тази проява на любов ще бъде чута от останалите, дори от мрачните му охранители.
	Джанеса беше замаяна. Дали наистина я обичаше? Това разголване на душата му ли беше чакала?
	Смути се, не знаеше как да отговори пред очите на всички. Дали да приеме сега предложението му за брак, пред Одака и хората на Рейлан?
	— Благодаря ви — успя да каже накрая.
	Сведе очи и осъзна, че е по нощница. Усмихна се смутено, обърна се и тръгна към вратата.
	Мислеше само как да стигне по-бързо до стаята си. Потискаше сълзите и много й се искаше баща й да _беше_ тук. Той щеше да знае какво да направи, щеше да й каже какво да направи.
	Но всъщност вече й беше казал — искаше тя да се омъжи за Рейлан.
	Един от Стражата стоеше пред вратата й.
	— Изпратиха ме да ви пазя в покоите ви, Ваше Височество. По заповед на регента.
	Тя се обърна към него и тревогата й се изля в гняв, както искрица лумва в пламъци.
	— Значи се очаква да ме гледате как спя? — извика тя и се втренчи в бронирания мъж.
	Той изсумтя несигурно, явно не знаеше какво да направи. Рицарят не можеше да се противи на заповед на регента, нито да пренебрегне гнева на принцесата. Джанеса изпита вина. Този мъж не й беше направил нищо, избликът й бе недопустим.
	— О, просто си стой тук — извика тя, отвори вратата и я затръшна след себе си.
	Тогава рукнаха сълзите. Тя успя да приглуши риданията, за да опази достойнството си. Един ден щеше да властва над тази земя и над този град, а слаба кралица беше по-лошо от никаква кралица.
	И тогава усети нещо в сенките в ъгъла на стаята. Въпреки непроницаемия мрак успя да различи нечия фигура.
	Можеше да изкрещи, можеше да се втурне към вратата, но не го направи. Някак знаеше…
	Той излезе на светло. Беше без качулка и лицето му се виждаше на сиянието на свещите — обезобразено, но все пак красиво.
	Джанеса се втурна към него, когато той политна напред, и успя да го задържи в прегръдката си. Усещаше треската му и колко лепкава е кожата му, покрита с тънък слой пот. Той притискаше раната на хълбока си, а дрехата му беше пропита с кръв.
	С известно усилие Джанеса го издърпа до леглото си и той падна на него по гръб, стиснал зъби, безмълвен.
	— Трябва да спрем кървенето — каза тя и събра чаршафите в отчаян опит да спре кръвта.
	Джанеса плачеше — но той се усмихваше.
	Вдигна ръка към лицето й и една сълза се спусна по окървавения му пръст.
	Джанеса понечи да заговори, но преди да каже и дума, вратата се отвори.
	— Знам, че искаш да си сама, но не можах да спя. Гарет не спира да крещи — каза Грайе и се приближи. — Радвам се, че не съм единствената…
	Замълча и се втренчи в двамата на леглото, а лицето й пребледня.
	Джанеса хукна през стаята и затръшна вратата, преди Грайе да е избягала. Сложи ръка на устата й, за да не запищи.
	— Трябва да ми вярваш, Грайе. Трябва да ми вярваш, както никога досега — очите на Грайе отскочиха към мъжа на леглото. — Той ми е приятел, Грайе, повярвай ми. Не би ме наранил. Не би могъл. — Джанеса знаеше колко невероятно изглежда това. — Ако си махна ръката, ще закрещиш ли? — Грайе се поколеба, после поклати глава.
	Джанеса отдръпна ръка.
	— Какво става тук, по дяволите? — дрезгаво прошепна Грайе.
	— Нямам време да ти обяснявам сега. Мога да ти кажа само, че е ранен и трябва да спрем кървенето. Ще ми помогнеш ли?
	Грайе погледна пак към мъжа на леглото, който стискаше почервенелия чаршаф до тялото си и дишаше тежко.
	— Разбира се — отвърна тя.


>	Двадесет и девет

	Тя дойде на зазоряване и го събуди, когато сивата светлина на есенния ден вече проникваше през капаците на прозорците. Този път не каза нищо, но Уейлиън знаеше какво да прави.
	Навлече тихо робата и дори не си направи труд да наплиска лицето си с вода, преди да я последва по витото стълбище към основата на Кулата.
	Донякъде беше благодарен, че другите още спят. През последните няколко дни бе твърде засрамен, за да се показва в общите помещения, твърде смутен, за да се вижда с когото и да било. Усещаше как му се смеят зад гърба, сочат го с пръст и си шепнат.
	— Ето го идиота от столовата.
	— Онзи, който крещя глупости.
	— Да, чух, че не можел да спи и плачел във възглавницата.
	Уейлиън искаше да мине без подигравки. Беше събрал достатъчно, а и без това се чувстваше съвсем чужд тук. Не разбираше книгите, които четеше, уроците не ставаха по-лесни и беше само въпрос на време да го прогонят от Кулата.
	Поне щеше да се върне у дома.
	Е, разбира се, посрамен, но не му пукаше. Щеше да понесе приказките за провала си: скоро щяха да затихнат. Щеше да стане писар или някакъв учен, щеше да се установи в сфера, която няма общо с магията.
	Беше съвсем сигурен, че няма да му липсва.
	Господарката му го чакаше в подножието на стълбата. За щастие тази сутрин не видя в очите й презрение. Тя пак приличаше на присмехулен гаргойл, лишен от всякакви чувства, беше все така страховита, но поне не излъчваше враждебност. Само безразличие.
	Гелредида мина през огромните врати, когато той стигна до края на стълбата и с мъка се завтече след нея. Не че имаше значение. Трябваше да е тихата й сянка. Не виждаше друга причина за присъствието си. Не би могъл да допринесе с някакво прозрение към ситуацията, макар вече да знаеше що за ситуация са тръгнали да разследват.
	Тази нощ беше третата, в която Гелредида го вземаше със себе си. При първата огледаха страховит изкормен труп, който го накара да си изповръща червата. Втората нощ беше точно след като успя да се изложи пред Герди, Брам и останалите. Гелредида отиде при него, събуди го от тревожните му сънища и го поведе по улиците до друга къща, обградена от Зелени куртки. Този път нямаше тълпа, която се опитва да зърне касапницата. Убийството бе също така гротескно като предишното, тялото на мъжа беше насечено, символите по стените бяха дори още по-скверни, но Уейлиън не можа да ги разчете. Поне успя да задържи вечерята си, въпреки настойчивите й позиви да излезе през устата му.
	Сега, докато следваше Гелредида по мизерните улици, беше по-оптимистично настроен. Предполагаше, че обезобразените мъртви тела си приличат и това убийство няма да го изненада с нищо.
	Уейлиън не обръщаше много внимание на пътя. Улиците си бяха все същите: порутени къщи, скупчени твърде близо една до друга, а до тях клечаха кални просяци и молеха за някоя монета.
	Очакваше Зелените куртки да посрещнат господарката му, затова се изненада, когато тя почука на неохраняваната врата на огромна каменна постройка със заковани с дъски прозорци.
	След известно време във вратата се открехна прозорче. Човекът от другата страна не каза нищо, но явно разпозна Гелредида, защото бързо отвори и ги пусна вътре.
	Не беше влизал в бардак, но все пак не това бе очаквал. Вратата се отвори към широко помещение, в което имаше няколко канапета, на които се изтягаха оскъдно облечени момичета с всякакви размери и форми. Някои изглеждаха отегчени, други изплашени, а една плачеше. Успокояваше я курва с най-големия бюст, който бе виждал.
	Почти се погнуси от тези жени. Беше чувал за курвите и за мъжете, които търсеха утеха в компанията им, но никога не бе приближавал до тях. Присъствието им го караше да се чувства мръсен, сякаш ще се зарази от нещо само защото е в същата стая.
	Магистра Гелредида беше посрещната от възрастна жена със сбръчкано лице, гротескно гримирано като на останалите проститутки. Вероятно навремето е била привлекателна, трудно бе да се каже, но възрастта и белегът до лявото й око бяха казали сбогом на красотата й.
	— Никой не знае, нали? — попита Гелредида.
	Проститутката вдигна изрисуваната си вежда.
	— Ти как мислиш?
	— Ами те? — Червената вещица посочи към разголените момичета.
	— И двете сме наясно как се осигурява мълчанието им.
	Гелредида извади кесия сякаш от нищото и Уейлиън чу издайническия звън на монети, когато тя я сложи в дланта на съдържателката на бордея.
	— Горе е — рече възрастната жена. — Вратата е отворена. Миризмата ще ви води.
	И излезе в друго помещение, скрито зад дебела завеса.
	Гелредида изкачи стълбите, следвана бързо от Уейлиън, който нямаше желание да остава насаме с тези жени посред нощ.
	— Защо тук няма Зелени куртки, магистра? — попита той, щом стигнаха до площадката на първия етаж.
	— Защото аз така исках — отвърна Гелредида. — Ще огледаме местопрестъплението на спокойствие и всичко ще остане в тайна.
	— Но как ще остане в тайна, ако онези… жени…
	Гелредида спря, обърна се към него и се ухили накриво.
	— Всички мъже са самохвалковци по природа, а заможните жени са клюкарки и сплетници. Курвите обаче знаят как да си държат устата… ако цената е добра. Бих разчитала на дискретността на проститутка повече, отколкото на всеки друг в този град.
	Тя тръгна по коридора. Уейлиън вървеше след нея и с утихването на плача от долния етаж усети как го връхлита позната миризма. Миризма на гнило и на вътрешности изпълваше коридора, сякаш щяха да влизат в месарница. Той се подготви за гледката, когато Гелредида мина през прага на отворената стая.
	Имаше черни свещи с червен пламък, както преди. По стените бяха изписани познатите черни знаци — но вниманието на Уейлиън веднага беше привлечено от трупа. Този път не бе прикован на пода, нещастната проститутка беше закована за тавана, а червата й висяха като клони на върба. Как убиецът бе успял да я прикове там, без да го чуят останалите в бордея, си оставаше загадка. Но това не беше обикновен убиец. Този беше магьосник отстъпник, черен заклинател от най-жалкия вид. Убиец, който знаеше какви номера да използва, за да извърши гнусното си дело.
	Уейлиън погледна празните, побелели очи на мъртвата и изпита срам. Долу беше мислил за тези жени като за курви. Беше ги смятал за недостойни за компанията му. Но това тук бе само едно момиче, горе-долу на неговата възраст. Момиче, което сигурно е имало мечти, надявало се е на нещо повече от това да отваря крака за пари, но сега тези мечти бяха убити заедно с нея. Убити по най-ужасния начин.
	— Трябва да я свалим — каза той, когато Гелредида тръгна да огледа стените.
	— Може да остане там засега. Съмнявам се, че има бърза работа.
	Уейлиън усети как гневът се надига чак от корема му. Униженията от последните няколко дни, в комбинация с настоящия му срам, като че ли кипяха в него.
	— Трябва да я свалим! — изкрещя той.
	Гелредида се извъртя с разкривено от раздразнение лице. Той се приготви за тирада, за наказание или подигравка, но нищо подобно не последва. Чертите й омекнаха и тя кимна.
	— Добре, използвай това — посочи към стол в ъгъла, преди да се обърне пак към стената и да се задълбочи в знаците отблизо, но без да ги докосва.
	Уейлиън грабна стола и го завлече през локвата кръв. Краката му оставиха следа по дъските на пода, докато най-сетне го остави точно под момичето. Покачи се на него и стисна пирона, който приковаваше единия й крак. Пръстите му станаха хлъзгави от съсирената кръв и не успя да го захване добре. Уви ръка с робата си и задърпа отново. Пиронът най-сетне излезе сред дъжд от мазилка, а кракът на момичето увисна и се залюля. Уейлиън повтори процедурата и с другия крак, и тялото й се отпусна в ръцете му. Слава на боговете, беше се подготвил за това и успя да поеме тежестта, но червата окървавиха робата му. Не му пукаше. Искаше само да я свали от тавана.
	Само преди седмица щеше да му прилошее, но последните събития го бяха направили по-корав. Вече не се чувстваше като момче.
	Изкорменото й тяло беше леко като детска кукла и колкото и да беше хилав, той успя да я удържи. Накрая махна и пироните от ръцете и момичето увисна на рамото му като празен чувал. Той слезе от стола и я положи на пода. Коленичи до нея и опита да затвори очите й, но все не успяваше. Тя го гледаше изпод притворени клепачи, сякаш се преструваше, че спи. Пръснатите черва и бялата кожа обаче ясно показваха, че не за сън става дума.
	Гелредида внезапно си пое рязко дъх и Уейлиън се обърна към нея. Беше свалила качулката си и стоеше на няколко крачки от стената, като че ли внезапно бе проумяла изписаните там символи.
	— Не може да бъде — прошепна тя. — Пълна лудост. Само глупак би…
	Уейлиън отиде до нея и се вгледа в знаците, но за него те оставаха неразгадаеми. Все пак усещаше, че са забранени — писания, които никой смъртен не бива да зърва.
	— Уейлиън, имаме си работа с ритуал от крайно демоничен характер. — _Уейлиън? Тя ме нарече Уейлиън?_ — Не го осъзнах при първото убийство. Мислех, че не е възможно при второто, но това нещастно момиче е доказателство за целите на нашия враг.
	Уейлиън откъсна очи от стената, преди жлъчката да се надигне в гърлото му. И тогава видя двама едри мъже на прага.
	— О — обади се Гелредида, — вие сте тук. Както виждате, малко е изцапано. — Посочи към трупа. — Сигурна съм, че знаете какво да правите. — Тя хвърли торбичка с монети на единия и Уейлиън се зачуди колко точно кесии има в робата си.
	Мъжете измъкнаха купчина конопени чували и въже, а единият попита:
	— В Сторуей ли?
	— Да — отвърна Гелредида. — И не й слагайте тежести, иначе няма да стигне до морето. Не искам да изскочи в пристанището.
	Уейлиън се ужаси.
	— Не можете просто да я…
	Господарката му го изгледа свирепо.
	Мъжете се заеха с работата си, напъхаха тялото в чувалите и го овързаха с въжето.
	— Не, не е редно — настоя Уейлиън, когато единият нарами тялото. Това беше човешко същество, момиче, което е имало свой живот и чувства. Не можеше да я изхвърлят като боклук. — Тя трябва да бъде погребана. — Гелредида се ядоса, но вече не го интересуваше. — Не можете да го направите. Не е редно.
	Втренчи се в магистрата и опита да издържи погледа й. Той го пронизваше, преценяваше го, сякаш беше на изпит. И за втори път тази вечер тя отстъпи пред настояването му. Извади още две монети от робата си.
	— Добре тогава — хвърли монетите на земята. — Изглеждате ми способни мъже, това трябва да е достатъчно да изкарате тялото от града незабелязано. Погребете я на Хълма на танцьора. Няма нужда да оставяте знак на гроба.
	Те не възразиха и Гелредида излезе от стаята.
	Уейлиън я последва и внезапно осъзна, че цялата му роба е в кръв, кръвта на момиче, което не беше срещал и чието име не знаеше.
	Гелредида тръгна по стълбите и после към вратата на бордея, но Уейлиън спря и се обърна към разплаканото момиче.
	— Как се казваше? — попита възможно най-внимателно.
	Момичето вдигна поглед към него, гримът й се беше размазал и се стичаше със сълзите.
	— Какво ти пука?
	— Просто ми кажи — настоя Уейлиън малко по-твърдо.
	— Кейли — рече момичето и пак зарови глава в рамото на другата жена.
	Уейлиън кимна с благодарност и бързо последва господарката си в нощта.
	След известно време осъзна, че Гелредида не се е насочила към Кулата на магистрите. Той по принцип имаше проблеми с ориентацията, но все пак знаеше, че се отдалечават от огромната сграда.
	Стигнаха до края на уличка, която излизаше на широка павирана алея, продължаваща в двете посоки. В мрака Уейлиън видя, че зад нея се простира ограда с шипове. Приближиха се и различи отвъд оградата хълмче, на което се издигаше тъмна и мрачна постройка с порутени куполи и строшени шпилове.
	— Какво е това, магистра? — попита той, щом стигнаха до оградата. Вече се виждаше, че е излята от бронз и на всеки пилон са гравирани миниатюрни неразбираеми символи.
	Гелредида не отговори, но продължи да върви покрай оградата, без да откъсва очи от мрачната сграда на хълма.
	Накрая стигнаха до порта. Тя беше гравирана с гротесков фриз от същия бронз. На него бяха изобразени в най-големи подробности ужасяващи сцени: мъже, жени и деца бяха разкъсвани от страховити, съсухрени, яростни създания с огромни нокти и зъби. Беше отвратително, но Уейлиън не можеше да откъсне поглед.
	В центъра на портата имаше четвъртит метален блок, покрит със символи, подобни на тези по пилоните на оградата. Гелредида пое дълбоко дъх, наведе се към тях и зашепна нещо на блока, сякаш споделяше с любовник.
	На Уейлиън отново му се догади, както от изписаните при труповете знаци по стените. Вдигна ръка към лицето си и попи капка кръв, процедила се от носа му.
	Преди да успее да извика, образите по бронзовия фриз помръднаха механично, някои протегнаха ръце, а други отвориха още по-широко зейналите си усти. Изведнъж всички те се отдръпнаха и освободиха пътя им към внушителната сграда.
	Уейлиън последва господарката си по хълма. Гаденето попремина, но беше заменено от ужас, сякаш крачеха по нечестива земя и пазачите на това място щяха да изскочат отнякъде и да ги накажат за дързостта им.
	Когато стигнаха до сградата, Уейлиън вече беше изплашен до смърт. Гелредида спря пред входа, който беше затворен с нещо като каменен блок.
	— Това е Параклисът на таласъмите — прошепна тя. — Чувал ли си за него?
	— Да, магистра — отвърна Уейлиън.
	— Разбира се. И последното бездомно хлапе го е чувало. Тази гробница се издига насред града от почти седем века. Като язва в сърцето му. С времето хората съчиниха собствени легенди за това място, повечето основани на митове и слухове. Легенди, които започват преди седем столетия, откакто са затворени тук.
	— Таласъмите ли?
	— Разбира се, че таласъмите. Те вилнеели из провинциите и щели да опустошат всичко живо. Накрая се наложило Драконовата стража да ги примами тук с помощта на Огнището на магистрите. Само на тази земя можело да бъдат спрени. Но когато най-сетне успели да ги затворят, и от двете страни малцина останали живи.
	— Но какво общо има това с…
	— Някой се опитва да извърши ритуал. Древен и забравен ритуал, който ще събуди яростта на тези чудовища. Досега не исках да го повярвам, но е време да приема истината.
	— Но защо? Защо ще иска да освободи тези създания?
	Гелредида поклати глава.
	— Лудост. Дързост. Ненормално любопитство. Мотивът няма значение. Важното е, че някой се опитва да го направи. Някой се опитва да стане Малефикар Некрус.
	— Можем ли да го спрем? — почти изписка Уейлиън, но не се засрами от страха си.
	— Налага се, Уейлиън. Ако тези създания нахлуят в града, няма да остане жива душа.
	Той видя страх в очите й и това го ужаси повече от всичко.
	Господарката му сложи ръка на огромната каменна плоча, покриваща входа, сякаш усещаше нещо. След малко кимна.
	— Защитите са си на мястото. Все още не са отслабени. Още има време.
	И тя се извърна от монумента и тръгна по пътеката към портата. Уейлиън я следваше, като почти не чу как изскърца древният бронзов портал, когато се затвори след тях. Мислеше само за едно — колко ли страшни бяха тези таласъми, щом плашеха дори Червената вещица.


>	Тридесет

	Нощем Кварталът на короната пламтеше от танцуващи светлини. Фенерджиите палеха не само фенерите на пилоните, но и хиляди малки свещи, поставени в цветните лехи и покрай мозаечните алеи. Многото езерца и миниатюрните канали, пресичащи квартала, също бяха осветени от хиляди плаващи свещници с ярки пламъци.
	Раг беше смаяна от тази гледка. Представи си, че е птица, която вижда отгоре сцената, съперничеща на великолепието на звездното небе. Това обаче беше само мимолетно разсейване, защото тя вървеше по гладките павета заедно с бандата си. Крупс бе необичайно мълчалив, дори строг, докато отново отиваха към къщата на търговеца. Стераджлио беше в обичайното си мрачно настроение, а Бърни крачеше, без да обръща внимание на света. Раг вървеше последна и за сетен път се чудеше как се забърка във всичко това.
	Можеше да се обърне и да изчезне, преди да установят липсата й. Толкова ли лошо беше да се върне на покрива на _Бика_? Никаква Гилдия, никаква банда, никакви пари? Тя знаеше, че Чирпи, Мигс и Тиджи ще се радват да я видят. Фендер сигурно ще пофучи, че е прецакала големия си шанс, но тя щеше да го преживее.
	Когато обсъждаха удара, всичко изглеждаше съвсем лесно, но сега я разяждаха съмнения. Ами ако ги хванат? Ако в къщата има някого или нещо?
	Раг поклати глава, за да прогони колебанието. Нали това искаше, нали за това беше мечтала — да влезе в Гилдията — а сега, когато бе съвсем близо, нямаше как да се откаже.
	Къщата на търговеца вече се виждаше и стомахът на Раг се сви така, сякаш беше изяла половин тухла. Крупс и останалите разчитаха тя да ги вкара вътре. Беше им казала, че го може. Естествено, че не можеше, но се налагаше бързо да се научи. Онзи ден Стераджлио беше готов да намушка двете жени и Раг знаеше, че не би се поколебал да намушка и нея, ако не им свърши работа.
	Щом приближиха къщата, Стераджлио и Бърни се отделиха от групата. Без да кажат и дума, те изгасиха свещите и фенерите по алеята и всичко потъна в мрак. Крупс и Раг тръгнаха към железните перила, обграждащи къщата.
	— Е, стигнахме, сладурано. Готова ли си?
	_Не, ужасно ме е страх._
	Раг кимна.
	— Добре, вземи това — той отвори палтото си и извади козия крак. Това беше метален лост, дълъг почти две стъпки, с плосък и завит край за отваряне на разни неща. В този случай — на прозореца на горния етаж.
	Тя го взе от него и го закачи на колана си, а Крупс й смигна и се усмихна. После се обърна към перилата с шиповете, хвана се и се набра. Раг се покатери по гърба му, опря крак на рамото му и се отблъсна, като прескочи шиповете и се приземи от другата страна.
	Не губи време, не искаше останалите да прескочат оградата и да установят, че тя още е пред входната врата и се чуди как да стигне до горния етаж.
	Отстрани къщата беше опасана от издадена каменна облицовка и Раг лесно провираше пръсти в цепнатините. Покатери се за нула време. Стигна до горния етаж, окуражена от лекотата, с която се движеше. Стъпи на перваза на прозореца и си позволи да погледне надолу.
	Това беше грешка!
	Обикновено не й пречеше — беше свикнала да тича по покривите, — но сега видя острите шипове, които я чакаха в подножието на сградата, и потрепери от страх. Така се уплаши, че кракът й се плъзна от перваза. Нищо работа, ако си на земята, но тук, на десетина стъпки над нея, можеше да е фатално. Тя се паникьоса и се вкопчи за касата на прозореца и за зидарията около него така силно, че едва не си изпочупи ноктите. Усети някакво подръпване на кръста и щом погледна надолу, видя, че козият крак се е откачил и лети към земята. Отскочи от паветата с доста силен звън.
	Раг повися така известно време. Чакаше да види дали някой ще излезе да провери какво става. В сенките отдолу забеляза останалите. Стояха неподвижни, в очакване на някакво движение, но такова не последва.
	_Стига, Раг, стегни се. Просто отвори проклетия прозорец и влез вътре._
	Тя посегна към долния край на прозореца, като се молеше да е отворен и да не й трябва лост. Дръпна, усети, че той поддава леко, и си позволи да се усмихне. _Лесна работа, като да свиеш кесията на мъртвец._ Още едно дръпване и прозорецът се отвори достатъчно, за да може да се провре. Раг се хвана за рамката и плъзна първо крака през пролуката, а после и цялото си тяло.
	И беше вътре.
	Мракът беше по-черен от нощта — трябваше й време очите й да свикнат с него. Но дори след почти цяла вечност виждаше само на няколко стъпки пред себе си.
	_Няма да стане по-добре, като просто стоя тук._
	Раздвижи се и потърси врата. Беше съвсем тиха, а из главата й се щураха всякакви въпроси. Ами ако търговецът е в къщата? Ами ако наистина има куче? Огромно куче с огромни зъби?
	Стигна до вратата, открехна я и зачака, ослушвайки се. Не чу нищо и тръгна по стълбите възможно най-бързо, после завъртя дръжката на вратата.
	Само че тя не се отвори.
	Погледна по-отблизо и забеляза огромната дупка на ключалка, като огромна смееща се уста. _А ти какво очакваше?_ През матираното стъкло на вратата видя, че другите трима са прескочили оградата и стоят отвън. Чакаха да им отвори.
	Раг отчаяно затърси ключ. Имаше ракла с чекмеджета и тя зарови из тях, изхвърляше документи, лупа, нож за писма, някакви големи дървени блокчета с незнайно предназначение и всякакви други боклуци, но не и ключ. В коридора имаше два чифта ботуши и тя ги обърна и изтърси. Отчаянието й нарастваше с всеки миг, но ключ нямаше. Ако трябваше да претърси цялата проклета къща, щеше да се съмне. И то докато онези тримата висят отвън.
	Застана в коридора и усети как паниката й нараства, а очите й се пълнят със сълзи. И тогава го видя, лъскав и сребрист, висеше на верижка на кука на стената.
	_Проклетият ключ!_
	Раг за малко да скъса верижката, когато го грабна от куката. Пъхна го в ключалката с надеждата, че ще пасне. Когато езичето се превъртя, тя издиша дъха, който бе сдържала от кой знае колко време.
	Крупс нахлу през вратата още преди тя да я отвори напълно.
	— Бравос, сладурано — каза той и профуча покрай нея, следван от Бърни.
	— Да не се опитваш да събудиш проклетия квартал? — попита Стераджлио, размахал металния лост, който беше изпуснала. Той последва другите двама по стълбите и я остави да затвори вратата.
	Тя тръгна след тях и чу, че са се заели за работа — местеха мебели, вадеха чекмеджета.
	— Нали каза, че ще е тук — чу се гласът на Крупс, дрезгав шепот в мрака.
	— Трябва да е тук, мамка му — отвърна Стераджлио. — Колс ми каза, че е под леглото на търговеца.
	— Няма нищо под проклетото му легло. Къде може да е, идиот такъв?
	Раг спря на върха на стълбите, нямаше желание да се появява там, докато спорят.
	— Дръж си шибаната уста — каза Стераджлио и тя видя през открехнатата врата, че е спрял трескавото търсене и се взира в Крупс.
	— Или какво? — попита Крупс. Той също беше спрял да рови и дясната му ръка пълзеше под палтото.
	— Ей, момчета! — чу се гласът на Бърни, твърде високо, но Раг беше доволна от намесата. — Това ли търсите?
	Крупс и Стераджлио се втурнаха към стаята, в която ровеше той.
	— Да — отвърна Крупс. — Браво, Бърни. Поне един човек, на когото мога да разчитам. — Раг тръгна към вратата на стаята и видя, че стоят над огромен сандък. — Добре, вземай го, Бърни, и да се омитаме.
	Бърни се наведе, обгърна сандъка с ръце, но не успя да го вдигне. Крупс и Стераджлио гледаха първо изумени, а после притеснени как Бърни пуфти, бута и дърпа сандъка, без изобщо да го помръдне.
	— Да не е закован за пода? — попита той накрая и се свлече отгоре му.
	— Мамка му! — Стераджлио тръгна гневно към ъгъла на стаята.
	— Това сигурно е някаква шега — рече Крупс. — Колс си прави шегички! „Един сандък — така каза. — Вземайте го и тръгвайте.“
	Раг нямаше представа кой е този Колс, но предполагаше какво ще му се случи, щом Крупс го докопа.
	Отдолу се чу шум и Раг се върна, слезе няколко стъпала и застина.
	Дръжката на вратата се въртеше.
	— Някой идва? — прошепна тя съвсем тихо, но тримата млъкнаха.
	Докато стоеше като вкаменена на стълбите, вратата се отвори и влезе мъж. Държеше фенер, който хвърляше ярка светлина по стените. Мъжът прекоси вестибюла, видя я на стълбището и спря.
	Раг и мъжът се взираха един в друг. На светлината на фенера тя забеляза, че е облечен с бродиран жакет, а огромната му талия е опасана с широк пояс. Панталоните прилепваха към отпуснатите му бедра по модата на богаташите.
	Той задържа погледа й и бавно се усмихна.
	— Какво си имаме тук? — гласът му беше плътен и дълбок. — Намери ли си нещо интересно, скъпа моя?
	Тя отвори уста да отговори, но Крупс и Стераджлио изскочиха от сенките и сграбчиха мъжа. Сигурно имаше още едно стълбище в къщата и те бяха успели да се промъкнат долу по него до странична стая.
	— Всъщност — рече Крупс — наистина открихме нещо.
	Преди мъжът да отвърне, те го замъкнаха в страничната стая, от която бяха изскочили. Мъжът изпусна фенера на пода и той подпали сложно изтъкания килим. Раг се втурна натам и започна да тъпче пламъците.
	Чуваше ги в съседната стая, крещяха и ритаха мебелите, а търговецът шумно протестираше. Чу се и нещо като удар, последван от вик.
	Не биваше да става така — нали никой нямаше да пострада.
	Раг тръгна към стаята и я освети с фенера. Видя ги как връзват с въже мъжа за стол. Бърни също беше тук и се бе надвесил заплашително над него.
	— Барнус Джуно, предполагам? — попита Крупс. В гласа му се усещаше заплаха, каквато Раг не бе чувала преди. И това я стресна.
	— Кои сте вие? Какво искате? — попита Барнус ужасе`н.
	— Мисля, че знаеш какво искаме. Е, къде е проклетият ключ за сандъка.
	Барнус ги огледа по ред, но не откри надежда никъде. Всеки от мъжете изглеждаше по-безмилостен от предишния: мускулестият Бърни, Стераджлио с извадения нож и Крупс с ледената си заплаха.
	— Нямам ключ — отвърна Барнус.
	Дори Раг разбра, че лъже.
	Крупс кимна на Бърни и той заби юмрук в челюстта на търговеца.
	— Внимателно, искаме да говори — рече Крупс.
	Барнус изплю кръв и може би зъб.
	— Уверявам ви, нямам ключ — Бърни го удари отново и той изстена, а после изхленчи задавено.
	Раг искаше да хукне към тях и да им каже да спрат, да оставят горкото копеле на мира и да се разкарат бързо оттук, преди да са стигнали твърде далеч.
	Но не помръдна. Знаеше, че не бива да се меси. Не биваше изобщо да идва тук… да се доверява на тези мъже. Те не бяха такива, за каквито ги мислеше. Бяха я излъгали: тук не трябваше да има никого. Никой не трябваше да пострада, но ето че биеха горкия човек.
	Преди да го ударят отново, на вратата се почука настоятелно и те застинаха.
	— Барнус? Вътре ли си? — извика писклив и превзет женски глас.
	Барнус отвори уста да я предупреди, но Бърни я запуши с длан. Крупс и Стераджлио бързо минаха покрай Раг, застанаха от двете страни на вратата и се приведоха, за да не се виждат през стъклото.
	— Чух шум, Барнус! У дома ли си?
	Дръжката се завъртя и Крупс я стисна. С другата си ръка посегна към жакета и извади нож, по-скоро кинжал. Жената отвън се опитваше да отвори вратата. Стераджлио облиза устни и приготви ножа си, сякаш искаше тя да влезе, за да го забие в нея.
	Това беше прекалено! Те щяха да убият търговеца, а сега се готвеха да убият и някаква глупава стара жена. Трябваше да се направи нещо.
	Раг измяука силно.
	Не знаеше защо го направи — дори не звучеше като котка, а като човек, който е стъпил на ръждясал пирон, но само това успя да измисли.
	Лицето на жената се появи на прозореца и надникна вътре, но явно беше твърде тъмно, за да види нещо.
	После тя си тръгна, а чакълът така хрущеше под краката й, че можеше да събуди и мъртвите.
	Крупс въздъхна шумно.
	— Добре.
	Тръгна към стаята, където бяха вързали Барнус. Бърни още притискаше устата му.
	— Стига вече глупости. Казвай къде е ключът, или приятелят ми ще ти избоде окото.
	Барнус беше съвсем паникьосан.
	— Точно така, лайно такова — потвърди Стераджлио и се приближи с ножа.
	— Чакай! Чакай! — изписка Барнус. — Той е в голямата спалня! Под дюшека.
	Крупс погледна невярващо Бърни и Стераджлио.
	— Не проверихте ли под дюшека?
	Тримата хукнаха презглава да намерят ключа и да отворят сандъка. Раг стоеше като вкоренена и ги гледаше как едва не се претрепаха по стълбите от бързане.
	Тя бавно се обърна към Барнус. Беше се ококорил от страх, а от устата му се стичаше струйка кръв. Взираше се умоляващо в нея.
	Раг огледа стълбището. Знаеше, че вероятно ще убият търговеца. Никой не носеше маска и въпреки мрака Барнус щеше да си спомни лицата на четиримата престъпници, които го бяха тормозили. Тримата мъже нямаше да оставят свидетел за Зелените куртки.
	Раг тръгна към стола и отчаяно започна да развързва въжето, като се вслушваше в шума и стъпките от горния етаж. Накрая успя и се изправи.
	Барнус се усмихна с благодарност… после я зашлеви с опакото на дланта си по лицето. Тя се стовари по гръб на пода и си удари силно главата.
	Беше замаяна и не успя да стане, но все пак го видя как рови в чекмеджето на писалището си. Нещо проблесна на светлината на свещите. Някакво острие.
	— Ще ви науча, копелета такива, как се краде от Барнус Джуно — рече той, изцъклен от животински гняв.
	Някой слизаше по стълбите и търговецът хукна да се скрие.
	Раг беше твърде зашеметена, за да продума.
	Бърни влезе, смръщил чело.
	— Не е този ключът, мръсно ко…
	Извика от болка, защото Барнус заби ножа в горната част на ръката му. Преди да го измъкне и да удари отново, Бърни се извъртя и изтръгна оръжието от хватката му.
	— Копелета! Знаете ли кой съм? — изпищя Барнус и скочи напред, протегнал ръце, но Бърни го събори само с един замах. Измъкна ножа, хвърли го на пода, а Барнус пак налетя. Не беше ясно какво се опитва да постигне, защото не можеше да се мери с Бърни.
	Бърни отблъсна търговеца точно когато в стаята влетяха Крупс и Стераджлио.
	— Какво става, мамка му? — извика Крупс и се олюля, защото Барнус го удари в челюстта.
	Стераджлио нямаше намерение да получи от същото и извади ножа си. Раг вече се изправяше.
	Опита да изкрещи „не“, „спри“ или нещо подобно, но не намери думи. Стераджлио прободе Барнус три пъти — в гърдите, в корема и в бедрото, — преди търговецът да усети какво става.
	Приличаха на глутница кучета, нападащи мечка — първото й пуска кръв, а останалите си чакат реда. Бърни беше следващият и заби юмрук във врата на търговеца. Крупс, възстановил се бързо от удара, извади своя нож и скоро и тримата започнаха трескаво да мушкат, удрят и ритат. Крясъците им на омраза заглушаваха писъците на търговеца.
	Раг гледаше безпомощно как превръщат в кървава каша човека, когото дойдоха да оберат.
	Когато всичко приключи и Барнус спря да мърда, Крупс я изгледа. Обвинението беше очевидно, нямаше нужда от думи.
	— Да се разкараме оттук — каза той и тръгна към вратата.
	Тримата се изсипаха навън. Раг спря само за миг, за да погледне към Барнус. Красивите му дрехи бяха пропити с кръв. После тя последва мъжете.
	Портата беше отворена — сигурно Барнус я беше оставил така — и те безпрепятствено се втурнаха в нощта.
	Докато бягаше, Раг осъзна, че няма да й се размине за това.
	Искаше да се отърве от тези тримата и от стореното от тях, да избегне неминуемото възмездие, което скоро щеше да ги сполети, но къде да иде? Кой ще я вземе сега?
	Можеше да иде право при Зелените куртки, но дали ще й повярват? Как ще обясни, че не е искала никой да пострада?
	Затова следваше тримата мъже, като добре съзнаваше, че е не по-малко виновна от тях.


>	Тридесет и едно

	Прииждаха като прилив, с тази разлика, че нямаше изгледи да се оттеглят скоро. Хиляди се стичаха в Града, тълпи от изстрадали мъже, жени и деца, натоварили малкото си вещи на каруци и на добичета.
	Нобул и останалите от Зелените куртки ги гледаха от Моста на Спасителя как се изливат като кален поток към временните домове, в които щяха да живеят, докато крал Каел не отблъсне хуртите. Нобул понякога се чудеше дали е умно да ги оставят без надзор, без да има кой да им каже къде да идат, в коя къща да се установят, но Килгар смяташе, че така е по-добре.
	— Ако ще се избиват — рече той, докато се взираше надолу с едничкото си око, — няма смисъл да им се пречкаме.
	Нобул донякъде го разбираше. Но ако долу имаше човек с власт, който да насочва тълпите към най-спокойните райони, нещата щяха да вървят по-гладко. Може би дори щяха да спасят животи.
	Но така или иначе бежанците бяха оставени да се оправят сами. Пътят към Стария град стоеше отворен и те се изливаха по него. Разбира се, щеше да има касапница. Всички искаха най-добрите места, близо до Сторуей, за да изхвърлят нечистотиите право в морето. Както винаги най-силните, най-грубите и най-злите щяха да се докопат до тях.
	Зелените куртки направиха чистка в следващите дни, когато всичко се успокои. Откриха тридесет тела, две от тях на деца от едно семейство, а майката беше изнасилена и насечена.
	Нобул се разгневи, искаше да намери виновниците, но каква полза? Имаше твърде много кандидати и никой не беше достатъчно смел да му посочи истинските.
	Скоро след това започнаха да получават рапорти за изчезнали хора.
	Първо изчезваха по един-двама, но след това изчезна цяло семейство и Зелените куртки трябваше да се заемат.
	Като че ли никой не знаеше нищо. Сякаш бяха отвлечени от самия Господар на враните. Нямаше признаци на борба, нямаше писъци, като че ли просто бяха поели Арлор знае накъде.
	Зелените куртки обаче се стараеха да симулират дейност, поне за да не се надигне паника. Нямаше нужда от истерия в Стария град, няколко хиляди бежанци да се развилнеят и да раздават лично правосъдие. Тридесет убийства за една нощ бяха напълно достатъчни. Не им трябваше истинска касапница.
	Зелените куртки патрулираха по двойки. Всяка двойка поемаше една улица и риташе вратите на случаен принцип, претърсваха къщите, арестуваха по някого — макар и рядко, защото нямаше място в градските тъмници. Така всички виждаха, че реагират на сигналите, правят нещо, борят се с престъпността.
	Всъщност Нобул знаеше, че това е загуба на време. Имаше твърде много престъпници и твърде много почтени хора — фермери, търговци, занаятчии — се превръщаха в крадци, изнудвачи и измамници, за да нахранят семействата си.
	Затова той тръгна с Дени към Стария град с голяма неохота. Момчето бе показало, че не е голям боец, но доказа лоялността си и Нобул не би се доверил никому другиго от Кехлибарената стража да му пази гърба. Освен това през последните няколко дни на разбиване на врати най-лошото, на което налетяха, беше пищяща майка, която ги молеше да донесат лекарство за болното й бебе. Опитаха се да я успокоят, но без успех. Накрая се предадоха и я оставиха. Нобул изпита вина, но тя беше просто жена с болно дете, а Дъщерите на Арлор правеха всичко по силите си за болните и гладуващите. Какво да сторят Зелените куртки?
	— Какво става според теб? — попита Дени, докато вървяха по мръсната улица.
	— С кое какво става? — отвърна Нобул, внимаваше да не стъпи в някоя нечистотия. Сякаш откакто прочистиха района, единствената промяна бе в това, че кучешките лайна бяха заменени от човешки.
	— Къде изчезват хората?
	Нобул сви едрите си рамене.
	— Откъде да знам. Едно е сигурно, като преобръщаме тези бордеи, няма да открием отговора.
	— Тук съм съгласен — рече Дени. Беше особено приказлив през последните дни, твърдеше, че трябва да търсят истински престъпници, а не фантоми през нощта. Това накара Килгар да му припомни каква добродетел е безпрекословното подчинение, защото, например, може да му спести подута устна. И Дени си затвори устата.
	— Искаш ли да ти кажа какво мисля?
	— Всъщност не — отвърна Нобул и не изпита вина, когато Дени го погледна разочаровано. Дени може и да го развеселяваше, но сега не беше време за откачените му теории.
	Продължиха по улицата и момчето го погледна с примирение.
	— Ами тази? — посочи една врата.
	— Не е по-различна от другите — отвърна Нобул. — Давай.
	— Защо пък аз? Винаги съм аз. Добре, ще хвърляме чоп — и той извади монета.
	— Тура — рече Нобул, а Дени хвърли монетата във въздуха. Хвана я, плесна я на опакото на дланта си и надникна.
	— Ези.
	Нобул си позволи усмивка.
	Дени опря ръце от двете страни на вратата и я изрита. Дървото се разцепи, но вратата не поддаде. След втория ритник обаче хлътна навътре. Дени се втурна в стаята, следван от Нобул, който стискаше оръжието си.
	— Никой да не мърда, в името на крал Каел! — извика Дени.
	Нобул видя, че вътре има само един мъж. Беше с изпито лице и гледаше изплашено, и въртеше очи към ножа на масата, но явно размисли.
	Мястото беше порутено, миризливо и задушно и Нобул се зачуди как е успял да създаде такава воня за толкова кратко време. Огледа стаята. Всичко изглеждаше нормално, но мъжът се озърташе като завардено животно.
	— Име? — попита Дени.
	— П… Пардо — отвърна мъжът. — Иваар Пардо от Брайър Лок.
	— Дрелдун, нали? Доста път си бил от север.
	— Че къде другаде да ида?
	Дени кимна.
	— Само ти ли си тук, Иваар?
	— Да, нямам семейство.
	— Знаеш ли защо сме тук? — Нобул трябваше да признае, че макар да не беше добър в боя, Дени умееше да вдъхва респект.
	— Ами… предполагам заради изчезналите хора?
	Иваар се озърна към Нобул, после пак към Дени, като заек, който се чуди коя точно хрътка ще му разкъса гърлото.
	— Не зная нищо, честна дума.
	Дени замълча. Понякога е по-добре да не казваш нищо и да ги оставиш да се пържат. Така се чудят какво точно знаеш и накрая си казват всичко. Иваар обаче не продума.
	Дени кимна и рече:
	— Така. Ако преобърнем това място, ще намерим ли нещо нередно?
	— Не, сър, тук няма нищо.
	— Добре, не обичам да си губя времето, Иваар — Нобул реши, че са приключили тук, но макар да не обичаше да остават дълго в порутените къщи, нещо го смущаваше. Може би миризмата или виновният вид на Иваар.
	— Чакай малко — рече Нобул, щом Дени се обърна да излезе. Тръгна към един сандък в дъното, над който бръмчаха мухи. — Какво има тук? — попита Нобул и отвори капака с крак.
	— Това е мое! — извика Иваар.
	Сандъкът беше пълен с храна. Част от нея вече гниеше, друга беше на път, но все пак храна. Хляб, наденица, сушено месо, картофи, ябълки, сбръчкани като топките на старец, и цяла свинска глава с непокътнати очи.
	— Това е мое — изпищя Иваар отново и тръгна към сандъка, но Дени го отблъсна.
	— Откога събираш това? — попита той и сбърчи нос от вонята, която изпълни малката стая.
	— Не ви интересува! Мое си е!
	— Прогнила е. Можеше да нахраниш три семейства.
	— Моя си е.
	Дени удари Иваар по лицето и той се препъна назад с пълни със сълзи очи. Нобул го видя да поглежда към ножа, който стоеше на масата, но се втренчи в него така смразяващо, че мъжът омекна и дори отстъпи встрани.
	— Е, какво да правим сега? — попита Дени, като сбърчи нос, щом погледна в сандъка.
	— Нищо не можем да направим — отвърна Нобул. — Не можем да я раздадем, ще разболеем хората.
	Дени се обърна към Иваар.
	— Хората гладуват, а ти си оставил храната да се развали. Иде ми да те накарам да я изядеш всичката пред мен още сега.
	Иваар изглеждаше изплашен, по бузата му се търкулна сълза.
	— Няма смисъл вече — каза Нобул. — Хайде, не мога да понасям повече тая воня.
	Излязоха и Дени затвори вратата.
	— Трябваше да го набием — рече той, щом тръгнаха обратно към града.
	Нобул поклати глава.
	— Защо? Да му дадем да разбере? Горкото копеле си има достатъчно неволи. Всички може да си имаме скоро.
	— Какво искаш да кажеш?
	— Искам да кажа, че може няколко хиляди шибани хурти да почукат на вратата ни след седмици. И какво ще правим тогава?
	— Не, кралят ще се справи с тях при Келбур Фен. Може да стане още днес. Щом им нарита задниците, всичко ще бъде пак нормално.
	— Не бъди толкова сигурен. Няма значение с колко рицари, стрелци и пешаци разполагаш, ходът на битката винаги може да се обърне.
	Нобул видя, че Дени е готов да спори, но и двамата знаеха кой е бил на война.
	— Няма смисъл — каза Дени, след като изминаха още малко път. — Давай да се прибираме в казармите. Бих убил за едно питие.
	Всеки друг ден Нобул би му отказал. Всеки друг ден щеше да изпълни дълга си, не от страх пред Килгар, а защото искаше да е зает с нещо, да ангажира мислите си. Днес обаче всичко му изглеждаше отвратително, мястото, вонята и измъчените хора, които живееха тук. Ако изобщо това беше някакъв живот.
	Той кимна и Дени се усмихна. Очевидно не беше очаквал съгласие.
	— Е, къде отиват според теб изчезналите бежанци? — попита пак младежът, докато вървяха към Моста на Спасителя. Нобул се възхити на упоритостта му.
	— Не зная. Но съм сигурен, че като ритаме вратите, няма да открием виновниците.
	— А откъде би започнал тогава?
	— Ти как мислиш? Ако Гилдията не знае какво става, значи никой не знае. Техните врати трябва да ритаме.
	— Желая ти успех — ухили се Дени. — Но ме предупреди кога ще нападаш откачените копелета, че да мина в друга смяна.
	Момчето беше право. Гилдията имаше очи и уши навсякъде и доста от Зелените куртки бяха изцапали ръцете си с тях. Тази линия на разследване беше опасна и най-вероятно щеше да приключи с нож в гърба на дръзкото копеле, което я подхванеше.
	Продължиха по пътя си и Нобул усети, че Дени си умира да го попита за неговата хипотеза.
	— А каква е твоята теория?
	Дени се ухили широко.
	— Странно, че питаш. Нали знаеш онези убийства? Кой не ги знае? Всички са свързани. Онези изкормени нещастници, които видяхме из целия град, са само началото. Просто упражнение, така да се каже. Същото откачено копеле отвлича и бежанците.
	Нобул вдигна вежда.
	— И как точно го прави?
	— Ами нали е магьосник? — Дени размърда пръсти пред себе си, сякаш описваше заклинание във въздуха. Нобул знаеше, че момчето едва успява да се изпикае само, камо ли да направи магия.
	— Правилно — рече той и се ухили. Напоследък се смееше рядко и най-вече на глупостите на Дени.
	— Помни ми думите. Когато всичко се разкрие, ще видиш, че е свързано. Казвам ти.
	Казармите се виждаха в далечината и Дени забеляза двама от Зелените куртки пред тях. Бяха се облегнали небрежно на груба дървена колиба.
	— Това са Плат и Фирби — каза той и помаха, но те не го видяха. Две фигури изникнаха от преминаващата тълпа и привлякоха вниманието им.
	Нещо в тях накара Нобул да спре. Не можеше да прецени какво точно, просто усещане, но достатъчно, за да попречи на Дени да извика и да го извлече встрани от улицата.
	Единият от новодошлите беше мъж, слаб, над среден ръст, с гъста кафява коса. По увереното му поведение личеше, че е или боец, или блъфира, но така или иначе на колана му висеше меч. Той се ухили на Зелените куртки и побъбри приятелски с тях. Очевидно беше от разговорливите. Синините по лицето му личаха дори от далече. Явно наскоро някой не беше харесал особено приказките му.
	С него имаше жена, висока, подобна на статуя. Вървеше със сведена глава, сякаш опитваше да се слее с множеството, но късата й руса коса и красивите черти правеха това невъзможно. Въпреки опитите й да мине незабелязана, беше очевидно, че е с едри, мускулести рамене и тънък кръст — тяло на воин.
	Имаше нещо странно в тази двойка, но Нобул не знаеше какво.
	— Познаваш ли ги? — попита той Дени, без да откъсва очи от четиримата. Хубавецът с насинената физиономия разказваше някаква шега и Зелените куртки се смееха, но не и жената.
	— Плат и Фирби? Да, познавам ги от векове. Фирби неотдавна беше предложен за сержант. Защо, какво става?
	Нобул не отговори. Нещо определено ставаше и ако изчакаше достатъчно… ето — една кесия мина от ръката на хубавеца в ръката на единия от Зелените куртки, докато и двамата продължаваха да се смеят.
	— Видя ли? — попита Нобул, почти готов да се втурне натам и да ги пита какво, по дяволите, правят.
	— Какво да видя? — рече Дени.
	— Подкуп.
	— Какво ти пука? Много момчета вземат.
	Нобул се вбеси. Много момчета вземали, но не беше редно. Ето защо Гилдията вилнееше из града, защото Зелените куртки можеха да бъдат купени съвсем лесно. Ето защо той бе принуден да плаща с години — защото нямаше към кого да се обърне. Ето защо изчезваха хора — защото Зелените куртки бяха твърде изплашени или твърде подкупни, за да разследват какво всъщност става. Ето защо беше умряло и неговото момче…
	Не, неговото момче не умря заради това, нали? Неговото момче умря, защото той беше студен, суров и жесток.
	— Да, много момчета го правят — рече Нобул и усети как гневът му угасва.
	Видя, че мъжете приключват разговора, хубавецът си взе довиждане с войниците и изчезна с жената в тълпата. Нобул се замисли дали да ги последва. Пристъпи напред, но в този миг се чу вой, който се надигна над уличната глъчка.
	Дени се обърна.
	— Какво става…
	Прекъсна го нов писък, този път от друга посока.
	Подобно на зараза, на чума, носена от вятъра, писъците се понесоха от уста на уста и по улиците настана паника. Една жена изтича покрай тях, стиснала детето си за ръка. Мъж буташе пълна с омари количка и разсипваше товара си, но не спираше. Старец се свлече на колене и започна да ридае.
	Нобул тръгна към тълпата и заразпитва какво е станало, но хората само се бутаха, обзети от паника. Накрая успя да сграбчи една жена. Очите й бяха пълни със сълзи.
	— Какво става?
	Тя го погледна като замаяна и изпъшка:
	— Свършено е с нас. Хуртите са победили.
	Нобул се взираше невярващо в нея, но усети, че тя опитва да се откъсне от хватката му, и я пусна.
	Тогава го чу — печален вик се надигна над шумотевицата.
	— Кралят е мъртъв! — крещеше някой. — Убили са крал Каел!
	Нобул се обърна към Дени.
	И двамата не намираха думи.


>	Тридесет и две

	Усещаше го на хълбока си. Най-доброто оръжие, което бе имал, откакто… е, от цяла вечност. И се оказа отлична сделка. С Каира го купиха от една сергия на пазара в Северната порта, а щом претегли тежестта му и прокара пръст по наточеното острие, Мерик се зачуди как такова великолепно оръжие е попаднало у уличен търговец. Той явно нямаше и представа какво притежава, защото им го продаде на безценица. Очевидно целият му асортимент идваше от старата изгоряла ковачница, чийто собственик беше изчезнал. Някой беше изгубил доста пари, но това не бе проблем на Мерик. Той се беше сдобил с достоен за себе си меч и само това имаше значение. Ако Шанка и биячите му или някое друго важно копеле, реши да го предизвика, по-добре да умее да се бие или ще го прониже три стъпки яка стомана.
	А и това не беше единственият му коз.
	Каира беше красавица, трябваше да го признае. Имаше нужда от малко руж на бузите и устните, малко грим на очите, но пак изглеждаше по-добре от повечето жени, с които си бе имал работа. Освен прекрасния външен вид, явно я биваше в битка. Беше висока почти колкото него, със здрави мускули под туниката. Широка в раменете и с набито око, тя изпълняваше задачата си на охранител с внимание, което го караше да се чувства… в безопасност? В по-голяма безопасност от доста време насам, поне откакто взе парите от Шанка.
	Сега трябваше само да й се усмихва и кой знае докъде можеше да се стигне. Не беше лесно обаче, тя не правеше грешки и винаги оставаше сериозна. А новините за краля не подобриха положението.
	Мерик не губеше време да се подмазва на Мастрагал, нито пък ги мразеше като някои. Знаеше, че за страната е важно да бъде управлявана от силна ръка и точно той не би завидял на никого за привилегиите — сам се беше радвал на такива, преди да прецака всичко. Каира обаче го преживяваше тежко. Когато истерията се разрази по улиците, тя прие новините за убийството на Каел с безизразно лице, но личеше, че е съсипана.
	Е, той предполагаше, че хората по принцип са си патриоти.
	Двамата вървяха по улиците, рамо до рамо, той и верният му страж. Всички наоколо бяха потиснати: във въздуха витаеше очакване, че нещо ще се случи и то няма да е добро.
	Глашатаите още не бяха обявили нищо, но Мерик знаеше какво се задава. Щом бяха победили армиите на Свободните държави при Келбур Фен, вече нищо нямаше да спре хуртите да нахлуят. Скоро щяха да последват слуховете и паниката. Можеха да се надяват само хуртите да са се награбили достатъчно и да се върнат, откъдето са дошли. Мерик знаеше, че подобни шансове са нищожни, но и не му пукаше.
	Той вече беше приключил с всичко тук. Щом си оправеше дълговете, щеше да се разкара от тая помия по-бързо, отколкото монета изчезва от кесията на комарджия.
	— Къде отиваме? — попита Каира.
	Мерик не очакваше въпроси — не беше продумвала от доста време — и го хвана почти неподготвен.
	— Извинявай, ама друга работа ли имаш?
	Тя не отговори, само поклати глава и той се почувства зле.
	— Щом питаш, ще ти кажа. Отиваме при Палиен. Аз си свърших работата. Платил съм на хората, всичко е готово. Ще му кажа какво-къде и си продължавам по пътя. Не се тревожи, няма да се бавим. После ще те заведа в една кръчма до брега, както обещах. — _Може да ударим по едно, преди да оставя всичко зад гърба си._
	Пак мълчание. Опитът му да я изкуши отново с обещание за хубаво вино и изискана компания не се увенча с успех, явно не я интересуваше. Мерик намираше това за дразнещо.
	— Значи почти сме приключили?
	— Ти да не би наистина да имаш други планове? Палиен не ти ли плаща достатъчно? Да не са ти предложили нещо по-доходно?
	Тя поклати отново глава.
	— Просто нямам търпение да приключим.
	Той я погледна, но не прочете много по силното й лице.
	— Ако ще те успокои, и аз съм така.
	— Някакви колебания ли имаш по тази работа?
	— Колебания ли? Кой говори за колебания? Просто искам да се свършва, за да се върна към живота си. Нямаш представа колко неудобства ми довлече това.
	— Значи ти пука само за…
	— Какво искаш да знаеш, Каира? — вече я предпочиташе мълчалива. — Дали ми пука само за парите? Да, предполагам. Дали се чувствам виновен за…
	Замълча. Не биваше да говори за това на улицата, но тя го беше уцелила на лошо място.
	Дали се гордееше със себе си? Разбира се, че не, но какво да направи? Ако не беше свършил работата възможно най-добре, щеше да гние в някоя канавка. Каира вероятно не му се възхищаваше особено, но не й дължеше обяснения. Тя беше просто бияч, не й се плащаше да знае подробности, плащаха й да го пази, докато корабът с робите не излезе в морето.
	— Вероятно ще поговорим за това по-късно — чу се той да казва.
	Искаше ли да говори за това по-късно? Не бе очаквал да говори за това и сега. Така всичко ставаше някак реално, караше го да се замисли за стореното, за обречените нещастници. Нима това би могло да е добре? Нима?
	Изминаха остатъка от пътя в мълчание, Мерик се опитваше да не мисли за последствията от действията си, последствия както за него, така и за съсипаните от него животи. Когато стигнаха до къщата, в която бе свърталището на Палиен, Мерик искаше само да приключи с тази история и да излезе жив оттук.
	Поведоха ги по стълбището. На три етажа по-горе намериха Палиен на озарена от слънцето тераса.
	— Надявам се, че носиш добри новини, Райдър — рече той, докато ядеше. Все ядеше тоя човек. Как оставаше слаб като умиращ от глад вълк… и два пъти по-свиреп?
	— Разбира се, че са добри — отвърна Мерик с усмивка. Не биваше да изглежда изплашен пред гадното копеле. — Пристанищната кула е наша. Половината от Зелените куртки, които ще са на смяна, също са подкупени. Няма да стане със Стражата, но те не са проблем, нали? Няма да извеждаме хора от двореца.
	Палиен кимна, докато ядеше, устните му се извиха от задоволство.
	— Отлично — рече с пълна уста. — А сега, когато дъртакът Каел отиде при Господаря на враните, ще е още по-лесно, целият град е в траур. Всички ще са твърде погълнати от скръбта си, за да забележат няколко липсващи селяни.
	— Не знаем дали е мъртъв — рече Каира. Гласът й прозвуча така мощно и решително, че Палиен спря да дъвче.
	Мерик усети внезапно напрежение във въздуха и чу хората на Палиен да се раздвижват зад тях. Не беше добра идея да се обаждаш, без да те питат, в подобна ситуация, но явно Каира не бе наясно с това.
	— Тя сигурно иска да каже, че трябва да останем нащрек, докато не приключи всичко — обади се бързо Мерик. — Не бива да разчитаме на нищо, докато корабът не бъде натоварен и не се свърши.
	Палиен кимна бавно, но не сваляше очи от Каира.
	— Сигурно си прав. Започвам да разбирам защо са те наели, Райдър.
	— Не е само заради омайната ми усмивка — най-добре беше да разведри обстановката, преди Каира да ги е затрила и двамата. — Е, приключихме ли? Може ли да си ходя? Предполагам, че дълговете ми ще бъдат…
	— Какво говориш, по дяволите? — Палиен гледаше право в него.
	— Ами… аз си свърших работата… нали?
	Палиен се усмихна, но без капка веселие. Всъщност това беше най-злобното нещо, което Мерик бе виждал.
	— Не бъди глупак, Райдър. Още ни трябваш, за да надзираваш стоката и да прибереш парите. Защо реши, че си приключил?
	_Защото осъществих сделката от начало до край, при значителен риск за собствената ми персона._
	— Ами… аз…
	Палиен кимна на един от хората си и Мерик внезапно усети как нечии ръце го сграбчват за жакета. Нямаше време да протестира и едва успя да погледне към Каира, когато го повлякоха към ръба на покрива и го провесиха от него, а краката му трескаво затърсиха опора.
	— Не спираш да се гърчиш, нали, Райдър? — попита Палиен, като отново се задълбочи в яденето. — Като червей на кука. Винаги търсиш път за бягство, винаги търсиш шанс да скочиш от коня, преди да е финиширал. _Е, не може!_ — Изкрещя последните думи така силно, че едва не спука тъпанчетата на Мерик. — Нищо няма да приключи, докато ние не кажем. Ясно ли е?
	— Да — отвърна Мерик възможно най-храбро. Сведе поглед и видя земята на три етажа по-долу. Зачуди се дали калта е достатъчно влажна и гъста, за да омекоти падането.
	Съмняваше се.
	— Добре. Тогава ще те оставя да довършиш приготовленията. Ще ти трябват ли хора за прибирането на парите?
	Мерик поклати глава. Колкото по-малко от хората на Палиен се занимаваха с парите, толкова по-малък беше шансът за измяна. А този шанс така или иначе беше висок.
	— Ние ще се справим. Боло е наясно с последствията, ако реши да ни прецака.
	— Отлично — Палиен направи знак на един от хората си да го издърпа от покрива. — Тръгвай тогава. — И отново се зае с храната.
	Мерик не мислеше да се застоява, за да не му се случи още нещо, затова тръгна към стълбите възможно най-бързо, но без да търчи като момиченце, видяло паяк.
	Щом се озоваха на улицата, той не можа да сдържи яда си.
	— Какво беше това, мамка му? „Не знаем дали е мъртъв.“ Не се противоречи така на Палиен. Да ни затрият ли искаш?
	— Не можах да се сдържа. Този мъж…
	— Този мъж има властта да ни види сметката. Ако поиска да си направи кефа с горката ни мъртва кралица, пак няма кой да го спре, затова си дръж устата затворена.
	Тя сбърчи чело и за миг Мерик се зачуди дали не е прекалил, но Каира кимна. Знаеше, че си го изкара на нея заради напразните си надежди за освобождение.
	— Знам как се чувстваш. Срам ме е, но ще трябва да се спогаждаме с хората, с които сме си легнали.
	— Аз не…
	— Това е просто метафора, Каира. Искам да кажа — мълчи и оцелявай — тя го изгледа безизразно. — В името на Арлор! Все едно говоря на дете.
	Той се отдалечи, беше твърде бесен, за да продължи разговора, и му трябваше малко време насаме, но де такъв късмет. Тя крачеше със същото темпо и явно не схващаше намека.
	Беше време за питие и никакво хленчене или шамари от страна на русокосата му, синеока съвест нямаше да го спрат.
	Мерик влезе в кръчмата, като почти очакваше Каира да го сграбчи за ръката и да го върне обратно, но тя не го направи. Просто го последва вътре.
	— Вино — нареди той на бара. А когато кръчмарят му наля една чаша, Мерик поиска бутилката. За негова изненада Каира също поиска чаша.
	— Какво ти става? Реши, че вече можеш да понесеш малко вино?
	— През последните дни установих, че мога да понеса повече, отколкото съм предполагала.
	_Какво значеше това? Него ли имаше предвид?_
	_О, на кого му пука?_
	— Да ни върви! — каза той и вдигна чаша. Тя само се взираше в него, докато не й показа да направи същото. Мерик чукна чаша в нейната и погълна голяма част от съдържанието й. Каира погледна пълната си чаша с известно безпокойство и я изпразни на екс. Мерик вече наливаше отново, когато тя се смръщи от вкуса. Е, трябваше да се признае, че не е от най-хубавата реколта, но не беше и чак толкова лошо.
	— Истината ли ми каза? — попита тя, след като изпиха още по едно. — Че и ти се чувстваш така?
	— Да се чувствам така? За работата ли? Ами предполагам. Защо, ти как се чувстваш?
	Тя се замисли усилено за нещо.
	— Сякаш ме използват. Сякаш съм просто инструмент, който друг използва, за да не си изцапа ръцете. И колкото повече ме употребяват, толкова по-мръсна ставам.
	За така мълчалива жена това бяха доста приказки.
	— Ами… много добре казано. Но най-добре да не мислим за това. Иначе ще се породят съмнения. Съмнението поражда колебание, а то може да те убие. Или по-лошо: може да убие мен.
	— Всички ще умрем, Мерик Райдър.
	— Мамка му, жено, стига си философствала. Имаме работа за вършене. Мрънкането няма да ни улесни. Не знам защо мелиш толкова за това. Ти можеш да се разкараш когато решиш. Мен са ме стиснали за топките.
	Тя поклати глава.
	— И мен ме държат. — _Е, не за топките, надявам се._ — И трябва да остана до края.
	— Ами тогава — Мерик пак надигна чашата, — да пием за щастливия завършек.
	Чукнаха чаши и ги пресушиха.
	— А като стана дума за щастливи завършеци, трябва да се изпикая.
	Той й се усмихна чаровно и излезе зад кръчмата да изпразни мехура си, като се надяваше Каира да не последва съвета на Лютиче и да го остави сам.


>	Тридесет и три

	Гледаше го как се отдалечава и чак когато излезе през задната врата на кръчмата, тя осъзна, че се усмихва.
	Какво толкова харесваше у него? И преди беше общувала с мъже. Познаваше много мъже — търговците, които идваха в храма, войниците, които се обучаваха с Щитоноските, бедняци, старци и болни, които търсеха утеха при Дъщерите.
	Но никога не беше срещала мъж като Мерик Райдър. Да, беше виждала хубави мъже, повечето арогантни копелета, които знаеха как изглеждат и се възползваха от това изцяло. Райдър обаче не беше такъв, в него имаше нещо друго, нещо повече от дар слово и омайна усмивка. Понякога в очите му се появяваше странен поглед, сякаш миналото го измъчваше… или настоящите му дела.
	Така или иначе тя беше решена да не се поддава на чара му. Да, той казваше, че съжалява за стореното, и вероятно говореше искрено, но скоро щеше да дойде денят, в който щеше да се наложи да го убие. Ако се концентрираше прекалено върху привлекателните му качества, задачата щеше да я затрудни.
	Тя огледа кръчмата, за да се разсее от тези мисли. Имаше доста клиенти, повечето мъже и момичетата, които прислужваха. Разговорите се сливаха в общо бучене. Тя чуваше част от тях — обичайните приказки и предположения, някои похотливи, други говореха със страх за бъдещето на града.
	Тя отчаяно искаше да се върне в Храма на есента. Там приготовленията щяха да са в разгара си, щяха да се готвят за война. Ако кралят наистина беше победен, сигурно щеше да последва контраудар, преди хуртите да нахлуят в Свободните държави. Кой бе по-способен от Щитоноските да поведе подобна атака, да удари в сърцето на врага и да спре напредъка му?
	Защо не я пуснаха да иде на бойното поле, когато ги помоли? Дори смъртта при Келбур Фен беше за предпочитане пред това, което я очакваше сега — прокудена в мизерията на града, изправена пред невъзможна задача.
	Но трябваше да се справи. Това беше съдбата й и тя щеше да я посрещне като истинска сестра на Ворена.
	Каира вдигна чашата към устните си и отпи от горчиво-киселата течност, която минаваше за вино тук. В Храма на есента пиеха вино при церемонии или на пир, и то вино от най-хубавата реколта, не като тази помия. Това пак й припомни какво беше изгубила, какво беше захвърлила, когато накара Върховния абат да плати за арогантността си.
	Все пак й беше трудно да се обвинява за това. Да, съсипа бъдещето си и се опозори, но той си го заслужаваше.
	Тя въздъхна и се вгледа в чашата с вино. Въпреки че бе кисело, сигурно беше силно. Каира усети, че й се замайва главата. Какво правеше тук? Защо стоеше с тези нещастници и пиеше тази гадост?
	За един ужасен миг видя бъдещето си. Ами ако не успее да удовлетвори екзархата и майката игуменка? Ако никога не й позволят да се върне в Храма на есента? Дали ще е обречена на живот в мизерията на този град? Дали ще е принудена да живее с немощните и покварените на Стийлхейвън до края на дните си? Да се отдава на безсмислено пиянство и похот…
	Спря се.
	Наистина, поквара. За какво мислеше изобщо?
	— Нещо размишляваш?
	Вдигна поглед и видя, че Мерик стои пред нея и се усмихва, сякаш прочел мислите й.
	— Не.
	— Добре, не се тревожи, само питам. Сигурен съм, че не е нищо лошо.
	_Само ако знаеше._
	Пиха още по едно. Сега виното влезе по-лесно, почти гладко и Каира започна да се отпуска за пръв път, откакто напусна храма. Това донякъде я притесняваше, но пък защо да й пука.
	— Мисля, че трябва да ми разкажеш повече за себе си, Каира. Ако ще останем заедно известно време, поне да се поопознаем.
	Тя трескаво затърси отговор. Дали да измисли нещо? Дали да му каже истината? _Не, не и истината._ Каира прокле и себе си, и късмета си. Не го беше предвидила, а Лютиче не я предупреди за подобен разпит или че трябва да си измисли прикритие.
	— Ами… няма нищо за казване.
	— Нищо ли? Ти си жена, но се биеш като мъж. Единствените жени, които правят това, са Щитоноските…
	Каира усети как паниката се надига в нея, щом той замълча. Не беше казала нищо, а ето че я разкриха. Ами ако задълбае? Ако се досети, че го използва?
	— Бях прокудена — каза тя, умееше да говори само истината. — Ударих Върховния абат и ме прокудиха от ордена.
	Мерик се усмихна.
	— Ударила си Върховния абат? Ха! Това ми харесва. Ти си била пълна с изненади, Каира. Колкото повече научавам, толкова повече ми харесваш.
	— Ами ти? — попита тя, за да насочи разговора към нещо друго.
	— Аз ли? Няма много за разказване — отвърна той. — Но щом питаш. — Усмихна се и погледна над рамото й. — Кръчмарю, дай още една.
	Каира сведе поглед, изумена, че бяха изпили цяла бутилка. Почти на мига чашите им се напълниха отново и Мерик вдигна своята към устните си. После я остави и се изправи театрално, сякаш щеше да излезе на сцената.
	— Може да се изненадаш, защото си ме виждала само в лоша светлина, но съм отгледан като благородник. Баща ми беше капитан в Стражата на Скайхелм, а майка ми — третата дъщеря на графа на Бреган, или беше барон, забравих как беше; той умрял преди да се родя. Отгледан съм за велики дела, владея меча и ездата, образован съм от най-добрите учители и съм научен на маниери, подобаващи на човек с моето потекло.
	Каира не разбираше дали той не се шегува — изричаше всяка дума с крива усмивка, но нещо в маниера му и в начина на говорене я караше да му вярва.
	— Знам какво си мислиш — продължи Мерик. — Как съм пропаднал толкова ниско? Тъжна история и със сигурност няма да ти е интересна в подробности, но започва с баща ми, великия и уважаван Таник Райдър, който напусна майка ми, когато бях още малък. — Кривата усмивка изчезна и Каира почти вкуси горчивината на думите му. — Просто една нощ стана и си тръгна, без да каже и дума. Разбрахме, че не е бил отвлечен или убит, защото са го видели да излиза на кон от града. Остави меча и бронята си, така че явно не отиваше да се бие. Повече не чухме за него. Това разби сърцето на мама.
	Замълча, сякаш споменът за нея му причиняваше болка. Каира посегна да сложи ръка върху неговата, но той я отдръпна, преди да го е докоснала.
	— Съжалявам — каза тя.
	— О, не ме съжалявай. Още не съм стигнал до най-гадната част. В която мама беше отнесена от Сладката мор и бедният малък Мерик остана сам да управлява имението. Бедният малък Мерик, без родители, които да го наставляват, и със силно влечение към жените и комара. Три години успявах да се справям някак, но после се наложи да продам къщата и земите, както и меча и бронята на баща ми. Изненадах се колко евтино вървяха… или по-скоро колко малко взех аз за тях, но така стоят нещата, когато си млад, отчаян и пияница… Тогава просто не осъзнаваш цената на нещата.
	По всичко личеше, че сега вече я осъзнава.
	Той вдигна чашата отново, но спря — сякаш виното беше коренът на всичките му проблеми, — преди да се поддаде на изкушението и да отпие голяма глътка.
	Каира усети вина заради думите му. Тя го използваше. Този мъж беше изгубил всичко, но тя не го жалеше. Сам беше виновен за проблемите си — имал е много, но го е пропилял. Беше лесно да отдадеш тази глупост на младостта, но мнозина други бяха страдали много повече заради Сладката мор. Мнозина други страдаха и сега и никога нямаше да се радват на привилегии по рождение.
	Мерик беше продукт на собствената си глупост, но по всичко личеше, че в него има и нещо добро.
	— Миналото вече е зад гърба ти. Сигурно има надежда за бъдещето ти — рече тя, след като отпи от чашата си.
	Той се усмихна.
	— Точно така, има надежда. Щом приключим с тая гадна история, всичките ми дългове ще са изплатени. Тогава ще мога да си тръгна от това място и от гадните му улици.
	Въпреки всичко преживяно, Мерик явно не беше научил нищо. Винаги мислеше само за себе си, не се интересуваше от онези, които щяха да платят със свободата си за бъдещето му.
	— А какво ще стане с хората, които ще бъдат продадени в робство? Редно ли е да се облагодетелстваш от тяхното страдание?
	Той вдигна вежда.
	— Проповед ли ми изнасяш, сестро? Знам, че си щитоноска, вярна на храма си, но с това е свършено. Простила си се с него, когато си наритала Върховния абат. Така че ми спести поученията. Не са ми потрябвали.
	— Но нали…
	— Стига! — той удари чашата в тезгяха. Няколко клиенти наблизо прекъснаха разговорите си и се обърнаха към тях в очакване на сбиване. — Аз нямам избор. Ти също. Не можеш да се върнеш в храма си, както аз не мога да се върна…
	Замълча, сякаш осъзна, че е изгубил контрол и е говорил твърде високо. След миг усмивката отново цъфна на лицето му.
	— Виж, може би ровенето в миналото не е добра идея. Права си: трябва да мислим за бъдещето. — Приближи се към нея и тя усети миризмата му: мускусна, сякаш се е къпал в екзотични масла. В комбинация с изпитото вино, тя й замая главата. — Годините, прекарани в храма, вече са зад гърба ти. Сега можеш да правиш каквото си пожелаеш, да ходиш където си искаш и да бъдеш с когото поискаш.
	Мерик се ухили, вдигна вежда и се приближи така близо, че тя усети дъха му по лицето си. Никога не се беше приближавала така до мъж, освен в битка, но не го отблъсна. Дори не знаеше дали иска да го отблъсне.
	— Какво ще кажеш да си вземем стая?
	Той прокара пръсти по ръката й и погъделичка дланта й.
	Тя сграбчи ръката му и я стисна така, че в началото той реши, че отвръща на допира му. Но Каира затегна хватката и изражението му се промени — от самодоволно в смаяно, когато кокалчетата му изпукаха.
	Мерик успя да издиша от болка, преди тя да постави другата си ръка на гърдите му и да го запрати на пода.
	Чуха се викове, смях и поздравления от няколко клиенти, но Каира не им обърна внимание. Стана и тръгна към вратата.
	Пое по оживените дори по залез улици. Докато си проправяше път по тях, свежият въздух завъртя главата й още повече. Блъсна се в един мъж и той изпсува. Тя не му отвърна, а се затича, като едва си поемаше дъх, чувстваше се в капан на тези потискащи улици, сякаш сградите щяха да се срутят отгоре й.
	Не знаеше колко време е тичала така, но когато най-сетне спря, се озова на пристанището. Въздухът тук не беше по-приятен, миризмата на конски изпражнения и урина беше заменена от миризмата на риба и солено море.
	Внезапно стомахът й се развълнува като морето пред нея и тя се наведе и повърна. Повърнатото имаше цвета на виното, само дето вкусът му беше още по-гаден.
	Каква глупачка бе да се напие така, да слуша онзи мъж, да се трогне от печалната му история и от миналото му. Въпреки всичките му възражения, той все пак си беше отвратителен негодник. Дори да е имал потенциал за добродетелен живот, вече беше късно. Със сигурност.
	Той не значеше нищо за нея.
	Тя избърса с ръкав сълзите и устните си и се загледа в морето, в безкрайния тъмен океан. Пожела си нещо, за което не бе и помисляла — да отплува нанякъде и да остави всичко това зад гърба си.
	На един от пристаните група моряци приключваха с товаренето и Каира им завидя. Те щяха да отплават скоро, свободни като вятъра. Какво ли бе усещането нищо да не те ограничава, само вълните и далечният хоризонт.
	Изкушението да се присъедини към тях беше огромно, но в този миг видя едно дете. Седеше в сенките на няколко крачки от нея. Не се виждаше дали е момче или момиче, лицето му беше много мръсно, а косата — рошава.
	Това я накара да забрави мислите за бягство и да си припомни дълга.
	Ето защо трябваше да остане. Ето защо трябваше да се бори — за да защитава деца като това, уязвимите и беззащитните.
	Каира се изправи и усети как силите и волята й се завръщат. Щеше да изпълни мисията си и да разруши Гилдията дори ако трябваше да убие Мерик.
	Дори ако трябваше тя самата да умре.
	Нищо нямаше да я спре.


>	Тридесет и четири

	Подът беше покрит с шахматно подредени плочи от тъмен махагон и светъл дъб. Бяха полирани така, че сандалите на Уейлиън скърцаха по тях. Стените бяха украсени с дебели тъкани гоблени, изобразяващи исторически сцени — Вихрения чук изковава деветте меча, победата на крал Дарнайт над голгартианците, Сребристата флота поема на Четвъртия си Славен поход.
	Тези гоблени стигаха на двадесет стъпки височина, чак до тавана, изкусно изрисуван с образи на богове от всички познати светове: Джарл Лечителя и Кухия човек, почитани от друиди и вещици из Свободните държави; Хелион и Мунсир, почитани от елхаримите от далечния Ривърлендс; Древния Горм и Кага Създателя от степите на Екуун; Царгор Унгот и Скарган Бонстрайф от снежната пустош на Голгарта. Всички завихрени един около друг като част от едно и също божествено съзвездие.
	На Уейлиън му се зави свят само като ги гледаше, а това беше едва антрето. Отвъд масивните бронзови врати, пазени от четирима Рицари на гарвана, се намираше Залата на огнището. Мисълта да пристъпи този свещен праг го изпълваше с ужас, нищо че магистра Гелредида беше с него. Това бе самото сърце на Кулата на магистрите, където се съвещаваше съветът на петимата най-могъщи заклинатели в Свободните държави и по подразбиране — в целия свят. Уейлиън никога не се беше чувствал така дребен и незначителен.
	Двама от Рицарите на гарвана тръгнаха към тях и Уейлиън едва не отстъпи при приближаването им — така внушителни бяха с черните си брони и клюнестите шлемове.
	Гелредида небрежно протегна ръце и единият рицар плъзна метални гривни на китките й. Уейлиън гледаше с любопитство как те внезапно се стегнаха, сякаш по своя воля, и сложната позлата се раздвижи и заизвива, за да пасне на тънките й китки. Без да продума, рицарят се върна на мястото си до вратата.
	— Неутрализират силите ми — отвърна Гелредида на неизречения въпрос на Уейлиън. — В Огнището не се допуска използването на магия. Всеки, който влиза там, трябва да носи такива гривни, за да не може да използва способностите си, макар и да се е доказал като предан.
	— Съветът не вярва на никого, така ли? — подобна крайна мярка му се струваше истинска лудост.
	— Огнището на магистрите невинаги е било така цивилизовано и единно. Невинаги сме живели в такава просветена ера и някога тези окови са спасявали живот. Това е остаряла мярка, но някои традиции са твърде силни.
	Тя изрече тези думи така, че Уейлиън се зачуди дали съветът още не е поразен от раздори след толкова векове на съперничества и безредие. Предположи, че ако почака, ще разбере.
	— Дали ще допуснат чирак като мен в залата?
	— Сега, когато съм… безпомощна, ми е позволено да вляза с придружител. Нещо като охрана — тя дори не опита да скрие иронията в думите си. — А и за теб ще е полезен опит.
	— Няма ли да ми сложат гривни? Ами ако…
	— Ако какво? Ако внезапно проявиш гениалния си талант в някое от Изкуствата? Моля те, Грим, не ме разсмивай. Сега трябва да сме сериозни. — Но Гелредида никак не изглеждаше развеселена. — От хиляди години не сме виждали чирак, който да е толкова умел в Изкуството, че да представлява опасност.
	Двама от Рицарите на гарвана хванаха дебелите халки в центъра на огромните врати и ги отвориха. Не се чуха фанфари, нямаше гонгове, но рицарите някак бяха получили заповеди, а Гелредида получи своята аудиенция.
	Сърцето на Уейлиън бумтеше в гърдите му, докато залата се разкриваше пред него. Магистрата тръгна напред и той я последва, като се дивеше на огромното помещение на самия връх на Кулата на магистрите.
	То беше полукръгло и огромно, обградено от галерия, изсечена в скалата, сякаш самата кула беше огромен монолит, част от естествено скално образувание. Уейлиън беше виждал долните нива. Знаеше, че са от дърво и камък, но как така на самия връх на Кулата бе изградена зала от скала.
	В камъка личаха фризове и сложни знаци. Накъдето и да погледнеше, виждаше изумително майсторство. Гаргойли гледаха злобно от всеки тъмен ъгъл, сякаш опитваха да се откъснат от скалата, но щом влезе в залата, вниманието на Уейлиън веднага бе погълнато от петте амвона в центъра й.
	Петимата архигосподари седяха зад своите амвони с неразгадаеми изражения. Когато дойде за пръв път в Кулата преди около година, Уейлиън ги видя при церемонията по откриването и чу речите им за различните Изкуства. Имената им бяха легендарни — завинаги запечатани в ума му. Всеки от тях представляваше различна дисциплина — едно от петте Основни изкуства — и нямаха равни: никой не можеше да се мери с тях в целия свят.
	Вляво седеше Хойлен Краби, Главен заклинател и Пазител на Книгите. Той беше слаб мъж с черна, вече оплешивяваща над челото коса, а тъмната му роба бе покрита с древни знаци, които, разбира се, Уейлиън не можеше да разчете. Въпреки че изглеждаше в средата на четиридесетте си години, Хойлен със сигурност беше много по-възрастен.
	До него седеше Кранок Маргил, Господар на Стихиите и Пазител на Ключовете. За разлика от Краби, той изглеждаше точно на колкото беше, към осемдесет. Рядката му коса бе съвсем тънка, а осеяната с петна кожа — почти прозрачна. Той носеше очила с дебели стъкла и раменете му едва крепяха червено-синята роба. Говореше се, че Изкуството на насочване на стихиите е най-опасното и явно Кранок беше заплатил скъпо за таланта си.
	В средата седеше Дренан Фолдс, Главен призовател и Пазител на Свитъците. Беше едър мъж със сива, още гъста коса и бакенбарди, които стигаха почти до брадичката му. Челото му беше вечно смръщено, а кафявата роба стоеше като колосана на едрите му плещи. От челото до бузата му се спускаше грозен белег, който минаваше през окото. То беше станало млечнобяло, за разлика от другото — леденосиньо. Явно и Дренан беше платил за Изкуството си, а Уейлиън почти потрепери при мисълта какво ли създание е призовал, за да го разкраси така.
	Отляво на Дренан седеше Ниро Лаиус, Главен гадател и Пазител на Гарваните. Той беше по-нисък от останалите, с къдрава сива коса и почти приятно изражение. Уейлиън обаче знаеше, че не бива да го подценява — никой не ставаше архигосподар, ако не си е изцапал някак ръцете.
	Накрая беше Лусен Калвор, Главен алхимик и Пазител на Инструментите. Той изглеждаше по-млад дори от Хойлен Краби и беше най-новият архигосподар, наследил своя учител, който бе открит мъртъв в покоите си. Така и не откриха причината за смъртта му и понякога се говореше, че Лусен го е пречукал, за да заеме мястото му. Дори да беше вярно, никой не обвини красивия млад архигосподар и всички го почитаха дали от страх, или от уважение към поста му.
	Петимата ги гледаха как приближават и Уейлиън изпита страх.
	— Магистра Гелредида — каза Ниро Лаиус с усмивка. — Рядко удоволствие е да ви видим в тази зала. — Уейлиън не успя да разбере дали е искрен.
	— Удоволствие ли? Сигурна съм, архигосподарю Лаиус — отвърна Гелредида. — Моето сърце ускори ритъма си, когато застанах пред Огнището. — Е, нейните думи си бяха напълно неискрени. Все пак архигосподарят Лаиус продължи да се усмихва.
	— Достатъчно любезности — Дренан Фолдс се смръщи още повече, млечнобялото му око като че ли потъмня леко. — Имаме работа за вършене. Защо поискахте аудиенция?
	Гелредида го изгледа накриво, почти явно развеселена.
	Фолдс се отдръпна леко назад, ясно беше, че между двамата има стара история. Уейлиън не смееше да предполага от какво естество е.
	— Вярвам, че всички знаете за убийствата в града? За обезобразените трупове, за забранените символи.
	— Знаем — отвърна Кранок Маргил с тъничък и слаб гласец, също като плътта по старите му кокали. — Ужасна работа, няма спор. Но ни накараха да вярваме, че е дело на отстъпник. Със сигурност не е грижа на Огнището.
	— Страхувам се, архигосподарю Маргил, че е точно грижа на Огнището.
	— Стига, магистра — обади се архигосподарят Лаиус. — Сигурен съм, че уникалните ти способности са достатъчни да откриеш някакъв си убиец.
	Гелредида се усмихна.
	— И аз съм сигурна. Но това не е обикновен убиец. Този е особено коварен и опасен, може да застраши дори нас.
	Дренан Фолдс се изсмя грубо.
	— И какво му е толкова опасното, че да уплаши дори нашата Червена вещица?
	Уейлиън усети как космите по тила му настръхват. Беше чувал Брам да я нарича така, но само в нейно отсъствие. Но да й го кажат в лицето…
	Гелредида се вгледа невъзмутимо в архигосподаря Фолдс.
	— Защото, Дренан, се опитват да използват Деветото изкуство.
	Той замлъкна.
	Деветото изкуство. Уейлиън само беше чувал за него. Със сигурност не се изучаваше от книгите. Говореха, че е единственото забранено Изкуство — пет бяха познати на Кастата, три бяха изгубени, оставаше само едно. И що за ужасия беше то?
	Легендата разказваше, че именно злоупотреба с Деветото изкуство е отприщила Ада на земята; че е отворила портите на отвъдното и демонската орда е нахлула в земите на човеците, и единствено мощта на Арлор е спряла пълното унищожение.
	Ако някой аматьорстваше с Деветото изкуство, трябваше да е луд или по-зъл, отколкото Уейлиън изобщо можеше да си представи. И в двата случая трябваше да бъде спрян.
	Досега не бе осъзнавал колко важно е да хванат убиеца. Мислеше, че става дума за отстъпник, за садист… убиец.
	Сега беше ясно, че преследват нещо много, много повече.
	— Какво доказателство имаш? — попита Кранок Маргил.
	— Проучих знаците на всяко местопрестъпление. Който и да е убиецът, владее добре древното знание и пътя на Бродещ през Портите.
	— Но най-близкият Пътеводен камък е…
	— Да, Параклисът на таласъмите.
	Дренан Фолдс се приведе напред и се вгледа в Гелредида със здравото си око.
	— Защо тогава не е отворил портала? Ако Малефикар Некрус се е завърнал, защо градът не е пълен с демони?
	— Не зная. Заклинателят може би не е толкова изкусен. Вероятно още не са успели да открият достатъчно силна жертва, за да приключат ритуала. Може би просто изчакват благоприятен момент.
	— Много „може би“, магистра. Как да работим с „може би“?
	— Като поне ми помогнете да открия убиеца. Ниро може да накара гадателите си да търсят знаци. Можем да…
	— Гадателите няма да са от голяма полза тук. Ако този отстъпник използва Деветото изкуство, трябва жертвоприношение, за да го открием…
	— Няма ли да си струва!
	Гелредида губеше търпение.
	— Магистра — каза Хойлен Краби, който не беше проговарял досега. Гласът му бе дълбок и плътен и Уейлиън усети някаква хипнотична интонация в него, която го привличаше като пчела на мед. — Кралят ни е мъртъв. Врагът е на прага ни. Огнището си има много грижи около защитата на града, а ти ни занимаваш с това? Няма как един отстъпник да е достатъчно могъщ, че да владее Деветото изкуство. Само архигосподар би могъл…
	— Ако Параклисът на таласъмите се отвори, няма да има град, който да защитавате — рече Гелредида. — Няма да остане нищо.
	— Ние сме уверени в способностите ти, магистра. Ще откриеш този убиец, сигурни сме — Краби се усмихна и явно приключи с приказките. Решението беше взето и дори Гелредида не можеше да се противи.
	Вратите зад тях внезапно се отвориха и Уейлиън реши, че това е знак да си тръгват, но Гелредида не помръдваше и се взираше упорито в тях.
	— Има и други просители, магистра — рече господарят Фолдс, като посочи бронзовите врати.
	— Вероятно магистра Гелредида иска да присъства — каза Краби. — Така ще види лично пред какво сме изправени и вероятно ще преразгледа становището си. Все пак тя също е загрижена за града.
	— Абсурд — излая Фолдс. — Тя не е член на Огнището.
	Кранок Маргил вдигна сухата си ръка, за да го накара да млъкне.
	— Вероятно само този път, Дренан, ще пренебрегнем протокола.
	Дренан Фолдс явно искаше Гелредида да си тръгне, но неохотно отстъпи. Тя се поклони рязко, оттегли се встрани и сякаш се сля със сенките.
	Уейлиън погледна към отворените врати. Не знаеше какво е очаквал да види, но не и човека, който мина през тях.
	Придружаван от двама Рицари на гарвана, в залата влезе внушителен тъмнокож мъж, вероятно от Дравистан или Каджрапур, както подсказваше кърпата на главата му. Беше облечен с широка синя роба, пристегната с червен пояс на кръста. На рамо носеше торба, която притискаше към тялото си. Влезе с широка усмивка и щом стигна до средата на залата, докосна с пръст челото си, после устните и накрая се поклони театрално пред петимата архигосподари.
	— Приветствам ви, о, велики и могъщи господари на Огнището. Казвам се Масум ам Калед лас Фахир ам Джадар Абаси и ви нося поздрави от принца на Ривърлендс.
	— Знаем кой си — отвърна Дренан Фолдс с презрение. — И знаем защо си тук. Дошъл си да се пазариш. За предатели ли ни мислиш? Или за глупаци, които ще обърнат гръб на своите?
	Усмивката на Абаси леко помръкна.
	— Смирението и собствената ми маловажност не позволяват да предполагам какво си мислят тъй могъщи и велики люде като вас, господарю. Аз съм само прост посланик, дошъл да преговаря от името на елхарима, когото познавате като Амон Туга.
	Уейлиън усети как устата му пресъхва. Това беше вестителят на самия Амон Туга. Мъжът, който бе нападнал Свободните държави. Воинът, който беше убил техния крал.
	— Тогава говори — рече господарят Фолдс. — И се махай оттук, докато още можеш.
	Чужденецът се усмихна нервно, поклони се отново и посегна към торбата си. Архигосподарите се размърдаха, явно се притесниха какво ще извади, защото на ръцете им имаше гривни, които ги правеха безпомощни. Но Абаси извади само стара парцалена кукла и я сложи на земята. Бръкна още четири пъти в торбата и извади още четири кукли. Нареди ги до другата на пода.
	Уейлиън едва не въздъхна, но архигосподарите не споделяха облекчението му.
	Щом Абаси постави и последната кукла на пода, господарят Фолдс скочи от мястото си.
	— Какво означава това? — сляпото му око щеше да изскочи от орбитата си.
	Масум Абаси отстъпи назад и вдигна ръце, сякаш не разбираше от какво се засягат.
	— Извинете, господари. Не исках да ви тревожа.
	— Тогава нямаш представа какво означава това — рече Кранок Маргил, вгледан печално в малките кукли.
	Уейлиън също нямаше представа. Това бяха обикновени парцалени кукли, като тези, с които играеха децата. Всяка беше облечена в различен цвят и имаше различна коса — сива или тъмна, едната беше рядка и… те приличаха на…
	— Господари — рече Абаси. — Зная какво представлява това… както и вие. Но по този начин принцът на Ривърлендс не иска да покаже намерението си, а само силата, с която разполага. Сила, която няма да обърне срещу вас… — Архигосподарите се размърдаха, но мълчаха. — Сега, когато кралят ви е мъртъв и армиите ви са разгромени, няма кой да се изправи пред ордите, които са се устремили към града. Но не се страхувайте. Амон Туга е щедър и онези, които не му се противопоставят, не само ще оцелеят, но и ще получат награда.
	Уейлиън усети как в него се надига гняв. За кого се мислеше този, че да предлага такава сделка? Нима мислеше, че ще предадат града си, народа си, за милостта на един нашественик?
	Но архигосподарите все така не помръдваха и не продумваха.
	Именно тяхното малодушие пред арогантността на пратеника разгневи Уейлиън. Прииска му се да излезе напред и да изкрещи на този нахалник, че Огнището няма да позволи на някакъв си чужденец да ги обижда в собствената им свещена зала.
	Изведнъж някой го сграбчи за ръката така силно, че той едва не извика. Червената вещица беше не по-малко ядосана от него, но бе достатъчно мъдра да си мълчи. Пръстите й се забиха в плътта му и Уейлиън реши да последва примера й.
	Кранок Маргил най-сетне кимна.
	— Посланието ти е чуто. Върни се при елхарима и му кажи, че ще си помислим.
	Масум Абаси се поклони и пак докосна челото и устните си.
	— Той иска само това, велики господарю.
	Отстъпи от петте амвона и тръгна към изхода, следван от Рицарите на гарвана, но остави петте кукли на пода.
	Гелредида тръгна напред, като внимаваше да не стъпва близо до тях.
	— Ясно е, че имате много за обсъждане — рече тя.
	— Ясно е и че ти си имаш много работа — отвърна господарят Фолдс, очевидно беше притеснен от случилото се. Уейлиън нямаше представа какво означават куклите, но усещаше, че е нещо гадно.
	Гелредида наклони глава и си тръгна. Той я последва през огромните бронзови врати, като хвърли плах поглед назад, преди те да се затворят след него. Ако архигосподарите имаха много за обсъждане, сигурно горяха от нетърпение да започнат. Преди вратите да се затворят и петимата изглеждаха печални — стиснали устни, те се взираха в зловещите кукли.
	— Няма да говориш за това, което видя днес — каза магистрата, когато й махнаха гривните и тръгнаха по огромното вито стълбище, което пронизваше цялата Кула.
	— И без това нищо не разбрах.
	Тя спря пред него и се обърна да го погледне. Пак го преценяваше, като че ли се чудеше дали си струва да обясни случилото се на безполезния си чирак.
	— За употребата на магия се заплаща висока цена, Уейлиън. Цена, която все някой ден ще трябва да платиш, ако успееш да развиеш таланта си. Архигосподарите са изплашени старци, а Амон Туга използва този страх. Куклите са древна магия на вещерите и шаманите от северните земи. Сега всеки от ахригосподарите е белязан, прокълнат със стара магия, която ще изиска своята цена. Но Амон Туга ясно показва, че няма да заплатят нищо, ако си седят на задниците и си траят.
	— Затова ли не искат да ви помогнат в залавянето на отстъпника? Защото ще има цена?
	Гелредида пак се усмихна. Малък жест, но първият досега и го хвана неподготвен.
	— Учиш се, Уейлиън. Може и да стане чирак от теб.
	Тя се обърна и тръгна надолу по стълбата.
	— Това беше всичко за днес. Мисля, че си заслужи малко почивка от компанията ми.
	Друг ден Уейлиън с удоволствие би се възползвал от въпросната почивка, но трябваше да признае, че старата вещица започва да му се издига в очите. Така или иначе не беше човек, който ще пропусне свободен следобед, затова щом Гелредида тръгна към покоите си, той едва не хукна към стаята си.
	Когато най-сетне стигна там, почти останал без дъх от тичането и благодарен, че не е налетял на някого от чираците, се закова внезапно. Вратата му беше открехната и вътре мъждукаше свещ.
	Уейлиън плахо побутна вратата, като се зачуди какво ли го чака в стаята. Но това, което видя, надхвърляше и най-смелите му предположения.
	На леглото, изтегната като за погребение, лежеше голата Герди. Косата й беше разпиляна по възглавницата, а кожата й изглеждаше съвсем гладка на потрепващата светлина. До нея, ухилен до ушите, стоеше Рембрам Туле.
	— Та да! — извика той и посочи към Герди, сякаш я беше материализирал от нищото.
	Уейлиън бързо влезе и затвори вратата, преди някой да види какво му е донесъл Брам.
	— Какво става, по дяволите? — попита той с разтреперан глас, но при тези обстоятелства беше обяснимо.
	— Ами донесох ти подарък, Грим — отвърна Брам. — Нали това искаше?
	— Да… не… не по този начин. Какво си й направил?
	Брам пристъпи напред и разроши косата на Герди.
	— О, само една-две капки див пелин, смесен с други билки. Елементарна работа, Грим. Дори ти ще го направиш.
	— Упоил си я?
	Брам се смръщи.
	— Как иначе да я доведа тук?
	Уейлиън се взираше в Герди с изумление.
	— Но… какво да я правя сега?
	— Каквото искаш, Грим. Това беше целта — той му смигна съзаклятнически. — Е, сигурно няма да искаш публика, затова ще се видим по-късно. — Уейлиън все така се взираше в Герди, а Брам мина покрай него и отвори вратата. Спря за миг на прага. — Но ще разкажеш как е било, нали? — После пак смигна и си тръгна.
	Уейлиън се втренчи след него, вече не искаше да поглежда голото момиче на леглото.
	Какво си мислеше Брам, по дяволите?
	И какво да прави той сега?
	Може би да я изчака да се събуди и да се опита да й обясни. Но Брам не беше тук. Нямаше да има свидетел на историята си. Ако Герди се събудеше гола в чужда стая, щеше да запищи. Проклет да е, ако позволи това да се случи.
	Със свито сърце, той грабна едно одеяло и уви с него Герди, в недодялан опит да опази целомъдрието й. После, без да поглежда назад, изтича от стаята и хукна по коридора.
	Само можеше да се надява, че тя ще се събуди, ще се зачуди как се е озовала тук и ще се върне в стаята си.
	С малко повече късмет, нямаше да закрещи и да каже на Рицарите на гарвана, че е била упоена от изнасилвач. А кого ще заподозрат всички тогава?
	Уейлиън Грим, как кого.
	Докато тичаше по коридора, той ужасно съжали за скуката на родния си Грофхам.


>	Тридесет и пет

	Нобул не беше виждал толкова хора на едно място, колкото тези по Булеварда на кралете. Бяха хиляди: мъже, жени, деца, старци. Богати до бедни, воини до жреци. Но въпреки множеството, цареше зловеща тишина.
	Дори тъмните облаци, които се скупчваха на небето, като че ли бяха в очакване — наблюдаваха бдението в града и чакаха старецът да бъде донесен, преди да се излеят по мръсните улици.
	Нобул беше сред Зелените куртки, които трябваше да контролират тълпата, но изглежда от тях нямаше нужда. Лееха се много сълзи, но не се виждаше и намек за неприятности.
	Всички бяха тук, застанали в редица: Килгар и Дени, Антон, Дъстин, Едрик, Хек. Дори Билгот беше тук и чакаше в тържествено мълчание, някак смирен и забравил да деребейства. Сякаш нещо витаеше във въздуха и изсмукваше силите на мъжете, жените и дори на уличните кучета.
	Но не всеки ден един град погребва своя крал.
	Сред тълпата се понесе шепот. Глави се извърнаха, вратове се проточиха. Нобул видя, че главната порта към булеварда е отворена. Нямаше да чакат още дълго.
	— Гадна работа — измърмори Дени до него. — Какво ще правим сега, по дяволите?
	Нобул отвърна възможно най-тихо:
	— Ще стоим тук и ще покажем уважението си, когато изнесат покойния крал.
	— Нямах това предвид.
	— Зная — Нобул добре знаеше какво има предвид Дени, но нямаше отговор. Какво щяха да правят сега без крал? Каел Мастрагал беше Обединителят. Той създаде Свободните държави, завладя враждуващите провинции и ги превърна в кралство. Кой щеше да удържа всичко това сега? Дъщеря му ли? Момиче, което едва бе стигнало възраст за женене? Нобул се съмняваше, че принцесата ще е силен владетел. Не и когато свирепите копелета, които управляваха провинциите, ламтяха за власт. Тя щеше да има късмет, ако оцелее до края на годината.
	Но това не беше негов проблем. Той се тревожеше повече за действията на хуртите. Но тревожеше ли се наистина? Щеше ли да му пука дори ако стигнат до стените на града под ритъма на бойните си барабани?
	Не.
	Може би това ще е шансът му да се върне в отминалите дни. Тогава нямаше да има избор. Да, можеше да се самоубие по всяко време, но що за смърт щеше да е това? Първо щеше да се погрижи да избие възможно най-много от свирепите копелета.
	Вече виждаше процесията — водеха двама бронирани рицари на огромни коне, следвани от покрита носилка. Нобул предположи, че в нея е положен кралят, най-вероятно стиснал меча на гърдите си, като всеки друг преди него.
	Булевардът беше обточен със статуи на стари, отдавна мъртви крале, които гледаха преминаването и на последния от тях. Бяха много, защото булевардът се простираше, докъдето поглед стига. Колко ли от тях са пренасяни така, положени в цялата си слава, подобно на Каел?
	Това беше великолепно изпращане, но мъртвият си е мъртъв. Нобул огледа тълпата, печалните лица и се зачуди дали знаят за какво плачат. Дали скърбят, защото са обичали краля, или защото тъгуват за самите себе си — защото са заплашени от чужда орда и няма кой да ги поведе срещу нея?
	Крал Каел беше обичан, но Нобул не спираше да се чуди дали заслужава тази обич. Той бе участвал с него в битка и с очите си видя колко безмилостно може да бъде старото копеле. При Портата на Бакхаус победиха само защото се страхуваха повече от краля и суровите му наказания, отколкото от врага. Нобул беше виждал как бичуват хора до смърт заради кражба. С мъка си спомняше какво сториха с две момчета, хванати при опит за изнасилване.
	Това си беше в реда на нещата. Но Каел трябваше да е безмилостен. Без него аеслантите щяха да нахлуят и да поробят Свободните държави. Колкото и да го мразеше навремето, Нобул знаеше, че дължи много на краля.
	— Ето го — рече Дени с половин уста.
	Килгар се наведе напред.
	— Още една дума и ще получиш ботуш в задника, момче.
	Дени замълча.
	Нобул гледаше как белите жребци приближават. Рицарите на кръвта на седлата бяха лъснали броните си до блясък, но личеше, че се връщат от битка. Червените им туники бяха разкъсани и опъстрени с кървави петна, флаговете — също. Единият рицар имаше вдлъбнатина на шлема, а бронята по раменете и ръцете на другия беше като удряна с чук.
	Хората вече плачеха открито, млади момичета и възрастни мъже не криеха мъката си. Нобул се развълнува, но сълзи не потекоха. Не беше плакал дори за сина си и нямаше да плаче сега за старото копеле, с което не беше разменил и две думи.
	— Стегнете се, момчета — рече Килгар и Нобул се зачуди дали ще се ядоса, когато види, че Хек и Антон реват като момичета. Е, нека скърбят. Нобул се беше наплакал навремето. Беше плакал за мъртви приятели, за мъртва съпруга; по дяволите, беше плакал дори за себе си. Ако на човек му се плаче, да плаче. Всеки участвал в битка знае, че в това няма нищо срамно.
	Рицарите преминаха пред тях. Конете им бяха плашливи и неспокойни заради огромната тълпа. Нобул видя паланкина и мъжете, които го носеха. За разлика от ездачите, тези изглеждаха сякаш са се върнали от самия ад. И то не само заради съсипаните брони — Нобул беше виждал такива лица, лица на мъже, унищожени от войната.
	Но кой би бил по-подходящ да понесе краля при последния му земен път? Кой, освен мъжете, сражавали се до него, страдали с него, проливали кръв с него. Ако един ден някой щеше да носи него самия към гроба, би искал да са мъже като тези.
	А колкото до краля — той изглеждаше по-величествен от всякога, с официалната си броня, със славния Хелсбайн, положен на тялото, на главата му беше закрепена стоманената корона.
	Внезапно един от войниците се препъна от изтощение и едва не падна. Паланкинът се наклони и тялото на краля за малко да се претърколи от него, а тълпата ахна от ужас. Без да се замисли, Нобул тръгна да поеме тежестта и да изправи носилката.
	Срещна погледа на младия войник и видя нещо, което не бе виждал от доста време. Пустота, която само истинският ужас в битка може да създаде.
	Нобул кимна на момчето и пое паланкина от рамото му. То трябваше да си почине. Заслужаваше нещо повече, но Нобул не можеше да му го даде. Преди да се усети, поеха отново напред. Нобул нямаше време за мислене, само вървеше и крепеше тежестта на рамо, носеше своя крал към мястото му на вечен покой, без значение дали е заслужил тази чест.
	Чест ли? Чест ли беше да носиш такъв човек? Нобул знаеше, че вече не е в положение да съди никого. Неговите собствени дела не бяха по-добри от тези на крал Каел Мастрагал. А дали е достоен? Беше служил на краля навремето. Тогава го сметнаха за достоен, като всеки друг.
	Докато вървяха напред, Нобул усещаше миризмата на другите мъже, вонята им се носеше из въздуха. След седмици поход всеки воин миришеше ужасно, но под мръсотията и потта се усещаше и нещо друго. Миризмата на гнило или на загноили рани, на развалени зъби, на разранени крака.
	Това събуди спомени, които искаше да забрави. На връщане от Портата на Бакхаус от студ и глад измряха също толкова мъже, колкото и в самата битка. Той се отърва на косъм. Знаеше през какво са минали тези момчета и това го изпълваше с тъга. Не за мъртвия крал трябваше да плаче народът, а за хилядите останали непогребани покрай пътя. Млади мъже, които трепереха в собствените си изпражнения и зовяха майките си. Момчета с ясни лица, които тръгнаха на война и обещаха победа и слава, но срещнаха края си насред пусто поле, далеч от дома.
	Но животът не беше справедлив, нали така?
	Пред тях се появи огромната Гробница на короните. Нобул видя огромната постройка покрай жребците, които пристъпваха отпред. Тя беше древен мавзолей, приютил ковчезите на стотици мъртви крале и кралици. Тъй като половината от тях бяха почитали Старите богове, а другата половина Арлор и Ворена, не се смяташе за редно погребалните церемонии на владетелите на Стийлхейвън да се провеждат в Храма на есента. Затова ги полагаха в Гробницата на короните, под зоркия поглед на боговете — нови и стари. Нобул се зачуди дали Арлор и Господарят на враните спорят кого да отнесат в ада.
	Към вратите водеше огромно стълбище и момчетата пред Нобул се снишиха, за да не се плъзне тялото на краля назад. Конете поеха сигурно по широките каменни стълби, както бяха обучени. Нобул усети как му натежа, когато поеха нагоре, но щом другите не се оплакваха, той също нямаше такова право. На върха чакаха представители от Храма на есента: горди въоръжени щитоноски и облечени в бяло жрици, забулени с воали. Те поведоха през огромните двойни врати, които се издигаха на почти двадесет стъпки.
	Отвътре Гробницата на короните беше великолепна гледка. Високите колони се издигаха до стъклен таван, покрит с многоцветни плочи, които хвърляха сиянието си върху всичко наоколо. По стените имаше мраморни фризове и статуи на крале и кралици, които отбелязваха мястото на вечния им покой. За миг Нобул почти забрави защо е тук, почти забрави тежестта, която още носеше.
	Когато стигнаха до олтара в края на дългата пътека, той и другите носачи вдигнаха паланкина от раменете си и положиха своя крал на него. Чак сега Нобул видя събралите се. Това бяха благородниците на Свободните държави и той се почувства не на място.
	Тъмнокожият регент Одака Дуур гледаше с непроницаемо изражение. Той беше съветник на краля; бяха се били рамо до рамо. Нобул добре знаеше как може да свърже това двама мъже. До Одака Дуур стояха още мнозина, облечени с официалните си роби; Нобул не познаваше повечето от тях, само една фигура, по-дребна и по-скромна с черната си роба.
	Принцеса Джанеса стоеше неподвижно, с покрусено изражение, което не подхождаше на красивото й лице. Нобул видя, че едва сдържа сълзите си, за да изпълни дълга си.
	Стана му криво, че бе мислил така за стареца. Да, беше си копеле и бе изпратил мнозина в гроба, но дали и той, Нобул Джакс, не би направил същото, ако беше на негово място?
	Почувства, че е време да си върви. Тук бяха опечалените, дошли да покажат уважението си и да изпратят своя крал в ада или в Залите на Арлор, или някъде другаде, както повеляваше религията им. Нобул беше тук само защото помогна на едно изтощено момче. Тръгна към изхода и се измъкна през вратите, преди да са ги затворили.
	Щом те се затръшнаха зад него, той изпита огромно облекчение и пое дълбоко дъх, когато първите дъждовни капки забарабаниха по земята.
	Малко по-късно, след като царедворците чуха думите на жриците и прошепнаха своите молитви, дойде ред на простия народ да се сбогува със своя крал. Никой не се плашеше от дъжда и мнозина бяха подгизнали до кости, когато влязоха в Гробницата.
	Нобул стоеше встрани с останалите от Зелените куртки и гледаше как поданиците на краля се нижат през вратите, за да го видят за последно, да оставят цвете и да поплачат над него. Като че ли целият град беше потънал в мъка, но Нобул не смяташе да следва примера им. Ако хуртите идваха, скоро щяха да се пролеят достатъчно сълзи.
	— Кара те да се замислиш, нали? — рече Дени.
	— Кое? — попита Нобул.
	— Това, че толкова хора плачат за един човек. Питаш се какво ще стане, когато ти умреш.
	— Не мисля.
	— Искам да кажа, че татко сигурно ще дойде, ако умра преди него. Нямам деца, нямам жена. Ами ако никога не се оженя? Не искам да си умра сам.
	— Всички умираме сами, Дени. Никой не може да го направи вместо теб.
	Останаха още малко. Денят преваляше и тълпата оредяваше. Щом улиците почти се изпразниха, вече нямаше нужда Кехлибарената стража да стои на поста си.
	Тръгнаха към казармите. Дени вървеше с Нобул и очевидно нещо го тормозеше.
	— Ти си ветеран от Портата на Бакхаус. Убивал си, нали? — попита накрая.
	Вратът на Нобул леко се скова. Нямаше намерение да отговаря на този въпрос. Ако кажеше „не“, щеше да е ясно, че лъже, ако кажеше „да“, щяха да последват още нежелани въпроси.
	— И аз убих веднъж — рече Дени, преди Нобул да измисли отговор. — Не беше престъпник, а човек, който се озова на неправилното място в неподходящ момент.
	Е, това Нобул не беше очаквал.
	Погледна към Дени и видя, че е смутен.
	— Беше нещастен случай… Килгар и момчетата знаят, но не съм казвал на другиго. И ти няма да кажеш, нали, Линкон?
	Нобул поклати глава. Беше убивал достатъчно и бе говорил с достатъчно убийци, за да знае какво е да живееш с тази мисъл. Някои се справяха по-добре от други, но Дени определено не изглеждаше от тях.
	— Благодаря ти. Знам, че мога да разчитам на теб. Вярвам ти.
	— Всички сме правили неща, с които не се гордеем, момче — рече Нобул. Боговете му бяха свидетели, че е прав.
	— Аха… Но е трудно да се живее с това, нали? Остава в теб. Нощем е най-тежко. — _Нима не беше вярно._ — Още го виждам как лежи с мъртви стъклени очи и покрит с кръв. Прострелях го. Опитвахме да заловим убиец, мислехме, че сме успели, бяхме го обградили на един покрив, а когато всичко свърши, видях, че онова момче лежи на покрива, пронизано от стрела и цялото в кръв.
	Нобул стисна юмруци.
	Дени беше убил неговото момче.
	— Както и да е, ще млъквам. Няма смисъл да го говоря.
	И Дени си тръгна умислен.
	Нобул стискаше юмруци толкова силно, че ноктите се забиха в кожата му. Но само го гледаше как се отдалечава. Гледаше човека, убил момчето му.
	И не направи абсолютно нищо.


>	Тридесет и шест

	Разговаряха надълго и нашироко за опасността пред Свободните държави.
	Одака, Гарет и Дуркет слушаха внимателно разказа на генерал Хоуки за битката при Келбур Фен, как врагът ги залял като вълна, пищяща орда от нашарени с боя воини. Първо Рицарите на кръвта ги посичали лесно, но това било само примамка — воини, жертвани от Амон Туга, за да примамят армиите на Свободните държави в капан.
	Хуртите били същинска тълпа, орда от свирепи убийци, но господарят им елхарим ги превърнал в нещо повече. Докато рицарите на краля посичали редиците им на бойното поле, още хиляди тихо се придвижили отвъд равнината Келбур Фен, за да нападнат фланга на чакащите армии на Свободните държави. Те отприщили своите бойни зверове: хиляди хрътки и бронирани мечки, а после ги последвали с брадви и копия, опустошили фургоните на обоза и посекли резервните части.
	На бойното поле хуртите били победени, или поне така изглеждало, а Рицарите на кръвта се впуснали в преследване. Но отвъд долината заварили не разбитата орда, а артилерията на елхарима — бойните му машини и стрелците, които ги чакали да влязат в обхват. Загинали почти до последния човек и когато кралят повел малцината оцелели към своите позиции, открил опустошен обоз и телата на всички воини от резерва.
	По-късно, когато броили мъртвите, открили и самия крал. Никой не видял кой го е убил, не бил оставен белег на тялото, но го намерили в палатката му, а свещеният му меч бил в ножницата. Лежал със затворени очи, сякаш си почива.
	Джанеса изслуша всичко това, без да продума. Не обърна голямо внимание на разказа на генерала за войната, дори за убийството на баща си. Даже когато той продължи да описва маневрите на неукротимата орда, как подминали Копъргейт и се насочили към Браега, едва чуваше думите му. Мъжете уважаваха мъката й и се държаха така, сякаш не е сред тях, говореха за маневри на пехотата, за укрепване на защитата, за нова мобилизация, за търговски компании и за много други неща.
	Джанеса беше доволна от съобразителността им, но не само в мъката си бе потънала. Не беше и заради факта, че баща й е убит, а тялото му донесено на дървена носилка без слава и почести. Не я безпокоеше особено и фактът, че сега отговорността за управлението на Свободните държави и съдбата на народа й се падаше на нея. Знаеше, че това трябва да е главната й грижа, че хиляди хора разчитат на нея и на нейните съветници да вземат правилно решение, да ги защитят.
	И все пак, за свой срам, Джанеса мислеше единствено за Река.
	— … и трябва да говорим с Лигата на банкерите — каза Одака.
	Думите му сякаш я пробудиха и лицата на мъжете внезапно дойдоха на фокус. Не беше ясно защо точно този коментар от всичко казано я сепна, но нещо в тона на Одака я накара да реши, че това е най-важното от всичко.
	— Защо? — попита тя.
	Мъжете се обърнаха към нея, сякаш я забелязваха за пръв път. Одака погледна канцлер Дуркет, който разкриви лице в гадна усмивка, преди да заговори:
	— Ваше Височество, конфликтите, в които баща ви е участвал през годините, свързани с военните кампании на Свободните държави, изпразниха хазната на Короната. Вече сме задлъжнели на Лигата на банкерите с повече от десет милиона корони. Ако ще се изправяме пред хуртите на наша земя, ще ни трябват още средства, за да платим за войници, оръжие и припаси.
	Джанеса не знаеш как баща й е управлявал държавните дела, но дори тя разбираше, че Лигата на банкерите е обединение, оглавявано от най-богатите и могъщи хора на няколко чужди държави. Без тяхна помощ Свободните държави щяха да са беззащитни.
	— И какво трябва да направим?
	Дуркет погледна към Одака, който не му се притече на помощ и го принуди да продължи:
	— Уговорили сме среща с един техен представител. Сигурен съм, че ще успеем да постигнем изгодно и за двете страни споразумение.
	— Аз ще говоря с него — каза Джанеса, преди дори да е обмислила думите си.
	— Ваше Височество — очите на Дуркет за малко да изскочат от орбитите си. — Мисля, че ще е най-добре аз…
	— Казах, че ще говоря с него, канцлере.
	Дуркет кимна, но Одака заговори:
	— Разбирам нетърпението ви да наметнете плаща на баща си, но вероятно ще е добре да започнете с други, не така тежки държавни задачи. Лигата на банкерите може да бъде… доста трудна.
	— Скоро ще отговарям за всички държавни задачи. Баща ми не се криеше зад съвета си и аз няма да го направя — тя стана, с надеждата, че това ще й придаде мъничко авторитет, но се страхуваше, че в техните очи е само едно капризно дете. — Генерал Хоуки, по-късно ще обсъдим какви припаси са нужни на армията, за да посрещнем врага. Канцлер, искам да видя всички счетоводни книги, свързани с разходите на Короната. Одака, ти ще уредиш коронацията ми веднага. Народът не може да остане без монарх, особено с враг пред портите.
	Мъжете кимнаха и тя, за пръв път в живота си, почувства въодушевление от ролята си на кралица. Беше стиснала юмруци, за да овладее треперенето на ръцете си, но въпреки всичко се чувстваше добре. Чувстваше, че контролира нещата.
	Все пак трябваше да излезе, преди да се е сринала. Преди самообладанието й да се е пропукало и да се покаже онова, което лежеше под него — страх и болка.
	— Ако това е всичко, господа…
	Тя стана, а четиримата мъже се изправиха и се поклониха.
	По коридорите на Скайхелм имаше повече стражи от всякога. Някои от бащините й Рицари на кръвта също стояха на пост, за да отдъхнат малко, преди да се върнат на север, но Джанеса осъзна, че те вече не са рицари на баща й — а са нейни.
	Макар и заобиколена от мъже, готови да дадат живота си за нея, тя пак се чувстваше уязвима. Забърза към покоите си. Когато стигна там, извади от роклята си единствения ключ за тази врата и отключи.
	Вътре беше тъмно, както винаги. Преди години, в един друг живот, Джанеса мразеше стаята й да тъне в мрак. Сега нямаше значение, защото знаеше, че той я чака.
	Заключи вратата и след миг усети дъха му на тила си, ръцете му я обгърнаха. Тя затвори очи й се отпусна в него.
	През последните дни той бе останал в стаята й и тя се грижеше за възстановяването му. Разказа й всичко, както й бе разказал за страховете и мечтите си на малкия площад. Откриха утеха един у друг, съюз на мисъл и дух. Рейлан, Леон и мислите за всеки друг кандидат бяха забравени. Само един мъж притежаваше сърцето й.
	Искаше го повече от всичко, искаше да усеща целувките му, прегръдката му, тежестта му върху нея. И все пак устояваше, той също. Сега обаче, след погребението на баща й, след безкрайната среща на съвета, тя беше много изморена; вече не можеше да се сдържа и нямаше да го позволи и на Река.
	Паднаха на леглото и той я целуна по устните. Тя му отвърна жадно, сподели дъха му, прокара пръсти по гърба му и усети белезите и изпънатите мускули. Другата й ръка се плъзна по твърдите му гърди и по превръзката, която пазеше раната на хълбока му. Имаше пресен белег — още един към многото. Ръката й се плъзна към слабините му и той я спря.
	— Не бива — каза й. Думи, които бе изричал много пъти, но тя не искаше да спира. Скоро щеше да бъде кралица, слугиня и господар на хиляди, отговорна за живота и душите на поданиците си. Със сигурност заслужаваше това… тази единствена утеха за дълга и задълженията.
	— Бива — отвърна тя и плъзна ръка надолу.
	Той беше достатъчно силен да я спре, ако наистина го искаше, но беше ясно, че също я желае силно, и й позволи да развърже вървите на панталоните му. Езикът й се стрелна напред. Тя въздъхна, когато той влезе в нея, устата й още беше впита в неговата, потъваше в усещането и го вкусваше.
	Река започна да движи бедра, първо бавно, после по-бързо. За миг тя спря да го целува и отвори очи да види лицето му. Той я гледаше. Искаше да му каже нещо, но не знаеше какво. Преди да се усети, отново затвори очи и стисна стегнатите му бедра, като го дърпаше да влезе по-дълбоко в нея, по-бързо, докато не свършиха след един споделен стон.
	Тя издиша продължително, наслаждавайки се на усещането, а Река се отпусна върху нея. Вдигна бавно глава и тя видя сълзи в очите му. За дните, прекарани заедно, Джанеса бе разбрала, че тези сълзи са горчива смесица от радост и съжаление. Знаеше, че имат вкуса на нейните, затова ги пое с целувка, усети солта им на устните си и му се усмихна.
	По-късно, когато лежеше в прегръдките му и бяха обгърнати от мрака и от звуците на нощта отвън, тя се почувства по-спокойна от когато и да било. Болката заради смъртта на баща й, опасността пред Свободните държави, отговорностите й на владетел, всичко сякаш се стопи.
	— Иска ми се да остана така завинаги — прошепна тя.
	— Тогава да се махнем оттук — отвърна той.
	Тя някак знаеше, че ще каже точно тези думи.
	— Не можем. — _Но ти можеш, можеш да направиш каквото пожелаеш._ — Аз ще стана кралица, не мога да изоставя народа си. — _Твоят народ? Това е народът на баща ти, ти не си искала това. Бягай, бягай далеч от това място и никога не се завръщай._
	— Тогава ще остана с теб, да те защитавам.
	Тя се усмихна. На наивността му. На лоялността му.
	— Не можеш.
	И в този миг й стана ясно, че трябва да избира между Стоманената корона и своя любим. Никога нямаше да има и двете.
	— Няма да те изоставя. Бащата на убийците иска да умреш и няма да се спре, докато не го постигне. Пазачите ти не могат да те защитят. Тези стени също. Само аз мога. Трябва да се махнем оттук… заедно.
	И тя направи избора си. Той го направи вместо нея, избра това, което бе искала, и така я освободи от всякакво бреме.
	— Но къде ще идем?
	— Далече, отвъд моретата, ако трябва, където никой не ни познава.
	— Но…
	Замълча, не можа да намери други извинения. Нямаше причина да не избяга с Река и да не остави всичко зад гърба си. Не беше искала тази отговорност, нито да се омъжи по политически причини, нито да управлява народ само защото беше родена принцеса. Нямаше да се справи. Не беше достатъчно силна. Стийлхейвън и Свободните държави щяха да са по-добре без нея. Мъж като Одака щеше да управлява много по-добре.
	Защо да не живее като другите жени? Защо да не си избере сама съпруг и да има онова, което имаха другите: семейство, дом и шанс да остарее с любимия човек?
	И тя _можеше_ да има всичко това. Беше толкова лесно.
	Просто ще хване Река за ръка и ще избягат.
	— Да — каза Джанеса. — Да, ще го направим.
	Река се усмихна за пръв път, откакто го срещна. Хубава, нежна усмивка. Тя знаеше, че е направила верния избор.
	— Тогава да не протакаме — рече той. — Бащата на убийците няма да чака дълго. Минаха много дни. Дори сега може да е изпратил някой от братята ми. Трябва да тръгнем веднага.
	— Ще имаме нужда от храна и дрехи за пътуването — каза тя. — Мога да набавя. После тръгваме. — Дори изричането на думите я развълнува.
	Целуна го дълго, преди да стане от леглото и да навлече роклята. Излезе от стаята и тръгна по коридора да вземе нужните припаси, а стомахът й се свиваше.
	Това не беше редно. Главата й казваше, че предава народа си, Одака, дори паметта на баща си, но сърцето твърдеше, че е права, и то победи… винаги побеждаваше.
	Известно време беше робиня на дълга, принудена да прави каквото смята за редно, но винаги бе била дивата вълчица на семейството.
	Сега не беше време да я вкарват в клетка.
	Когато стигна до края на коридора, двама от Стражата тръгнаха да я придружат, но тя ги освободи с жест. По пътя към кухните видя още много мъже от охраната на двореца, повече от обичайното. С Река трудно щяха да се измъкнат от Скайхелм, но не й беше за пръв път. А щом той бе успял да влезе незабелязан, щеше да се справи и сега.
	Долните етажи на двореца тънеха в мрак, но на Джанеса не й трябваше светлина, за да намери пътя. Миришеше на готвено месо и зеленчуци от вечерята и тя внезапно се зачуди дали им е липсвала на огромната трапеза.
	Това вече нямаше значение. Скоро щеше да я няма съвсем. Вероятно загадката около изчезването й щеше да озадачава историците с години.
	Промъкваше се в тъмното, като прокарваше ръка по стената, когато видя пред себе си слаба светлинка. Не беше обичайно да има някой в кухните толкова късно. Тя спря и се зачуди кой може да е и дали да продължава. Но кой би могъл да я спре сега? Не искаше да чака повече.
	Преди да продължи, чу нещо иззад ъгъла. Въздишка и тежко дишане — и разбра. Дори тя беше изпитала това удоволствие съвсем наскоро, удоволствието на страстта.
	Ставаше все по-шумно, а любовният акт — по-интензивен. Масата стържеше по плочите на пода в ритъм с въздишките. Джанеса щеше да си тръгне, не искаше да ги прекъсва, но дочу думи:
	— Хайде, давай!
	Не самите думи я спряха насред крачка, а познатият глас.
	Не, не можеше да бъде. Реши, че е сбъркала, но чу и мъжа.
	— Тихо. Ще събудиш слугите.
	Не! Не можеше да е той.
	— Млъквай и ме чукай, милорд!
	Господи, _тя_ беше!
	Джанеса не устоя, приближи се и надникна зад ъгъла. И я видя. Лежеше на масата, на която приготвяха ястията, краката й обгръщаха тялото на лорд Рейлан Логар, а той трескаво се движеше напред-назад.
	Грайе.
	Нейната приятелка Грайе.
	Джанеса пристъпи напред и се вгледа в мъжа, който я бе уверил в любовта си и й предложи брак, и който сега правеше любов с най-близката й приятелка, споделила почти целия й живот.
	Тогава Грайе отвори очи и я видя. Не каза нищо, но изглеждаше ужасена. Сграбчи Рейлан и го разтърси.
	— Какво има? — попита той, но видя Джанеса да стои в светлината на свещите. Известно време се гледаха така, докато Рейлан не събра кураж да проговори:
	— Джанеса… Ваше Височество… мога да обясня — каза той, докато прибираше члена си в панталоните.
	— Нима? — отвърна Джанеса. — Предполагам, това означава, че сте размислили за предложението си за брак, лорд Рейлан? — Не успяваше да се разгневи, боговете знаеха, че и тя си има любовник, но й беше приятно да го гледа как се гърчи.
	— Ами…
	— А ти! — Джанеса се вгледа в Грайе, която изглеждаше почти потресена. — Щеше да ме оставиш да се омъжа за човек, с когото си… Това моята рокля ли е?
	Грайе придърпа роклята си в опит да се покрие.
	— Е, бъдете щастливи — рече Джанеса и се обърна.
	— Джанеса, чакай — замоли я Рейлан, но тя не беше в настроение да го слуша. И все пак не стигна далеч.
	— Да — каза глас в тъмното. — Моля, почакайте, Ваше Височество.
	Гласът беше дълбок и изпълнен със заплаха. Джанеса, Рейлан и Грайе се обърнаха към огромната фигура, която излезе от сенките.
	Беше висок, гол до кръста, с мощни рамене — и покрит с белези. На лицето му нямаше и капка нежност, а гъстите черни вежди бяха смръщени под късата черна коса.
	— Кой си ти? Какво искаш? — попита Рейлан и пристъпи напред. Посегна към меча си, но не го намери на колана.
	— Кой съм аз? — отвърна мъжът. — Аз съм Планина и карам небето да тътне, а земята да се тресе. Защо съм тук? — Погледна Джанеса с вълчи очи. — Изпрати ме баща ми. Идвам за теб.
	В този миг Джанеса разбра какво е истински ужас. В очите на мъжа нямаше и капка милост, защото милост нямаше да има.
	— Никога! — изрева Рейлан и се втурна напред. Дори без оръжие и след стореното, той пак искаше да я защитава. Джанеса му се възхити, но знаеше, че не е равностоен противник на непознатия.
	Убиецът се раздвижи с плашеща бързина за човек с такива размери. Лесно избегна тромавата атака на Рейлан и го удари три пъти в гърлото, преди той дори да замахне.
	Рейлан се свлече тихо и застина на пода.
	Грайе изпищя колкото глас имаше, а Джанеса се смръзна от ужас.
	Как бе възможно това? Как беше влязъл, как я намери тук? И къде беше…
	Планина се стрелна като змия, сграбчи Грайе и я вдигна като парцалена кукла. После изви врата й, прекърши го и писъкът й стихна. Чудовището хвърли безжизненото тяло на пода и тръгна към Джанеса.
	— Ваше Височество — каза той и се усмихна студено. — Баща ми иска сърцето ви.


>	Тридесет и седем

	Тя за пръв път не заключи вратата след себе си. Отначало Река не сметна това за предзнаменование, но времето течеше и той започваше да се тревожи.
	Защо я остави да иде сама?
	Навлече туниката и тръгна към вратата, но бързо се върна в мрачната стая, защото чу гласове от коридора, непознати гласове. Река видя как вратата се отваря и някой влиза.
	— Казах ти, че не е тук — глас на възрастна жена.
	— Най-добре да побързаме, стаята не е оправяна от дни — каза друга жена, по-млада.
	— Добре, ти смени чаршафите. Аз ще обера праха. И запали няколко свещи. Не виждам нищо.
	Влязоха, едната носеше свещ, а другата — кош със спално бельо на рамо.
	Сърцето му заби по-бързо. Знаеше, че не бива да го виждат тук и ако запалят свещи, дори той няма да може да се скрие.
	Вратата се люшна да се затвори и Река се плъзна в сенките и мина през отвора почти безшумно. Когато тя се затръшна зад него, чу едната жена да казва:
	— Какво беше това?
	А сега? Не можеше да остане в коридора и да ги чака да излязат, не можеше и да броди из двореца, защото стражите щяха да го видят.
	Трябваше да намери Джей.
	Познаваше плана на сградата. Ако тя бе тръгнала за припаси, значи се беше отправила към кухнята. Но как да стигне там? Не можеше да мине през двореца. Сега стражата беше удвоена и нямаше шанс да ги избегне.
	Тръгна към един прозорец и се вгледа надолу, преди да се покачи на перваза и да увисне на него. Преди няколко нощи бе изскочил през прозореца в стаята на Джей и вися там, докато стражата претърсваше двореца. Сега раната му беше почти заздравяла и той се чувстваше достатъчно силен — с лекота щеше да се спусне по високите стени.
	Кухните имаха страничен вход. Ако слезеше достатъчно бързо, скоро щеше да е при Джей. Ще вземат каквото им трябва и ще тръгнат тази нощ. Сърцето му гореше от тази мисъл, караше го да се движи още по-бързо по стената.
	Река спря близо до подножието на северната кула и огледа за стражи пътеката около двореца. Нямаше.
	Той се спусна с трепет, в очакване някой страж да се появи иззад ъгъла, но нищо такова не стана.
	Обзе го странно предчувствие, докато вървеше към вратата на кухнята. Скоро то се превърна в страх, защото видя тела със смачкани брони и разкривени крайници.
	Река се втурна напред, обзет от паника. Когато влезе в тъмния коридор към кухните, чу писък — женски писък. Прилоша му. Беше изплашен както никога досега. Не за себе си — за Джей…
	Затича се още по-бързо по коридора, без да се интересува дали някой не го причаква там. Чу познат глас — дълбок и плътен.
	Втурна се с рев в кухнята точно когато Планина се спускаше към Джей. Тя се беше сковала от страх. На пода лежаха два трупа.
	Планина се обърна да парира атаката му, отблъсна светкавично удара и заби чело в него. Река се олюля назад и се стовари на една маса.
	— Ти? Мислехме те за мъртъв — рече гигантът и смръщи объркано чело.
	— Няма да ти позволя да я нараниш — отвърна Река, все още замаян от удара.
	Планина се хвърли към него, протегнал огромните си ръчища.
	— Бягай! — извика Река, преди Планина да го сграбчи за гърлото. Пръстите му стиснаха здраво и прекъснаха притока му на въздух, а Река се взираше в очите на брат си и виждаше там единствено злоба.
	— Какво стана с теб, Река? — попита Планина. — Какво ти е направила тази вещица, че предаде баща ни?
	Всичко пред очите му се размаза, когато Планина затегна хватката си. Нямаше какво да стори срещу такава сила, нищо не можеше да спре яростта на брат му. Краят щеше да дойде скоро и всичките му таланти и смъртоносни умения не можеха да го предотвратят. Все пак не съжали, че бе жертвал любовта на Бащата. За няколко откраднати мига с Джей би жертвал целия свят.
	Планина изкрещя, изви гръб и пусна Река. Гигантът се извърна и посегна към гърба си, от който стърчеше кухненски нож. От раната бликаше кръв. Джей не помръдна, когато Планина тръгна към нея. Река скочи, изрита го в сгъвките на коленете и гигантът се свлече. Река изтича до Джей и я хвана за ръцете.
	— Казах ти да бягаш.
	— Няма да те оставя — отвърна тя, като се взираше в Планина, който вече се изправяше.
	— Трябва да вървиш. Не мога да се бия с него и да пазя теб — той я блъсна към вратата и се обърна към брат си.
	Планина го гледаше отгоре, оголил жълтите си зъби. Посегна назад, измъкна ножа от гърба си и светкавично го хвърли към Река, който го избегна на косъм.
	Планина беше страховита гледка, унищожително оръжие. Бащата беше казал, че тази мисия не е за него, че изисква деликатност и потайност. Явно бе размислил след провала на Река. Явно сега смяташе, че са нужни точно мощ и сила.
	Река зае защитна позиция и се приготви да посрещне брат си, но зад гърба му се чу шум.
	В стаята нахлуха пазачи в брони, извадили мечовете си.
	— Защитете принцесата! — изрева единият и издърпа Джей зад гърба си. Тя не можа да се възпротиви. Река се успокои: Джей беше в безопасност. Някъде в двореца заби камбана, която отекна дори в недрата му и оповести заплахата.
	Река знаеше, че трябва да бяга. Заловяха ли го, щяха да го разпитват и Джей сигурно щеше да разкрие връзката им, за да го защити. Не можеше да й позволи това. Не и заради него.
	Планина се втурна към изхода и Река хукна след него, следван от стражите с подрънкващите брони. Брат му разби вратата с крак и в нощта се разлетяха нитове и трески. Пътят беше блокиран от десетина стражи. Стиснали страховитите си алебарди, те бързо обградиха братята.
	Планина се усмихна.
	— Готов ли си за бой, братко?
	Река не отговори. Не искаше да наранява тези мъже, те изпълняваха дълга си.
	Но брат му нямаше такива скрупули.
	Един от стражите се втурна към тях, размахал алебардата, и Планина се раздвижи със смайваща скорост. Сграбчи дръжката и двамата замръзнаха за миг. Стражът се опита да издърпа оръжието си от хватката му, но Планина строши дръжката с другата си ръка, замахна с острието и му отсече главата. Тялото се катурна настрани и Планина хвърли счупената алебарда към следващия налитащ страж. Тя прониза забралото на шлема му и мъжът се свлече на земята.
	Река знаеше, че всички стражи ще измрат, но бе твърде зает да избягва мечовете им, за да се намеси. Остриетата като че ли свистяха отвсякъде и той само ги отбиваше. Раната го наболяваше, беше твърде прясна, дърпаше и смъдеше, а шевовете заплашваха да се отворят.
	Скоро сред нападателите се появи пролука, създадена от смъртоносния му брат. Река го видя да тича по стълбата към парапета на крепостната стена. Последва го и щом стигна до върха, видя, че Планина стои на бойницата и го гледа с усмивка. Предизвикваше го дали е достатъчно смел да го последва.
	Планина скочи в мрака и Река не губи време. Опря крак на един от зъбците на стената и скочи в бездната — към земята, която беше на стотина крачки под него.
	Чу хрущенето на керемиди и от тъмното към него с ужасяваща бързина се устреми покрив. Краката му удариха керемидите и те се пръснаха. Видя огромната дупка, която брат му бе пробил в покрива, и хукна обратно към ръба.
	Сграбчи трескаво един улук, но той изпращя, поддаде и Река отново полетя. Гърдите му се удариха в нещо, което за кратко спря падането, но после се стовари тежко на паветата.
	Не можеше да си поеме дъх и остана да лежи, като отчаяно се опитваше да диша.
	Чу се писък, женски писък, и Река успя да застане на четири крака точно преди една дървена маса да се стовари до него от прозореца на къщата. Планина бързо я последва. Все така ухилен, той връхлетя върху Река, който се изправяше, намерил сила единствено в отчаянието.
	Планина замахна два пъти, но Река избегна ударите. Хукна настрани и под краката му захрущя стъкло. Спря, наведе се и взе едно парче. То се вряза в плътта му, но не искаше да се изправи пред брат си невъоръжен.
	Планина се приближи отново и огромният му юмрук полетя към главата на Река. Но те се бяха изправяли един срещу друг много пъти под надзора на Бащата. Бяха изпитвали силите си неведнъж и Река знаеше, че макар и мощен, Планина не може да се мери с него по бързина.
	Приведе се и размаха стъклото, като остави две червени ивици на корема на брат си. Планина изсумтя от болка, стисна юмруци и налетя с рев.
	Когато бяха малки, още момчета, Планина веднъж награби Река с огромните си ръчища и го би, докато не потече кръв от очите му. Река знаеше, че един ден Планина може да го убие, и се закле никога повече да не му се дава. Тази нощ щеше да изпълни клетвата си.
	Извъртя се да избегне смъртоносните юмруци, като използва инерцията при обръщането, за да удари отново. Заби стъклото в тила на Планина и отчупи края му, когато то потъна достатъчно надълбоко в мускулите и жилите.
	Брат му изрева в агония, но пръстите му бяха хлъзгави от кръвта и напразно се опитваше да измъкне стъклото от врата си.
	Стояха един срещу друг и дишаха тежко. Река за пръв път видя страх в очите на брат си. И това го изпълни със задоволство.
	Без да каже и дума, Планина се обърна и се затича с изненадваща скорост.
	Река се зачуди дали да го остави да се прибере при баща им и да му каже, че Река е жив и го е предал заради любовта си към жена.
	Но знаеше, че не може да го допусне.
	Бащата нямаше да спре, а щом раните на Планина заздравееха, щеше да го изпрати пак да убие Джей. И вероятно този път нямаше да е сам.
	Река лесно последва жертвата си. Планина оставяше след себе си зловеща следа — пребити хора, разтрошени сандъци и ръчни колички.
	Пресякоха празен площад и Река видя мост отпред. Скочи, опря крак на една товарна кола, за да се отблъсне, и се озова на покрива на една пристройка. Продължи да се катери до първия етаж на къщата и видя, че брат му се клатушка на улицата под него.
	Река скочи като котка и се спусна към него от високото. Брат му се стовари на земята, но бързо се изправи, готов за бой. Река избегна удар и заби крак встрани на едното му коляно. Отблъсна ръката, която посягаше към него, хвърли се напред и стовари яростно юмрук в дебелия му врат.
	Планина политна назад, главата му се удари в каменния мост и той се свлече на земята, стиснал гърлото си. Докато го гледаше как се мята, Река реши, че трябва да изпрати съобщение на баща си.
	Някъде в далечината се чуваха виковете на Зелените куртки.
	Нека дойдат… ще закъснеят.
	Брат му се опитваше да изпълзи встрани, но Река уви ръка около врата му и стисна. Планина яростно опита да се освободи, ала вече не беше достатъчно силен.
	Той се отпускаше все повече, хватката му също — докато липсата на въздух го накара да се свлече. Река извъртя рязко главата му встрани и изкрещя яростно, когато чу врата му да изпуква.
	Погледна към безжизненото тяло без капка жал.
	Когато милицията стигнеше до моста, щяха да открият само прекършеното тяло на един осакатен гигант.
	Река щеше да е изчезнал.


>	Тридесет и осем

	Нямаше какво толкова да си кажат, щом се върнаха в къщата близо до _Черния елен_. Бяха убили човек в най-богатия квартал на Стийлхейвън и не взеха и петак. Стераджлио седеше в ъгъла. От време на време хвърляше гадни погледи на Раг, от най-гадните, които изобщо беше виждала. Явно я обвиняваше за провала на обира и тя сигурно щеше да му покаже какъв гадняр е, ако Крупс не беше наблизо — нищо че сигурно вече не му беше любимка. Той не й продума, откакто се прибраха, дори не я поглеждаше.
	И по-добре. Тази нощ беше видяла що за стока е и никак не й хареса. Освен това беше сигурна, че не иска да го вижда отново. И тримата бяха мушкали, ритали и удряли горкото копеле, докато не се превърна в кървава каша на пода. Дори Бърни — едрият, тъпият Бърни — се беше включил в убийството.
	Раг искаше само да се махне оттук, да напусне това място, но не можеше. Трябваше да остане и да търпи непоносимата атмосфера и още по-непоносимите погледи. Къде да иде? Може и да беше ужасно напрегнато, но пък имаше покрив над главата и храна в стомаха — по-добре, отколкото да мръзнеш гладен под дъжда. Освен това още стоеше въпросът с Гилдията. Не беше питала доколко са замесени в това и дали все още има шанс. Трябваше да попита, рано или късно. Та нали затова се забърка в тази история. Нямаше да ходи никъде, докато не разбере.
	— Кой иска да яде? — попита Бърни. Всички седяха в малката стая на първия етаж.
	— Как можеш да мислиш за ядене в такъв момент? — попита Стераджлио.
	— Че какво му е на момента? Освен това трябва да ядем.
	— Как така какво му е…? Ще ти кажа какво му е, това е времето да измислим как да се разкараме от тук. Ако Зелените куртки не ни хванат, Гилдията ще го направи. Твърде много хора знаят, че ние трябваше да го свършим, така че ще разберат и че ние сме убийците. А щом научат къде живеем, ще дойдат и ще ни обесят — ако извадим късмет.
	Гилдията? Защо Гилдията да идва? Нали й казаха, че тя е поръчала обира. _Нали така?_
	— И как ще разберат къде сме? — попита Бърни, сбърчил объркано чело.
	— Ами ей така, проклет идиот такъв. Колс е нашият човек там, той ни поръча работата. Той знае къде живеем. Уестли — приятелят ни при Зелените куртки, който работи при портата на Квартала на короната — знае имената ни и къде живеем. Всички, които ходят в _Елена_, знаят къде живеем. Но как да го скрием, когато мъкнем с нас такъв глупак като теб?
	Бърни пак сбърчи чело.
	— Глупости! Не съм виновен аз, че всичко се прецака. Не аз го развързах. Освен това бях ранен — той посочи грубата превръзка на ръката си, по която бе избила кръв.
	— Не, не го развърза ти, така е — Стераджлио погледна Раг, едва се сдържаше.
	— Стига, достатъчно — рече Крупс.
	Стераджлио и Бърни като че ли искаха да продължат спора, но размислиха. Крупс беше в ужасно настроение след обира и не искаха да го провокират.
	Това изнерви Раг. Тя бе смятала, че Крупс не е толкова лош. Мислеше, че и той я харесва, а това не беше лошо. Сега не знаеше какво да мисли.
	— Няма да променим нищо с приказки. Всичко отиде по дяволите — но има изход. — Крупс се вгледа в тавана и красивите му черти бяха озарени от слабата светлина, проникваща през прозореца.
	Раг изведнъж усети, че трябва да се махне. Какво изобщо правеше тук? Нямаше как да помогне… Ако се измъкнеше навън и изчезнеше за известно време, дали щяха да забележат? Стераджлио вероятно щеше да забележи, защото нямаше да има в кого да се звери.
	Раг се промъкна към вратата. Щеше да излезе само за няколко часа, на свеж въздух. После щеше да се върне и Крупс щеше да е готов с плана.
	Спря, защото на вратата се почука бързо три пъти.
	Всички вдигнаха глави, стреснати като плъхове от лъч на фенер. Бърни хвърли поглед към Стераджлио, а той — към Крупс. Крупс пък погледна към вратата.
	Никой не гледаше към Раг.
	Крупс кимна на Бърни да отвори и тя видя как Стераджлио посяга към ножа си. Бърни тръгна към вратата, а Крупс огледа бързо стаята за път за бягство. Раг внезапно се изплаши. Беше готова да излезе през прозореца и да хукне по покрива, но нещо я задържаше. Сякаш бяха заковали обувките й за пода.
	— Кой е? — попита Бърни и посегна към резето.
	— Колс — отвърна глас от другата страна.
	Момчетата се поотпуснаха малко, Раг — също.
	Бърни дръпна резетата в горния и долния край на вратата и отвори.
	Колс влетя в стаята, блъсна се в Бърни и се стовари върху един стол. Последваха го трима… не, четирима мъже. Най-едрите мъже, които Раг беше виждала. Единият връхлетя върху Бърни, преди да се е окопитил, и започна да го налага с тояга с метални пъпки. Друг тръгна към Стераджлио, който хвърли ножа и вдигна ръце в знак, че се предава. Това не попречи на онзи да го фрасне по ръката и Стераджлио изписка като момиче.
	Крупс само отстъпваше, бавно и постепенно, с усмивка.
	— Какво ще обичате, момчета? — попита той, когато двама от новодошлите се втурнаха към него.
	Единият огледа безизразно стаята. Лицето му цялото беше грубо и осеяно с белези, сякаш сечено с брадва.
	— Някой иска да си поговори с вас. Мисля, че знаете за какво.
	Никой не възрази.
	— Не съм виновен аз, момчета — обади се Колс, като се надигаше на крака. Беше слаб, с криви почернели зъби, а рядката му косица висеше на мазни кичури. — Веднага разбраха. Кълна се, че не съм им казвал нищо.
	— Само къде да ни намерят — рече Крупс, но не изглеждаше разгневен. Раг предположи, че и той би постъпил така на негово място.
	— Хайде, да тръгваме — рече най-едрият бияч.
	Двама награбиха Бърни, чиято глава беше цялата окървавена. Стераджлио и Крупс също бяха подкарани към вратата, а Раг се опита да се скрие в ъгъла, с надеждата, че ще я пропуснат.
	За нещастие не я пропуснаха.
	Огромната пъпчива сопа посочи към нея и тя разбра, че трябва да ги последва.
	Поведоха ги по улиците. В този край на града нямаше Зелени куртки. Никога не се появяваха, когато ти трябват. Четиримата и Колс продължиха напред, подкарвани като добитък по тъмните алеи.
	Раг на няколко пъти се замисли да избяга и да спре чак при _Бика_. Как можа да изостави момчетата си? За коя се мислеше, че да влиза в Гилдията, да става голяма работа? Тя беше дребна улична джебчийка. Трябваше да си знае мястото и да не си навира носа, където не трябва. Сега беше в по-голяма каша от всякога и надали щеше да се измъкне от нея, не и с всичките пръсти на ръцете и краката.
	Стигнаха до вратата на огромна стара къща. Там ги чакаха още мъже с неразгадаеми лица, които изглеждаха страховити на светлината на фенерите. На една щайга в центъра на стаята седеше по-дребен човек с къдрава коса, който си режеше ноктите с малко ножче. Петимата се наредиха пред него. Бърни изглеждаше замаян от раната на главата, а Колс бе изплашен и не го свърташе.
	Къдравият вдигна поглед и се усмихна, сякаш бяха дошли на парти и беше много доволен да ги види.
	— Здравейте — рече той и белите му зъби лъснаха на светлината на фенера. — Радвам се, че се отбихте. — Един от биячите затвори голямата врата зад тях и Раг започна да се задушава, сякаш в стаята нямаше и глътка въздух. — Знаете ли кой съм?
	Колс огледа редичката им и колебливо вдигна ръка.
	— Ами аз знам, сър. Вие сте господин Фридрик, сър.
	— Така е — отвърна Фридрик. Изглеждаше доволен, че са го познали. — Аз съм господин Фридрик. А ти си Колс. Е, кои са останалите? — Той ги огледа с очакване.
	Мъжете казаха имената си: Стераджлио, Бърни, Крупс. Дойде ред на Раг. Тя се взираше в мъжа и опитваше да сдържи сълзите си. Дали да не заложи на това? Той сигурно нямаше да нарани малко момиче, което си изплаква очите от рев.
	Не, дори и да умираше от страх, нямаше да се разреве. Не беше бъзла…
	— Раг — прошепна тя. Фридрик или имаше отличен слух, или не му пукаше как се казва.
	— Е, предполагам, знаете защо сте тук?
	Настъпи мълчание. И петимата чакаха да видят кой ще заговори първи. Колс наруши тишината, но не случи:
	— Не бях аз, господин Фридрик — рече той и се смъкна на колене. — Не съм го искал. Това беше негова идея. — И посочи към редицата, но към никого конкретно. — Казаха, че ще ме убият, ако не се включа. Имам две деца, господин Фридрик. Еднички чеда, разчитат на мен. Майка им е болна. Нямах избор. Моля ви, господин Фридрик…
	Колс продължи в същия дух, а Фридрик погледна отегчено към един от хората си. Огромният мъж тръгна напред и удари Колс по главата с огромна сопа. Раг чу как черепът му изпращя и Колс политна напред. Тя се втренчи в кървавата каша, в която се бе превърнала главата му, и в изцъклените очи. Вярно, че и на нея й се искаше той да замълчи, но не чак по този начин.
	— Така — рече Фридрик, сякаш нищо не се беше случило. — Това е много неприятно. — Той се надигна от щайгата и закрачи пред тях. — С радост окуражавам бизнес начинания. Нямам нищо против здравословната конкуренция. Ако някой иска да си извоюва име, пожелавам му късмет. Но нали разбирате, имахме споразумение с горкия стар Барнус. Може да се каже дори, че бяхме приятели. Затова, когато някой прецаква споразуменията ни, трябва да му дам урок. Сигурен съм, че разбирате. — Мъжете кимнаха, Раг не смееше да мръдне. — Сега, аз съм разумен човек, така че ето какво: винаги ми трябва свежа кръв. Вие се доказахте като доста дейни и умеете да планирате. Освен това трябва да сте големи куражлии да свършите тая работа без моето разрешение. В моята организация има свободно място. Само за един обаче. Който ми донесе главите на останалите трима, ще се присъедини към нас. Можете да започнете, когато прецените.
	Раг не разбра съвсем казаното, докато Бърни не пристъпи напред.
	— Зачукай си го — изкрещя той. По лицето му се стичаше кръв и изглеждаше замаян. — Ако си мислиш, че ще…
	Не довърши, защото Стераджлио извади нож от ръкава си и го заби във врата му. Когато го издърпа от раната, шурна кръв. Бърни само успя да я притисне с длан, преди да се свлече със сумтене на пода.
	Стераджлио се обърна, но Крупс вече се беше задействал и стисна за китката ръката, с която той държеше ножа. Счепкаха се и Крупс се озова отгоре му. Всички ги гледаха.
	Те се затъркаляха по мръсния под с ножа между тях. Крупс се опита да удари с глава, но Стераджлио захапа ръката му и двамата засумтяха и завиха. Беше грозно, сякаш кучета се борят за кокал, и Раг усети, че й призлява.
	Силата на Крупс накрая победи. Той успя да претърколи Стераджлио по гръб, хвана ножа с две ръце и го изви до гърлото му. Започна да го приближава малко по малко и Раг видя паниката в очите на Стераджлио.
	— Чакай — рече той с писклив, отчаян глас. — Крупс, чакай. Моля те, чакай, мамицата ти.
	Крупс не чака. Натиска, докато ножът не се заби в гърлото му. Раг видя кръвта — първо тънка струйка, когато Стераджлио започна да се дави, после шурна от гърлото и от устата му, когато, с едно последно усилие, Крупс заби ножа чак до дръжката.
	Стераджлио продължи да се бори, плюеше кръвта, която пълнеше устата му, но Крупс държеше ножа и го чакаше да умре. Стераджлио най-сетне застина, Крупс извади ножа и се изправи, като дишаше тежко. Погледна към Фридрик. Той се взираше в него безстрастно.
	— Както казах, има само едно свободно място.
	Не погледна към нея, но Раг разбра какво има предвид.
	Тя отстъпи, когато Крупс се обърна. Още дишаше тежко, но изглеждаше решен. Всичко досега, милите думи, игривите смигвания, не означаваше абсолютно нищо.
	Той щеше да я убие.
	Тя се обърна и стигна до вратата, преди някой да е помръднал. Хвана дръжката с надеждата, че не е заключена, и изпита облекчение, когато тя се завъртя. Гаснещата светлина на отминаващия ден я изпълни с надежда. Раг изскочи на улицата и се затича с всички сили.
	Прецапа през една локва и едва не падна, но погледна през рамо и видя, че Крупс е по петите й. Не изглеждаше гневен. Не крещеше, нито кривеше уста. Беше спокоен, делови — сякаш всеки ден преследваше момичета, за да ги убие. И това го правеше още по-ужасяващ.
	Уличката изви в друга посока. Раг трябваше да намери кой да й помогне. Едно „невинно“ момиче, преследвано от главорез. Само безсърдечно копеле не би се намесило.
	След още един завой налетя на стена.
	Задънена улица!
	Огледа се отчаяно, видя една прогнила греда и я взе. Крупс идваше, чуваше го как тича през локвите. Щом се появи иззад ъгъла, тя го удари с дъската по лицето и той се стовари по гръб.
	Ножът падна в прахта и Раг се втурна към него. Протегна се, сърцето й препускаше, пръстите почти се сключиха около дръжката, но ръката на Крупс се вкопчи в глезена й.
	Издърпа я за краката и тя пльосна в локвата. Ножът беше съвсем близо, но не можеш да го достигне. Крупс я дърпаше към себе си и се приплъзваше отгоре й, като я смазваше с тежестта си. Заби юмрук в лицето й и я лиши от дъх и от всичко, което бе намислила да каже. Още един удар и й прималя, уличката се завъртя пред очите й, а лицето му започна да кръжи.
	— Съжалявам, сладурано — рече той и красивото му лице се вгледа в нея без всякаква емоция. — Не исках да стане така. — Посегна и взе ножа, който беше изкалян, но все така остър.
	Раг искаше да каже нещо, да се моли за живота си като Колс, но на него това не му донесе нищо добро, нямаше да донесе и на нея. Надяваше се само да не боли твърде много.
	Мярна й се нещо зелено.
	Крупс вдигна очи и тя видя как каменните му черти се изкривяват от страх. Нещо го удари. Удари го достатъчно силно, за да падне от нея и да пльосне в локвата.
	Настъпи някаква суматоха, появиха се мъже в зелено. Единият се хвърли върху Крупс, сякаш цял живот това беше чакал, и започна да го налага с юмрук, като че ли никога нямаше да спре.
	Някой я прихвана и я вдигна. Главата й още се маеше и внезапно й стана дори по-зле, беше на края на силите си. Дрехите й бяха мокри и нещо капеше по лицето й.
	— Всичко е наред — чу дълбок глас. — Вече няма страшно.
	Раг беше виждала някъде този мъж. И макар че не си спомняше кога и къде, сега му повярва.


>	Тридесет и девет

	Пак беше пиян, но това не бе нещо необичайно. Мерик се клатушкаше по улицата и едва не се подхлъзна на мазните павета. Изпсува китоловците и тяхната немарливост, преди да повърне на пристана. Някой, най-вероятно мърляв моряк, му се смееше, но Мерик не му обърна внимание.
	Повърна и се почувства малко по-добре, само дето главата му още се маеше. Огледа се с усмивка, доволен от отвратените погледи на минувачите. Избърса уста и се загледа към пристана. Слънцето грееше и следобедът беше топъл за това време на годината. Рано или късно, по-вероятно рано, щеше да захладнее и суровите ветрове откъм Мидралско море щяха да зашибат улиците на Стийлхейвън като виещи демони. Но това беше нищо пред случващото се на север. С малко късмет обаче той щеше да е на левги в открито море, когато хуртите дойдат. Ако изобщо дойдат.
	Говореше се, че са се насочили право към града. На Мерик не му се вярваше — стотици мили деляха Стийлхейвън от ордата. Можеше да се уморят да изнасилват и плячкосват по пътя и да се върнат, откъдето са дошли. Все пак беше по-добре да се омита оттук. Няма смисъл да виси и да чака да го изкорми някой дивак, когато можеше да отплува към по-приятен климат. Загарът му отиваше, а екзотичните дами на Джал Насан сигурно щяха да подивеят по такъв красив чужденец, който разказва… е, ще измисли какво да им разкаже.
	При мисълта за свободата му се прииска да приключи възможно най-скоро тази отвратителна история. За да се махне от този вонящ град и от Гилдията. И от онази откачена кучка Каира, дори само за това си заслужаваше.
	Какво й ставаше на тая жена? Ами че той само я докосна по ръката, както бе правил хиляди пъти с хиляди жени. Не го отблъскваха за пръв път, не го и зашлевяваха за пръв път, но нямаше нужда чак да го просва насред кръчмата и да го прави на глупак.
	Явно че беше вбесена — толкова години завряна в онзи храм, без мъже, с които да облекчи поривите си.
	Засега успяваше да я избягва, но знаеше, че рано или късно ще се срещнат. Работата му с Боло беше почти приключена и искаше тя да е до него при последната среща, в случай че нещо се прецака. Ако Боло се опиташе да го преметне, Мерик с радост щеше да пусне срещу него Каира и цялата й стаена агресия. Като да пуснеш териер към гнездо на плъхове — само стой и гледай.
	Ухили се при тази мисъл.
	Тръгна към пристанището, зарови в джоба си и набара калаената манерка. Беше хладна, почти примамлива, когато я отпуши и приближи към устните си. Манерката беше студена, но течността — парлива и сладка в устата му. Зажабури се с нея, за да отмие повърнатото от зъбите си, преди да преглътне. Винаги успокояваше раздразнения стомах.
	С ръка на дръжката на меча и с манерката в другата, Мерик крачеше към огромния залив с формата на полумесец. Всичко си беше наред, нямаше за какво да се тревожи. Само да приключи сделката и да изплатят дълговете му. Щеше да е свободен да броди из моретата, докато свят светува.
	Заливът беше оживен. Или хората бяха изплашени сериозно от заплахата на север и се опитваха да бягат по море, или търговията процъфтяваше. Пристаните от камък и дърво бяха претъпкани с докери и моряци, с чужди търговци и прекупвачи. Явно търговията не беше спряла заради войната. Всъщност тя дори процъфтяваше, особено по море.
	Може би с това трябваше да се захване. Щом всичко свърши, ще започне търговия из Мидралско море. Ще си купи кораб, нищо екстравагантно, колкото за начало. Отпи отново от манерката и почти се убеди, че е готов да стане търговски барон, господар на моретата, почитан от благородници и крале.
	Какво щеше да го спре?
	Докато крачеше по пристанището и мечтаеше за бъдещи богатства, Мерик видя позната фигура. Мъжът не беше от Стийлхейвън, това бе повече от ясно, но добре се вписваше сред морето от чужди търговци. Мерик го забеляза само защото го беше виждал и преди.
	До пристана беше закотвена каравела и екипажът й се трудеше усилено с платната и въжетата. Ако щеше да развива търговия по море, Мерик трябваше да научи това-онова за такелажа. Или пък да плати на някого да върши тая работа — нали затова бяха моряците. Защо ти е куче, ако ще лаеш сам?
	Мъжът явно чакаше да се качи на кораба си и Мерик се приближи, ровейки из паметта си, и се сети, когато беше на крачка от него. Това беше екзотичният чужденец, който бе отишъл при Палиен преди няколко дни. Явно бяха приключили работата си, каквато и да беше, защото той потегляше към дома. Между другото, пак стискаше торбата, която висеше на рамото му, и се взираше замислено към морето, сякаш нямаше търпение да потегли.
	Мерик трябваше да го подмине, да не се бърка в чужди работи, но той не беше такъв човек. Старите навици го бяха забъркали в доста неприятности — защо да се отказва от тях точно сега?
	— Красив ден — отбеляза той.
	Мъжът се обърна. Изглеждаше изненадан, но след миг се усмихна.
	Маска. Това беше маска, която криеше истинските му чувства.
	— Така е — отвърна чужденецът. — Мъчно ми е, че си тръгвам. Вашият град е много красив, ааа…
	— Райдър. Мерик Райдър — помогна му Мерик, без да вярва и на една негова дума по адрес на града. Дори глухоням слепец щеше да потвърди, че градът е ужасен.
	— Добра среща, Райдър. Аз съм Масум ам Калед лас Фахир ам Джадар Абаси, беден търговец на подправки, дошъл в Стийлхейвън да върти търговията си.
	_Беден търговец на подправки — виж, това беше нещо ново._
	— И доходна ли се оказа тя?
	— Да, Райдър. Така се оказа. Но сега трябва да се върна у дома, всяко пътуване си има край.
	— Така си е — нямаше как да не се съгласи. Той самият чакаше с нетърпение края на своето. — Но пък поне се запознахте с интересни хора, нали?
	Масум се усмихна.
	— Градът ви изобилства от интересни хора. Очарователна смесица. Ще ми се да можех да поостана. Човек може вечно да плава из морето от култура на този град.
	_Е, добре, стига с глупостите._
	— Уверявам ви, че градът ни си има култура, но не липсват и отрепки.
	Масум кимна с разбиране.
	— Вие сте проницателен човек. Прав сте, разбира се, но нима не е така във всеки град по света?
	— В този повече от останалите — Мерик не беше пътувал много из Свободните държави, да не говорим за света, но знаеше, че Стийлхейвън е сред най-лошите градове. — Простете ми, но не приличате на човек, който би се застоял на подобно място. Очевидно не сте тук заради културата. Или за да продавате подправки.
	Масум наклони глава.
	— Явно няма смисъл да крия истината от вас, приятелю. Нека кажа само, че съм вестоносец. Приключих мисията си и е време да напусна това място.
	— И то с нетърпение, обзалагам се. — Масум не отговори и Мерик продължи: — Е, от кого донесохте вести, от богати и могъщи хора? Или просто клюки между търговци и моряци.
	— Аз съм дискретен човек, приятелю. Без значение дали ме изпраща крал или просяк, не мога да нарушавам правилата на занаята си и да обсъждам делата на работодателите си с всеки срещнат.
	— Разбирам. Но кажете ми поне едно — харесва ли ви да работите за хората, за които са предназначени тези вести.
	Мерик сам не знаеше защо попита това. Дали вината не се прокрадваше отново? Наистина ли се интересуваше какво ще каже чужденецът? Оправдание ли търсеше? Или пък някаква прилика с този непознат?
	— _Харесването_ няма нищо общо тук, приятелю. Няма значение дали работя за тиранин, или за светец. И без мен съобщението ще бъде предадено.
	Ето това беше оправданието, което Мерик търсеше.
	— Значи, дори да работим за тирани, това не означава, че и ние…
	— Сме тирани? Способни на ужасно зло? Брегът зъл ли е, защото корабът се разбива в него. Вълкът зъл ли е, защото разкъсва агнетата?
	— Но ние не сме вълци, ние сме хора. Имаме избор.
	Масум кимна.
	— Разбира се. Но дори вълкът да пощади агнето, ще дойдат други вълци.
	Мерик отпи отново от манерката. Разговорът не вървеше съвсем в очакваната посока. Той бе искал само да разбере какво прави тук това копеле, а не да обсъжда добродетелни ли са делата му.
	— Винаги ще има вълци — рече той. — Но пък за всеки вълк ще има и овчар.
	_Това пък откъде се взе?_
	— Така е. И тук е изборът, приятелю. Вълк или овчар. Това е морален избор, който всеки от нас един ден трябва да направи. Аз лично открих, че да си вълк е по-печелившо. Въпреки че овчарите спят по-спокойно.
	— Без съмнение — рече Мерик и отпи отново.
	Някой на каравелата извика и даде знак, че са готови да тръгват. Масум се обърна към Мерик, поклони се и докосна челото и устните си.
	— Беше ми приятно да си поговорим, но трябва да тръгвам. Нека Пустинният вятър те води по пътя ти, Мерик Райдър.
	— Аха, теб също — отвърна Мерик и кимна.
	Масум се качи на кораба, а Мерик пак вдигна манерката към устните си и установи, че е празна.
	Развързаха въжетата на пристана и платната на каравелата заплющяха. Тя се понесе бавно, докато внезапен порив на вятъра не изду яркожълтите платна и я подкара бързо към морето.
	Масум помаха от палубата.
	— Помни, приятелю, овчар или вълк. Изборът е прост.
	Мерик само кимна и продължи да гледа отдалечаващия се кораб. После се обърна и тръгна към града.
	Овчар или вълк, наистина. Що за глупости? Избереш ли вълка, цял живот ще ти тежи на съвестта. Избереш ли да си овчар, ще ти отрежат топките.
	Не е голям избор.
	Но пък той не беше особено добър във вземането на правилни решения.


>	Четиридесет

	Тя гледаше тялото, откакто първите лъчи започнаха да проникват през витражите. Джанеса отпрати всички други от параклиса и стражите се подчиниха, решили, че тя иска да се отдаде на скръбта си. Но не беше скръб: Рейлан беше доказал, че любовното му признание е лъжа, а и тя би излъгала, ако каже, че изпитва нещо към него. Но все пак усещаше странна празнина в стомаха си, черна болезнена яма. Вина ли беше това? Чувстваше ли се отговорна за смъртта му? Рейлан бе опитал да я защити и заплати с живота си, но ако не беше долу с Грайе, щеше да е в безопасност някъде другаде.
	Грайе. Само от мисълта за нея бликваха сълзи. Горката Грайе. Тя и Рейлан я бяха предали, но не заслужаваха да умрат. Самата Джанеса се готвеше да изостави короната и народа си заради любовта на един мъж.
	Тялото на приятелката й беше изпратено в Браега, където щяха да я погребат в земите на предците й до родителите й. Джанеса никога вече нямаше да я види и това й тежеше.
	Тялото на Рейлан лежеше в малкия параклис, увито в черно кадифе. Щяха да го погребат на Хълма на танцьора, както бе пожелал баща му. На север още почитаха Старите богове, а към Арлор и Ворена показваха единствено уважение. Тялото нямаше как да стигне чак до Валдор, преди да започне да се разлага, а херцог Банън Логар още се сражаваше с ариергарда на север. Нямаше как да остави армиите на Свободните държави дори за да погребе сина си. Изпратиха му вест и Джанеса си представяше каква е скръбта му, след като само за няколко дни бе загубил първо добрия си приятел краля, а сега и сина си.
	Рейлан щеше да остане в параклиса до мръкване и докато не дойдат да го отнесат, Джанеса щеше да стои до него.
	Вратата зад нея се отвори и проникна светлина — сурова светлина върху покрития труп.
	— Наредих да ме оставят сама — каза Джанеса.
	— Разбирам, Ваше Височество, но трябва да говоря с вас.
	Джанеса се обърна и видя Одака да затваря вратата на параклиса. Изглеждаше опечален, лицето му бе изпито, а очите — зачервени, сякаш не беше спал от дни.
	Тя знаеше за какво иска да говорят. За брака й, за политическото споразумение, което още предстоеше да бъде уредено. Спомни какво бе обещала на Река и колко близо бяха до бягството. Дали все още можеше да го направи? Дали щеше да се върне за нея?
	— След последния опит за покушение над живота ви нуждата да сключите брак става още по-спешна. Ако нещо се случи с вас преди това, Свободните държави ще потънат в хаос. Не можем да го позволим, особено с нашественици на прага ни.
	— Зная какъв е залогът, Одака.
	Дали? Наистина ли осъзнаваше какво може да загуби? Със сигурност не го осъзнаваше, докато беше с Река. Когато падна в прегръдките му и искаше само да избягат и да оставят всичко зад гърба си.
	— Трябва да изберете, милейди. Зная, че е трудно, но…
	— Но трябва да се направи, знам — тя се обърна, видя сериозното му изражение и разбра колко тежко е бремето му. Той крепеше цялото кралство на плещите си, а тя мислеше само за себе си.
	Погледна ръката му. В сумрака не успя да различи белега на дланта, но знаеше, че е там. Баща й имаше същият. Навремето, когато тя бе още дете, двамата бяха скрепили с кръв връзката помежду си, преди да се бият с аеслантите. Казваха, че Одака Дуур водел племе от петдесет хиляди мъже, но се отказал от цялата тази власт, за да служи на крал Каел. Джанеса не знаеше дали да вярва на тези истории, но вярваше, че Одака е бил предан на баща й, както сега беше предан на нея.
	— И какъв избор имам? — попита тя. — Леон ли да избера, този егоистичен мърляч? Или може би лорд Бартоломео, който, също като баща си, вече има цяла сюрия копелета? Или пък херцог Варгус от Стилморн, макар че е на осемдесет, но пък няма деца въпреки седемте съпруги, които е надживял. Или вероятно лорд Кадран от Браега? Чух, че е вече на седем. Сигурна съм, че ще стане велик държавник, щом се научи да пише.
	— Разбирам неохотата ви, милейди. Все пак трябва да действаме бързо. Вече съм уредил да ви ескортират до безопасно място извън града. Оттам ще задействаме женитбата и…
	— Не, няма да си тръгна оттук — мисълта да иде някъде без Река я изпълваше с ужас. Но той беше изчезнал боговете знаят къде. Тялото на огромния убиец беше открито до моста Алуарк, ала от любимия й нямаше и следа. Беше решена да остане в града, докато не научи каква е съдбата му.
	— Благородството ви е достойно за възхита, но сигурността ви е по-важна за мен.
	Благородство? Нима той смяташе, че тя иска да остане заради лоялност към града и народа си? Досрамя я. Тя оставаше заради любовта си към мъж, който щеше да я отведе далеч от народа й. Далеч от този град, който скоро щеше да бъде сравнен със земята.
	— Благородство или не, Одака, не мога да си тръгна. Мястото ми е тук — още докато изричаше думите, започна да вярва в тях, започна да убеждава сама себе си, че наистина действа заради дълга, но въпреки всичко не успяваше да изхвърли мисълта за Река.
	— Очевидно е, че тук не можем да ви опазим. Дворецът не е безопасен.
	— Градът също, Одака. Всички са в опасност. Защо не и тяхната кралица?
	Тяхната кралица? За пръв път изричаше тази дума. За пръв път се замисляше сериозно да поеме властта. И веднага почувства бремето на плещите си.
	Одака понечи да спори, но вратата на параклиса се отвори. Двама прошарени воини влязоха и Джанеса видя, че са охранителите на лорд Рейлан — Пограничните вълци на Валдор. Те коленичиха пред нея и сведоха глави.
	— Дойдохме за принца — рече единият. Странно, че го наричаха така, но според валдорската традиция младите господари бяха принцове. Все пак навремето Валдор е бил самостоятелно кралство.
	— Разбира се. Ще го отнесете, за да бъде погребан, нали?
	— Да, Ваше Височество. Няма смисъл да отлагаме.
	Джанеса кимна.
	— Тогава ще дойда с вас.
	Мъжете се спогледаха и се размърдаха смутени.
	— Опасно е да напускате двореца, милейди — каза Одака. — Освен това лорд Рейлан ще бъде погребан по езическия обичай. Не подобава бъдещата кралица на Стийлхейвън да присъства на езическа церемония. Скоро ще станете застъпник на вярата на града. Земният наместник на Арлор. Против протокола е.
	— Протоколът да върви по дяволите, Одака — сопна се тя и се вгледа в тялото на Рейлан. Уважаваше го въпреки предателството му.
	Пограничните вълци стояха в очакване на заповеди и Джанеса изпита съчувствие към тях — не бяха успели да опазят принца. Какво ли наказание ги очакваше във Валдор… какъв ли срам.
	— Добре, отнесете го — рече тя.
	Те се поклониха отново, вдигнаха носилката с Рейлан и го изнесоха от параклиса.
	Щом излязоха, Одака се бърна към нея.
	— Милейди, съжалявам, но…
	— Знам какво трябва да се направи — сопна се тя. — Сега, повече от всякога.
	Мина покрай него и излезе от параклиса. Двама от Стражата веднага я последваха.
	Джанеса нямаше представа къде отива. Скайхелм беше огромен, с много стаи, но тя не искаше да иде в нито една от тях. Щом подмина тронната зала на баща си обаче, спря.
	Залата беше огромна и каменна. Още от времето на крал Годрик Печалния тя беше сива и груба, без знамена или трофеи. Нищо не биваше да разсейва царедворците при срещата им с краля.
	Джанеса спря на прага и погледна към трона в дъното на залата. И той беше от камък, студен и безпристрастен, каквито трябваше да са решенията на краля. Или на кралицата.
	Тръгна през залата към трона и стражите я последваха. Съвсем скоро щеше да се наложи да седне на този трон и да управлява. Или да се омъжи и да предаде отговорността другиму. О, де да беше толкова лесно.
	Като дете си играеше тук, криеше се зад каменните колони, катереше се по огромния трон. Разбира се, беше забранено, но на малката Джанеса, на вълчицата с огнени коси, не й пукаше.
	Сега, когато беше длъжна да седне на него, за пръв път изпита страх.
	— Величествен е, нали?
	Джанеса се обърна, но не преди стражите, които се завъртяха с дрънчене и сграбчиха мечовете.
	Баронеса Изабел стоеше на входа към залата и се усмихваше. Пристъпи вътре и добави:
	— Моля ви, не се безпокойте, аз не съм опасна.
	Стражите като че ли се отпуснаха малко, но Джанеса не беше сигурна колко точно безопасна е тази жена. Все пак им кимна и те отдръпнаха ръце от мечовете.
	— Досега нямах шанс да изкажа съболезнованията си — рече Изабел. — Баща ви беше велик крал, а лорд Рейлан щеше да е достоен негов наследник.
	— Благодаря ви — отвърна Джанеса.
	— Уверявам ви, че споделям скръбта ви. Съпругът ми беше убит наскоро от същата орда, която заплашва земите ни. Зная колко е трудно, особено когато дългът тегне също тъй страшно като мъката. Но трябва да мислим за бъдещето. — _О, започва се._ — Хората трябва да има на кого да се уповават. Имат нужда от водач. Управник, който заслужава тяхната вярност. Който заслужава да седне на този трон. — Тя посочи към каменния стол.
	— Разбира се — отвърна Джанеса. — И аз ще им го осигуря.
	— Така ли? Мислите, че можете да дадете стабилност на Свободните държави и народа им? Да се изправите пред нашествието? Пред безмилостен враг? Мислите, че можете да сторите това сама? Вие сте само едно неопитно момиче.
	— По-силна съм, отколкото изглеждам.
	Изабел се усмихна.
	— Трябва да сте.
	Ставаше неприятно. Джанеса бе позволила на тази жена да изкаже мнението си, но беше ясно какво иска. Леон беше единственият приемлив кандидат и майка му вече надушваше властта, вкусваше я — в това нямаше съмнение.
	Изабел се приближи.
	— Зная, че имате свои хора. Хора, на които си мислите, че можете да разчитате. Но на кого наистина може да се доверите? Една кралица се нуждае от съпруг, който да я пази. Животът ви вече беше застрашен два пъти. Ако се омъжите, съюзът ще удвои силата на този дворец и на този град. В другите провинции има хора, които вече обръщат поглед насам. Трябва да им покажете сила. Съюз, който ще укрепи Свободните държави…
	— Да, това вече съм го чувала — сопна се Джанеса и Изабел замълча, но изражението й не се промени. — Сега, когато единият кандидат вече го няма, трябва друг да го замени. Дошли сте да ми кажете, че Леон е най-добрият избор?
	— Той е единственият избор — рече Изабел. — Не е идеалният, признавам. Аз съм му майка, ала зная, че има недостатъци. Той е разглезен, но вие сте умно момиче. Можете да го вкарате в пътя.
	Нима? Да не бе треньор на кучета? Тя не искаше мъж, който има нужда от обучение, искаше…
	… искаше Река.
	— Толкова ли е лесен за манипулиране?
	Изабел вдигна вежда.
	— Е, ще трябва малко да се потрудите, нищо повече. Той има и добродетели.
	— Сигурна съм. Ще си помисля, госпожо.
	— Мислете бързо. Свободните държави са заплашени от унищожение и трябва да се омъжите. Изборът е ясен. Не отлагайте твърде дълго, или сватбата ще е сред руините на този град.
	И без да чака отговор, Изабел се обърна и тръгна през залата. Джанеса я гледаше и мислеше за думите й.
	За да спаси града си и страната си, тя трябваше да се омъжи и да сключи силен и траен съюз. А имаше само един подходящ кандидат — Леон Магрида.
	Мисълта за него я отвращаваше. Неотдавна бе в прегръдките на Река. Мъж, когото обичаше и който я обичаше без никакви условности. Никога нямаше да има това с Леон. Беше обмисляла брак с Рейлан, но младият господар на Валдор беше силен и способен мъж.
	Леон бе много далеч от това.
	Тронната зала и всичко, което тя представляваше, внезапно й се стори потискаща. Трябваше да се махне оттук. Излезе, следвана от стражите. Предпочиташе уединението, искаше да избяга далеч, но това вече беше невъзможно.
	Джанеса тръгна през двореца, като мислеше, че за нея вече няма да има уединение. Пое по стълбите и ускори крачка. Усещаше как стените се движат, усещаше как дъхът й излиза накъсан. Стражите бяха усърдни и я следваха по петите, не я губеха от поглед.
	Когато най-сетне стигна до върха на кулата, за да погледне към града, те не бяха далеч зад нея.
	Джанеса сложи ръка на парапета и се вгледа на север. Не можеше да види Хълма на танцьора, но знаеше, че скоро Рейлан ще бъде погребан там.
	Сега бе останал единствено Леон Магрида.
	Ако мъж като Рейлан я беше предал, на какво ли беше способен Леон? Как да се омъжи за такъв човек — дори и за благото на народа си? И то когато беше влюбена в друг?
	Отново се вгледа в покривите на града. Дали Река я чакаше някъде там? Жив ли беше? Или бе решил да избяга без нея?
	Беше изтощена и объркана, в ума й се прокрадна съмнение към всеки мъж, към всеки кандидат. Към всеки любовник.
	На кого да се довери? Чий съвет да послуша?
	Дори Грайе я беше предала накрая, приятелката, с която бе споделила живота си. А Одака беше предан на баща й, не на нея. Можеше ли да му вярва?
	— Доведете ми регента — каза тя на един от стражите, той се поклони и тръгна да изпълни заповедта.
	Докато гледаше града и чакаше Одака, решителността й се възвръщаше. Това беше нейният град, нейният народ. Само на един човек можеше да вярва, само от един човек някога бе имала нужда.
	Когато Одака най-сетне дойде и се поклони, тя вече беше взела решение.
	— Ускори подготовката за коронацията ми — каза Джанеса и продължи, преди той да е възразил: — Няма да напусна града. Ще остана с народа на Стийлхейвън и ще посрещна с него съдбата си. Неговата съдба. Няма да има женитба. Няма да има съюз. Баща ми обедини Свободните държави и аз ще скрепя това обединение, но не като им дам крал. Ще бъда кралица на този град и ще управлявам като баща си.
	Одака само се взираше в нея.
	За миг тя се зачуди какво ли ще й каже, почти искаше да възрази, да я обори, но той не го направи.
	— Както заповядате, Ваше Височество — каза Одака накрая. Поклони се ниско и се оттегли.
	Джанеса можеше да се закълне, че го видя да се усмихва.


>	Четиридесет и едно

	Притискаше я, смазваше я, изкарваше й въздуха. Усещаше дъха му, горещ и вонлив като гнило месо. Когато бръкна между краката й, искаше да изпищи, да го удари, но не можеше да мръдне. Не страхът я сковаваше, просто не си усещаше крайниците. Очите й се бяха ококорили и виждаше похотливото му лице, езика му, увиснал като плужек — дебел и влажен. Той стисна вътрешната страна на бедрото й. Само за да я нарани, да я заболи. Сълзите рукнаха и намокриха лицето й, но това не го спря. Дъхът му ставаше все по-трескав и накъсан, той се движеше между краката й, тялото му натежаваше и се извърташе да се намести. Тя раздвижи глава отчаяно и най-сетне успя да се откъсне от ръката, която притискаше устата й, но писъкът не излезе, умря още в гърлото…
	Раг отвори очи, сърцето й препускаше.
	Още усещаше миризмата му, още го виждаше върху себе си, но това беше само призрак.
	Мъртвец?
	Стаята беше малка, но проветрива. Някъде беше отворен прозорец и тя усещаше хладния бриз; наблизо пееше птичка.
	Раг вдигна ръка към лицето си и се смръщи, щом докосна едното си око. Беше подуто и възпалено. Може би трябваше да надигне глава и да види къде се намира, но щом се отлепи от възглавницата, стаята се завъртя и главата й ужасно натежа.
	Добре, не беше добра идея.
	Къде беше все пак? В някаква лечебница?
	Сега не биваше да се предава на паниката, но определено беше на ръба. Знаеше, че трябва да стане и да се разкара бързо оттук. Ако добре си спомняше, Крупс беше получил хубав пердах от Зелените куртки. Ако са го разпитали, сигурно им е казал всичко — за убийството и за нейното участие в него. Тя не биваше да се застоява тук, не искаше да попадне в тъмниците.
	Отново надигна глава и стаята пак се завъртя, но тя знаеше, че е само замайване — нямаше да й стане нищо… но май й стана, догади й се.
	Желанието да легне обратно беше много силно, но Раг се пребори с него — както отчаяно се беше борила за живота си с Крупс в онази уличка. Този път обаче победи и потисна гаденето.
	Имаше врата — видя я, макар и размазана. Трябваше само да стане, да тръгне натам и щеше да е навън, преди да се усетят.
	Хвана се за ръба на леглото и се надигна, готова да скочи чевръсто и да се разкара. Но щом краката й докоснаха пода, коленете й поддадоха и се превиха като сухи съчки. Тя се вкопчи в чаршафите и стисна зъби заради гаденето и замайването, но беше много трудно, много.
	Сълзи потекоха от очите й.
	_Никакви сълзи_, рече си тя. _Как изобщо ще вляза в Гилдията, ако плача като бебе, щом нещо се обърка?_
	Вратата се отвори със скърцане и влезе някакъв младеж. Беше рус, с хубаво лице и държеше чаша, сигурно с вода, сигурно за нея. Тя видя, че той се смути. Явно нямаше представа какво да прави и Раг не мислеше да го съветва, така че не й пречеше, че стои там и я гледа как виси на чаршафите.
	Без да каже и дума, той изтича от стаята. Чу го да вика някого с цяло гърло, съобщаваше, че момичето се е събудило.
	Това беше, всичко свърши. Сега щяха да се върнат и да започнат да я разпитват, а щом бе в състояние да ходи, което явно щеше да е скоро, щяха да я обесят.
	Стъпки, бързи и тежки — приближаваха. Щом той влезе, тя го разпозна веднага въпреки замайването. Когато я вдигна в тъмната уличка, беше решила, че познава това лице. Сега, когато го виждаше добре, беше вече сигурна.
	Беше едър: с дебел врат, къса коса и доста очукано лице. Нищо чудно, че Маркъс се страхуваше от него. Раг едва го познаваше, а вече умираше от страх.
	Когато я взе на ръце, вдигна я от пода и я положи пак на леглото, той бе почти нежен, а очите му, които можеха да гледат сурово, сега бяха загрижени. Спомни си как го видя да погребва Маркъс на Хълма на танцьора. И тогава не изглеждаше суров.
	— Не трябваше да мърдаш — каза той с дълбок глас, който лесно можеше да стане заплашителен. — Доста си пострадала.
	Раг оценяваше загрижеността му, но не забравяше, че проблемите й не са отминали. И можеха да започнат всеки миг. _Откъде познаваш Крупс? Беше ли с него онази нощ? Участва ли в касапницата?_
	Тя се подготви за това, знаеше, че няма да се размине.
	Младежът се приближи зад едрия мъж и той се обърна.
	— И ти я остави да лежи на пода?
	Младежът изглеждаше напълно объркан.
	— Не знаех какво да направя. Не съм лекар.
	— По дяволите, Дени! — едрият се обърна пак към нея и вдигна ръката й, сякаш да провери дали има треска. — Казвам се Линкон — рече тихо. — А ти?
	— Раг — хвана я така неподготвена, че неволно изрече името си. Докато не заговори, не осъзнаваше колко слаба е всъщност, колко изтощена.
	— Донеси малко вода — каза Линкон през рамо и младежът хукна да донесе. — Вече си в безопасност, Раг. Няма да те нараним.
	Тя не знаеше нищо за този мъж, само каквото бе подразбрала от Маркъс. Явно беше сурово копеле, което се държеше ужасно с онзи младеж, но когато й каза, че е в безопасност и никой вече няма да я нарани, му повярва, както не беше вярвала на никого.
	Нямаше ли да я разпитват? Нима Крупс вече им беше казал всичко?
	— Къде е…? — не можеше да се накара да изрече името му. Какво беше сторил… какво се опита да направи. — Къде е…?
	— Не се тревожи за това повече — рече Линкон. — Той няма да те нарани отново. Вече няма да нарани никого. Сержантът се погрижи за това.
	— Той…?
	— Да, съвсем, мила.
	Дени дойде с водата и Линкон му подаде една чаша да я напълни. После повдигна пулсиращата глава на Раг и поднесе чашата към устните й.
	Тя отпи, без да сваля очи от лицето му, от студените, стоманени очи. Беше го мислила за чудовище, но той й даваше вода и се грижеше за нея като за близък човек.
	Никой никога не се беше грижил за Раг, когато се случеше да е болна. Винаги тя се грижеше за останалите, за Чирпи, Мигс и Тиджи, когато имаха треска или пък бяха пострадали. Това я притесни, но все пак му позволи да придържа главата й и да излива водата в устата й. Когато чашата се изпразни, той я положи пак на възглавницата.
	— Къде е той сега? — попита тя. Устните вече й бяха разквасени и говореше по-лесно.
	— Както ти казах, той е мъртъв, мила. Няма защо да се тревожиш.
	— Не, къде е тялото му?
	Линкон се огледа объркан, сякаш наистина не знаеше.
	— Докато някой не дойде, за да го погребе, той ще е… хм… в подземието. Там е студено.
	Раг затвори очи. Нямаше какво да каже. Само това искаше да знае. Линкон поседя при нея, докато тя заспа.


	Когато се събуди, беше вече тъмно. Луната озаряваше празната стая. Раг знаеше, че този път трябва да стане и на всяка цена да се изправи на крака.
	Седна в тъмното и си пое дъх. Плъзна се от леглото и стъпи на пода, като издиша, когато успя да се закрепи. Спусна и другия крак и установи, че може да стои, малко нестабилно, но да стои.
	Беше изгубила обувките си, но това не я притесняваше. Главата й бумтеше, а тя трябваше да открие тялото на Крупс в мрака. Отвори вратата на стаята и погледна навън. Коридорът беше тъмен. Мястото изглеждаше съвсем пусто. Типично за Зелените куртки — никога не са тук, когато се случва нещо.
	Тя излезе и затвори вратата, тръгна по коридора. Не след дълго чу хъркане. Приближи се и видя младежа, който й беше донесъл вода. Дени, нали? Беше се отпуснал в един стол с кръстосани ръце, а на кръста му висеше къса ножница.
	Точно това й трябваше.
	Очите й отскочиха към дръжката на ножа и тя посегна, не искаше да го буди. Сграбчи я и я издърпа, като усети как острието се плъзга в ножницата. Издиша, щом то излезе цялото. Дени изхърка и Раг се усмихна, стисна меча под мишница и продължи по коридора. Сигурно той щеше да си има проблеми заради това, но на нея й беше нужен повече.
	— Няма да го вземем! — изрева нечий глас в стая вляво от Раг и тя едва успя да се притисне към стената и да се свие в сенките, когато вратата се отвори и светлина озари коридора. Висок мъж с роба излезе от стаята, следван от прошарен, еднорък и едноок мъж. Изглеждаха ядосани.
	— Ти си кварталният гробар, това е твоя работа! Какво се очаква да направя аз? — изрева едноокият.
	— Изгорете го на двора, не ми пука, но докато не платите, няма място в гробищата. И както казах, таксата се вдигна.
	— От кога? — едноокият се ядосваше все повече.
	— След последната вълна бежанци от всички краища на Свободните държави. Повечето няма да изкарат зимата. Да не говорим за телата, които ще дойдат скоро от север. Гробищните парцели са вече пълни. Ако не можеш да си го позволиш, ще трябва да го изхвърлиш в Сторуей. Така или иначе, ти си го убил, той е твоя отговорност.
	И мъжът с робата се отдалечи.
	— Глупак — измърмори прошареният и тръгна в другата посока.
	Не я забелязаха.
	Преди вратата да се затвори след тях, тя тръгна напред и промуши ръка в пролуката. Провря се вътре и присви очи на светлината на фенера, докато привикнат. Сърцето й заби малко по-бързо, защото забеляза тъмния проход, който водеше надолу.
	Взе фенера от масата и тръгна към подземието. Миришеше на спарено и тя сбърчи нос, но като се имаше предвид, че долу има мъртвец, не вонеше чак толкова зле.
	Поне се надяваше долу да има мъртвец. Иначе щеше да го загази сериозно.
	Фенерът успя да разсее мрака, когато стигна в края на стълбището, но не се справи с гадното усещане в стомаха й. Стените бяха покрити с влага и й се стори, че чува цвърчене на плъхове.
	В средата на подземието на дървена маса беше положено тяло. Не виждаше лицето му — трупът беше покрит с вълнено одеяло, — но Раг знаеше кой лежи в тъмното.
	Смелостта едва не я напусна. Тя за малко да изпусне ножа и да хукне обратно по стълбите.
	За малко.
	Но нямаше кой да направи това вместо нея. Никой никога не беше правил нищо вместо нея. Това беше нейният шанс. Единственият й шанс.
	Тя остави фенера и тръгна напред. Очакваше тялото да се раздвижи, да седне, да отхвърли одеялото, да я погледне и да каже: „Е, сладурано? Ще продължим ли оттам, докъдето бяхме стигнали?“ И тогава щеше да я хване за гърлото и да стиска, стиска, стиска.
	Но Крупс не направи нищо подобно, защото вече го нямаше. Това беше само тялото му. Крупс си беше отишъл, там, където отиваха копелетата след смъртта.
	Като си напомняше това, Раг протегна ръка и хвана края на покривалото. Нямаше смисъл да го прави бавно и да протака, затова го дръпна рязко и разкри Крупс. Или това, което бе останало от него.
	Зелените куртки доста се бяха потрудили. Лицето му беше кървава каша, плътта бе синьо-черна, а устата му бе отпусната и се виждаха потрошените зъби. Клепачите му бяха много подути.
	Раг го погледа известно време, чудейки се какво точно изпитва. Той се бе опитал да я убие, но тя не го мразеше за това. Ако бе имала куража и силата, дали не би направила същото с него?
	Точно сега обаче не чувстваше нищо. И това беше съвсем добре, като се имаше предвид какво се кани да направи.
	Ножът изведнъж натежа в ръката й, но тя го вдигна, поспря да си поеме дъх, и го заби във врата му. Крупс не издаде звук, не протестира, когато тя започна да го реже като мръвка. Трудна работа, макар че ножът беше остър. Все пак може би обезглавяването си бе трудно по принцип. Имаше по-малко кръв, отколкото очакваше, и това беше чудесно — не понасяше кръв. Започна да търка с ножа като с трион, напред-назад, сякаш реже дъска, и май това беше правилният начин. По средата се натъкна на кост — най-трудната част, — но щом я пребори, останалото беше лесно.
	Острието застърга по масата и главата на Крупс внезапно се размърда. Раг отстъпи назад и я загледа как се търкулва и пада с тътен на пода. Взираше се в нея и се чудеше какво да стори сега. Ножът тежеше в ръката й, странно приканващ я да отреже още някоя част от него, но нямаше време за това.
	Раг сграбчи кафявото одеяло и уви в него главата. На вълната се появи кърваво петно, но нямаше какво да се направи. Освен това беше тъмно и с малко късмет никой нямаше да забележи.
	Тя остави ножа, грабна фенера и тръгна по стълбите. Някой щеше доста да се изненада, когато слезе тук, и почти я досмеша, като си представи каква суматоха ще настане.
	Нямаше представа къде е или как да излезе, но и нямаше смисъл да стои и да чака някой да я упъти. Тръгна съвсем тихо, босите й крака пристъпваха безшумно. Успя да мине през сградата и се озова във вътрешен двор. Още не се виждаше никой и тя забърза през двора, пришпорвана от страха и вълнението, забравила за насиненото си лице и замайването.
	От двора се излизаше на тиха улица, която тя не познаваше, но и нямаше нужда. Вече беше навън и беше взела наградата си, само това имаше значение.
	Затича се и докато мръсотията джвакаше под краката й, тя започна да мисли, че проблемите й най-сетне са към края си.


>	Четиридесет и две

	Уейлиън не беше чул нищо.
	Герди явно се беше върнала в стаята си, без да вдигне тревога. Дори да знаеше в чия стая се е събудила, вероятно не й пукаше — или не достатъчно, че да съобщи на някого. По-късно, когато той се прибра и намери стаята празна, облекчението го заля като прилив.
	Оттогава не беше виждал Герди, което беше същинска благословия. Колкото до Рембрам Туле — той можеше да върви на майната си.
	От доста време се опитваше да разбере защо Брам стори това. Уейлиън го мислеше за приятел, но що за гадняр ще упои някого и ще го остави в стаята на свой приятел?
	Със сигурност не беше нормално, нали?
	Докато умуваше над това, Уейлиън осъзна, че вече не може да понася стаята си. Грабна един дебел том, даден му от магистрата, и изтича навън.
	Щом стигна до върха на Кулата, си спомни, че с Брам гледаха града оттук. Сега обаче се нуждаеше от усамотение. А и нямаше къде да иде, нямаше къде другаде да остане сам.
	Седна в сянката на парапета и отвори книгата. _Изкуството на призоваващия_ от Самаел Хайн. Още един велик труд, без съмнение. Как изобщо се е удържал да не се потопи в този изключителен опус на знанието?
	Лесно.
	Почете известно време. Но нищо не разбра. Дори въведението беше сухо като пустиня и два пъти по-безкрайно, описващо повече скучния живот на благородния автор, отколкото въпросната тема.
	Уейлиън стисна зъби от болка и унижение. Тази книга беше последната сламка. Но нямаше смисъл да обвинява друг освен себе си, само той си беше виновен. Той реши да дойде тук, да си събере багажа, да зареже всичко и да дойде в големия град. Неговата арогантност, гордостта и амбицията му го доведоха дотук. Никой не му беше виновен.
	Изсумтя и хвърли книгата от кулата, като чу как страниците плющят отчаяно за секунда, преди вятърът да я подхване. Някой някъде вероятно щеше да я намери, доста очукана и с липсващи страници — и щеше да й се зарадва. Дано разбере повече от него.
	Стисна главата си с ръце. Сълзите премрежваха зрението му. Досега все се сдържаше да не заплаче, но първите сълзи бяха последвани от стон и после от същински порой. Той се свлече на покрива. Не искаше да е тук. Искаше да си е у дома, при майка си, при брат си и при проклетото куче. Мразеше това куче. То все ръмжеше, щом го приближи, и дори веднъж опита да го ухапе. Той не беше упоявал никого и не го беше оставял в стаята си, Брам Туле го направи.
	И в този миг всичко се изля, нещастието му, самоненавистта и съжаленията, изляха се със сълзите на този покрив високо над града, който Уейлиън едва познаваше. И не бяха само самотата и безполезността му — но и вражеска армия приближаваше Стийлхейвън, а един зъл магьосник вилнееше зад стените му.
	Какво изобщо правеше тук?
	И тогава му стана ясно какво да стори. Нямаше смисъл да чака да го изгонят, да чака неизбежното. Да чака армията диваци да връхлети и да го посекат като всички останали. Тук нямаше приятели, нямаше живот и не искаше титлата магистър чак толкова, че да изстрада всичко това.
	Беше време да си върви.
	Отвори очи и щом понечи да се изправи, я видя. Гледаше го. Магистра Гелредида стоеше на стълбите към кулата, а лицето й беше безизразно.
	Точно това му трябваше. Не че вече имаше значение какво ще му каже или как ще го каже. Той си тръгваше. Тя можеше да му се присмива колкото си иска. Нямаше значение.
	Все пак изтри сълзите си с ръкава на робата и подсмръкна.
	— Добре ли си? — попита тя.
	_Сякаш ти пука._
	— Да, добре съм — отвърна той и се опря на парапета, за да се изправи.
	— Не ми изглеждаш добре. — _Ето, започна се с подигравките. Да говори каквото ще, вече няма значение._ — Искаш ли да поговорим за нещо?
	_Това някакъв номер ли беше?_
	— Аз… ъъъ… няма нищо, магистра.
	_Да, нищо, всичко беше за нищо._
	— Не ми изглежда като нищо, Уейлиън. Хората не плачат така без причина. Или ти го правиш често?
	_Ето пак._
	— Не, магистра. Аз само… — _О, какво значение имаше вече?_ — Не мога повече. Не се справям с учението, нямам приятели и ми липсва семейството. Мисля, че трябва да напусна Кулата и да се прибера. Така ще е най-добре.
	Тя се взираше в очите му, сякаш търсеше нещо.
	— Най-добре за… — _За мен! За теб! За всички!_ — Най-добре за… Най-добре е да си тръгна сега, преди да са ме изключили.
	— Разбирам — тя кимна, обмисляше думите му. — Значи се предаваш? Захвърляш възможното си бъдеще тук и се връщаш към обикновения провинциален живот?
	— Не зах…
	_Нима, нима?_
	_Захвърляше го и бягаше. Какъв избор имаше?_
	— Да, предполагам. Но и без това ще ме изключат. Така няма да губя повече време. Особено вашето.
	Гелредида въздъхна и погледна към града.
	— Жалко, Уейлиън. Имах надежди за теб.
	— Какво, магистра?
	Тя го изгледа с нещо като съчувствие.
	— Стига, Уейлиън. Знам, че бях малко сурова с теб, но само за твое добро. Някои ученици имат нужда от окуражаване. Други от ритник в задника. Винаги ми е било ясно от кои си. Да не мислиш, че щях да си губя времето с теб, ако нямаше потенциал?
	— Аз… потенциал? Но аз изобщо не се справям.
	— Ти си чирак, Уейлиън. Новак. Да не очакваш да призоваваш мълнии и да превръщаш желязото в злато още през първата година? На някои хора са им нужни десетилетия. Най-голямата добродетел на чирака е лоялността. А ти си лоялен, Уейлиън.
	— Значи няма да ме изключат?
	Тя се усмихна. Съвсем лека усмивка, която изви само ъгълчетата на устните й, но си беше усмивка.
	— Разбира се, че не, Уейлиън. Добри чираци се намират трудно и аз нямам навик да ги сменям на десетина дни. Достатъчно ми е трудно с теб.
	Усмивката почти изчезна и Уейлиън не беше сигурен дали се шегува. Не че имаше значение. Тя беше казала, че не е безполезен, или поне го намекна. Това беше достатъчно засега.
	Той се изправи, готов да се захване отново за работа. Магистра Гелредида смяташе, че има потенциал. Нищо повече не му беше нужно.
	— Тогава ще продължим ли с уроците, магистра?
	— Да. Щом онези глупаци в Огнището са решили да не правят нищо, ще се наложи ние с теб да спасим града. Изглежда, ни се отваря доста работа.
	Ако го беше казал някой друг, Уейлиън щеше да го сметне за плашещо, но до магистрата изведнъж се почувства така, сякаш може да постигне всичко, дори да отблъсне ордата на хуртите. Кой знае? Може би той ще донесе главата на Амон Туга и ще я поднесе на… е, на който щеше да управлява. Вероятно на кралицата.
	— Никога ли не сте искали да влезете в съвета, магистра? — попита той, щом тръгнаха по стълбите. — Не сте ли искали да станете архигосподар?
	— Традициите на Огнището съществуват от векове. Всяко от Основните изкуства се представлява от един човек. Никой от тях не може да проявява и талантите на останалите. Аз съм двойно благословена и прокълната, защото имам повече таланти на разположение, но това означава и че никога няма да бъда архигосподар.
	— Тази традиция ми се струва доста остаряла. Архигосподарите трябва да бъдат избирани заради мъдростта и силата им.
	Това сякаш развесели Гелредида.
	— Много имаш да учиш за традициите, Уейлиън. Повечето от обичаите ни датират още от времето на кралете мечоносци и Войната за Червените снегове. Това са традиции, които ни пазят, но и ни пречат да развиваме Изкуството. Ето защо три от Изкуствата са изгубени. Все пак традициите ни защитават. Голяма част от знанието и уменията ни идват от древни племена, чиито амбиции и жажда за власт далеч надвишават способността им да ги контролират. Нашата традиция ни пази от подобни стремления.
	Това напомни на Уейлиън за разговора му с Брам преди дни, за древните истории за войни и кръвопролития.
	— Четох за основаването на Кастата. Как беше… _те откраднаха могъщите ни думи с черните си каменни сърца_?
	Гелредида спря насред крачка и се обърна към него.
	— Какво каза?
	Зададе въпроса, сякаш я беше нарекъл дърта вещица. Уейлиън пребледня. Вероятно си бе позволил твърде много, вероятно бе преминал границата.
	— Ами… просто нещо, което чух…
	— Кажи го пак — изсумтя тя и го сграбчи за робата.
	— _Откраднаха могъщите ни думи… с черните си каменни сърца._
	— Черни каменни сърца! Сърца от черен камък! Къде го прочете?
	— Ами… не съм го прочел, казаха ми го.
	— Кой? Кой ти го каза?
	Уейлиън се притесни. Гелредида беше бясна и гневът й бе насочен право към него. Тази внезапна промяна го изплаши. Замисли се дали да излъже, за да защити приятеля си, но какво точно дължеше на Брам?
	— Рембрам Туле. Говорехме си за…
	— Къде е той? Къде е сега?
	— Ами… не съм сигурен… вероятно е в стаята си или в столовата…
	Гелредида го сграбчи здраво за ръката и го поведе надолу. Той затрополи след нея по каменното стълбище и едва я настигаше.
	Забързаха към спалните на чираците, но Брам го нямаше там. Нямаше го и в столовата, а Уейлиън започна да се притеснява за него, защото гневът на магистрата растеше. Другите чираци ги гледаха изумени и се отдръпваха от пътя на Гелредида, която влачеше Уейлиън по коридорите. Явно смятаха, че я е разгневил с нещо, но и без това вече го мислеха за идиот, така че нямаше значение.
	— Няма го, Уейлиън. Къде е? Трябва да го намерим.
	Сега го държеше за двете ръце и се взираше в очите му, сякаш цялата кула се срутваше над главите им. Ноктите й се впиваха в плътта му и у него се зароди страховито предчувствие.
	— Не знам къде е. Не разбирам. Какво е направил?
	— Тези думи. Знам, че не си ги чел в книга и знам, че не говориш езика, на който първоначално са изречени. На всяко местопрестъпление, до всеки обезобразен труп, имаше знаци по стените, знаци и кодове на древни, мъртви езици. И на всяка стена пишеше: „Те ни отнеха могъщите думи с черните си каменни сърца“. Това е древно проклятие на шаманите от севера. Част от клетва, дадена след Войната за Червените снегове. Само неколцина знаят този език. Само неколцина.
	— Но Брам е едва чирак.
	— Затова трябва да го намерим. Няма представа какво може да отприщи. Няма представа какво може да сполети този град. Затова мисли, Уейлиън! Къде може да е?
	Невъзможно. Къде може да е? Бяха проверили почти навсякъде. Определено не беше в библиотеката. Вероятно…
	— Герди! Той… има приятелка, казва се Герди.
	Гелредида го повлече към стаите на чираците, като разпръсна неколцина младежи, които се осмелиха да излязат на пътя й. Най-сетне намериха стаята на Герди, която беше в самото сърце на женското крило. Без да чука, магистрата завъртя дръжката и нахълта вътре.
	Герди я нямаше, но стаята беше в безпорядък, сякаш бе имало борба.
	Червената вещица пусна Уейлиън и тръгна с изненадваща за годините си скорост през кулата.
	— Къде отиваме, магистра? — попита Уейлиън. — Как ще ги открием? Ако не са в кулата, може да са в града.
	— Има само един начин да ги намерим. И този път няма да приема отказ.
	Тя измърмори това сякаш на себе си, сякаш опитваше да затвърди намерението си.
	Влязоха в разкошен коридор с полирана дървена облицовка и мрачни портрети на древни магистри. Гелредида отвори една врата, отново без да чука. Уейлиън я последва, макар да имаше чувството, че извършва нарушение.
	Въпреки внезапната си поява, Гелредида бе посрещната с усмивка от обитателя на стаята. Уейлиън разпозна архигосподаря Ниро Лаиус от срещата в Залата на огнището. Той ги гледаше изпод кичур къдрава посивяла коса.
	— Магистра. На какво дължа удоволствието?
	— Да прескочим любезностите — отвърна тя. Надвеси се над него, но не успя да го притесни. — Трябва да откриеш един човек и не съм в настроение за отказ.
	Усмивката на Ниро повехна. Той погледна към Уейлиън, който се взираше в него безпомощно.
	— Щом ме молиш тъй мило, как да откажа?


>	Четиридесет и три

	Бяха строени в редици. Устите им бяха запушени, ръцете им бяха вързани с въже, а не с вериги, за да не се чува дрънчене, докато ги товарят на кораба през нощта. Децата бяха с майките си, така не се плашеха толкова. Мъжете бяха държани отделно, пазени от най-добрите хора, за да потушат всяко непокорство, ако някой е достатъчно глупав да опита да избяга. Мерик вече бе видял как пребиха един човек почти до смърт. Той още лежеше неподвижно в ъгъла на помещението. Може би беше мъртъв, може би щеше да оживее. Не се знаеше.
	_Какво те интересува? Ти си вълк, нали помниш? Парите за вълка, спокоен сън за овчаря. Не можеш да имаш и двете._
	Погледна към скелето, издигнато до едната стена. Боло стоеше там, обграден от хората си. Личеше, че е доволен от себе си, отпиваше вино, хапваше грозде и се смееше с цяло гърло.
	— Колко още? — попита Каира. Беше стояла безмълвна до Мерик почти цялата вечер, гледаше и чакаше. Очите й не се откъсваха от тълпата нещастни, гладни и пребити хора. Мерик бе очаквал тя да се разплаче, но неумолимият воин го изненада. Сега изглеждаше само гневна. Той се надяваше да не се превърне в мишена на беса й.
	— Няма да трае още дълго — каза той. — Имаме малко време да ги натоварим до десетата камбана. Ще ги изведат и ще ги качат на кораба.
	— А ние ще стоим и ще гледаме? — тя се обърна към него. В очите й имаше гняв, беше стиснала челюст. Явно едва се сдържаше. Мерик трябваше да признае, че се поуплаши малко.
	— Е, предполагам, че можем да си поискаме парите. Тогава ще се разкараме.
	— А после ще ги предадем? Ще ни възнаградят ли водачите на Гилдията?
	— Би трябвало. Но на твое място не бих изгарял от нетърпение да ги видя. Не винаги е добър знак. — _Понякога е знак, че ще те накълцат на парчета._
	— Просто искам това да приключи.
	Тя стискаше юмруци и мускулите на ръцете и раменете й бяха издути.
	— Добре — Мерик вдигна ръка в опит да я успокои. Не искаше да я докосва обаче. Беше си научил урока. — Ще идем да си поискаме парите от Боло и ще се разкараме оттук.
	Щом тръгнаха към скелето, Каира не сваляше очи от хората, които щяха да поемат на дългия си път. Мерик видя, че ги блъскат и смушкват като добитък, подкаран към пазара, и знаеше, че той е виновен. _Той_ го беше направил възможно — цялата тази афера тежеше на неговата съвест.
	Не, не беше така, тежеше на съвестта на хората, за които работеше. Той бе само наемник. _И няма значение дали работиш за тиранин, или за светец._ И да не беше той, някой друг нещастник щеше да свърши това за Гилдията.
	Не беше виновен.
	_По-добре вълк, отколкото овчар._
	Пазачите на Боло излязоха пред тях, когато наближиха скелето, но пиратът ги отпрати с жест. Усмихна се на Мерик като на стар приятел, на бизнес партньор.
	Мерик се усмихна в отговор. _По-добре вълк._
	— Приятелю — рече Боло. — Радвам се да те видя, но уви, работата ни вече приключи.
	— И всичко ли е наред? — попита Мерик, нетърпелив да се свършва.
	— Разбира се. Всичко се движи по план. Но ти ми изглеждаш нервен. Нещо тревожи ли те?
	— Мен ли? Добре съм. Не съм сигурен за тях обаче — и той посочи към редиците роби.
	— Моля те, не се тревожи. Те ще идат на по-добро място. Към по-добро бъдеще. Тук са обречени на бедност и вероятно ще бъдат изклани от хуртите. Така е по-добре. По-добре за тях.
	_И за теб, разбира се._
	— Затова ли са толкова покорни? Защото отиват към по-добър живот?
	Боло се усмихна широко.
	— Храна и подслон, как да устоят на такова изкушение? Когато предложиш хляб на мъж, чието семейство гладува, той ще те последва навсякъде.
	— Дори към робство? — _Внимавай, Райдър._
	— Мисля, че разбираме робството съвсем различно. Тези хора ще се грижат за богатите на четири континента… повечето от тях.
	_А онези, които ще се озоват в бардаците и в ямите за бой до смърт?_
	— Сигурен съм, че ще са ти благодарни, щом стигнат там — Мерик огледа пазачите около тях, после се обърна към Каира. Тя беше втренчена с омраза в Боло — приличаше на побесняло куче.
	Вероятно беше време да си ходят.
	— Ако сме приключили, ще вземем парите от последното плащане и ще си вървим. Ако обичаш?
	Боло се облегна на скелето и се усмихна.
	— Да, обичам, приятелю — и изрита капака на един сандък. — С това сделката е приключена.
	Мерик се вгледа в блещукащите монети. Какво ли можеше да стори с тях? Къде ли можеше да иде? Колко неща можеше да купи?
	После се вгледа и в тълпата долу.
	_По-добре вълк. По-добре проклет вълк. Дори не си го помисляй!_
	Пристъпи към парите, но спря.
	_Но ти не си вълк. Никога не си бил. Не си и овчар, Мерик Райдър. Ти си най-обикновен страхливец. Страхливец, който пропиля богатството на родителите си и пак от страх се забърка с Гилдията._
	_Ти си един проклет страхливец!_
	Зърна едно лице сред тълпата, младо, невинно. Е, не задълго.
	_Вземай парите, страхливецо!_
	— Нещо не е наред ли? — попита Боло.
	_Вземай парите и тръгвай! Остави всичко това зад гърба си, както загърби и останалото, всяка отговорност, която си имал._
	— Не съм страхливец — прошепна Мерик.
	Боло се смръщи.
	— Какво има, приятелю? Ето ти парите. Вземай ги и си върви.
	Мерик го погледна, после се обърна към хората, които чакаха съдбата си.
	— Аз… не мога — прошепна той.
	_Страхливец!_
	— Какво не можеш? — попита Боло, явно търпението му се изчерпваше. — Ето ги парите. Вземай ги или си тръгвай без тях. Ти избираш.
	— Аз…
	— Какво? — Боло вече се нервираше, барабанеше с пръсти по инкрустирания със скъпоценни камъни ефес на сабята си. — Какво ти става?
	Мерик гледаше това смръщено красиво чело. Знаеше, че един ден и той може да е като него. Трябваше само да вземе тези пари и да поеме към новия си живот. Трябваше само да изостави тези невинни души да чакат мълчаливо съдбата си.
	— Аз съм овчар — каза Мерик, сякаш изплю думите през стиснатите си зъби и посегна към хълбока си. — А _ти_ си вълкът. — Пръстите му се свиха около дръжката на меча и го издърпаха от ножницата така бързо, че хората на Боло не успяха да реагират.
	Очите на търговеца на роби се разшириха, когато осъзна какво става и че няма да извади оръжието си навреме. Отвори уста да каже нещо, но мечът се заби в гърлото му.
	Двама пазачи се хвърлиха напред, но твърде късно. Не можеха да го спасят, само да отмъстят за него. Мерик се извъртя, острието му проблесна във въздуха със свистене и разпра гърлото на единия. После отби удара на другия и заби меча в гърдите му.
	Щом те се свлякоха, Мерик отстъпи назад и погледна към Боло, който отчаяно стискаше гърлото си, за да спре кръвта. Опита да каже нещо, но не се чуха думи. Мерик гледаше като опиянен как кръвта му изтича.
	Останалите петима се взираха в него с изумление, но след миг се окопитиха и посегнаха към мечовете. Отдолу се чу вик, предупреждение, сякаш хората бяха видели какво става.
	Мерик погледна към пазачите на Боло и се усмихна.
	— Давам ви шанс да живеете — рече той и изтръска кръвта от меча си, после изпробва баланса и захвата си. От години не беше изпитвал тази тръпка. Липсваше му. — Обучен съм в Колегиума на рода Тарнат, на шестдесет и шестте Принципа на бойното изкуство от самия лорд Мачариас. Убил съм дванадесет мъже… хм… — Погледна към трите трупа и добави: — … всъщност вече са петнадесет, в двубой, и съм в настроение да увелича бройката. Можете да избягате и да живеете или да останете и да умрете. Какво избирате?
	Петимата като че ли се поколебаха и Мерик не знаеше какво да направи. Каира гледаше безмълвна. Или щеше да му помогне, или щеше да мине на страната на търговците на роби.
	Скоро щеше да стане ясно.
	Гигантът пристъпи напред. Мерик си спомни името му, Лаго, страховития помощник на Боло. Той се втренчи печално в мъртвия си господар, който лежеше сгърчен в локва от собствената си кръв, после вдигна очи към Мерик и лицето му се разкриви от гняв.
	— Ти уби Боло Павитас, Господаря на робите на Четирите морета, принца на залива Кеидро. Върховния адмирал на Копринената флота и…
	— Майната ти! — изкрещя Мерик. — Защо не ни го спестиш?
	Лаго изрева и вдигна ятагана си. Мерик можеше да си представи какъв страх вдъхва у робите и що за ужас изпитват от него.
	Но това не значеше нищо.
	Той пристъпи напред и се превърна в мишена, преди да отскочи бързо встрани. Острието на Лаго се стовари надолу и се заби в скелето сред дъжд от трески точно когато мечът на Мерик се заби в мишницата на гиганта и потъна почти до дръжката. Огромният мъж не успя дори да извика.
	Нямаше време за злорадство обаче. Щом видяха, че Лаго напада, останалите четирима се окопитиха и се втурнаха като един.
	Но Мерик наистина беше обучен в Колегиума, където се бе бил с дузина наведнъж, все опитни бойци. _Принципите на бойното изкуство_ бяха трудни за усвояване, но Мерик ги овладя още преди да навърши четиринадесет години.
	Мечът му свистеше като обсебен от дух, намираше жадно целта и не знаеше милост, когато потъваше в плът и сечеше крайници. След няколко мига Мерик стоеше сред трупове.
	Дишаше тежко. Макар че се движеше с грация и бързина, беше минало доста време, откакто бе тренирал тялото си, и не беше свикнал на такова усилие.
	Каира го видя как се наклони назад и изпъна гръб. Още пазачи се стичаха по стълбите към скелето и не след дълго Мерик щеше да се изправи пред жадни за кръв убийци.
	— С мен ли си? — попита я.
	_Защото ако не си, сигурно ще ми видят сметката._
	Каира се взираше в него, докато мъжете приближаваха с викове. Тогава, точно когато Мерик реши, че трябва да бяга, тя се усмихна. Пристъпи елегантно като лъвица, взе меча на един от мъртвите и се обърна към пазачите.
	Първият налетя с вик. Вероятно беше уверен в победата си, щом видя, че ще се бие с жена, но съжали за избора си, когато Каира завъртя меча с лекота и отсече ръката му от рамото.
	— Ворена! — извика тя, подскочи високо и се приземи сред групата мъже. Двама полетяха от стълбите от силата на атаката й, други бяха сварени неподготвени и се опитваха да се опазят от полудялата жена.
	Мерик пристъпи да се включи в боя, но застина, смаян от гледката. Мечът на Каира минаваше леко през плътта, а лицето й беше застинало в концентрация, без гняв, напълно овладяно.
	След няколко мига мъжете вече крещяха за милост, но Каира не спираше. Тя скочи на перилата на стълбите и мечът й разсече въжетата на първата група роби.
	— Бягайте — извика им. Бяха все мъже и внезапната свобода сякаш вля сила в крайниците им. — Или си отмъстете. — Каира вдигна меча към останалите пазачи, които вече търсеха път за бягство.
	Мерик се усмихна, когато видя, че робите избраха отмъщението.
	На тяхно място и той би го избрал.
	Това, което последва, беше много жестоко и кърваво, но той се насили да гледа. Защото отчасти беше виновен. Длъжен бе да гледа как пазачите бяха разкъсани с голи ръце или удушени с въжета.
	Когато касапницата свърши, останалите роби също бяха освободени. Мерик гледаше как бащи се събират със семействата си. Каира се грижеше за ранените и хората се тълпяха да й благодарят. Мерик усети малко завист, но тя го заслужаваше.
	Той, от друга страна…
	Въпреки трогателната гледка, усещаше горчивина. Проблемите му не бяха приключили — но сега едва ли можеше да ги избегне. Беше убил Боло, беше предал Гилдията и те нямаше да му го простят.
	Но си спомни за сандъка на Боло…
	Трупът на търговеца на роби беше обграден от телата на хората му. Сандъкът беше преобърнат на една страна и съдържанието му бе пръснато в краката на Боло.
	Мерик коленичи, изправи сандъка и започна да загребва монети. Бяха изцапани с кръв, лепкави и черни в дланите му. Но нямаше значение, парите си бяха пари. Ще ги измие… и похарчи.
	Той хвърли монетите в сандъка и загреба още. Този път кръвта беше повече и една монета залепна за дланта му.
	— Мислиш ли, че това ще те спаси?
	Мерик вдигна очи и видя Каира.
	— Мисля, че ще помогне — отвърна той. — С радост ще ги разделя с теб. Боговете знаят, че си ги заслужихме.
	Каира поклати глава, изглеждаше разочарована, почти наранена.
	Почти.
	— Други ги заслужават повече — рече тя.
	— Кои други…? — Мерик погледна към множеството. — Чакай… о, не! Нали не мислиш…
	_Стига, вземай парите. И без това в целия си живот не си постъпвал правилно._
	Отново погледна към семействата долу. Към жалостивите лица.
	_Мамка му!_
	Той се изправи и посочи сандъка сякаш обвинително…
	— Добре тогава, вземай ги! Дано си доволна.
	Каира взе сандъка и затвори капака.
	— Повярвай ми — нямаше да те направят щастлив — рече тя, обърна се и тръгна по стълбата, за да раздаде монетите.
	_Не, няма да ме направят щастлив. Но поне щяха да ме опазят жив. За известно време._
	И остана да гледа как… монетите… неговите монети… бяха раздадени ей така.


>	Четиридесет и четири

	Той гледаше от покривите, като се приближаваше колкото смееше. Следеше бронираните мъже, стражите, милицията със зелените куртки, които обикаляха улиците. Промъкваше се, катереше се по стени. От цяло денонощие наблюдаваше и чакаше, но дворецът беше вече непристъпен; нямаше начин да влезе.
	Тя беше някъде там, Река я усещаше. Копнееше за нея, жадуваше я така силно, че го болеше, сякаш нож се забиваше в него. Ако изчакаше достатъчно, сигурно щеше да успее да я зърне само за миг, за да замре сърцето му, _както вълни се удрят в скала_.
	Джей не се появи, пазена от бронираните си стражи, затворена зад стените на двореца като птичка в клетка.
	Но тези стражи не можеха да я пазят вечно — хиляди мъже нямаше да я опазят. Ако Бащата на убийците бе решил тя да умре, никой не можеше да я опази.
	Само Река.
	Времето течеше и той знаеше, че като чака така, няма да спре неизбежното… няма да я спаси от гнева на Бащата. Трябваше да действа, трябваше да се пребори с онези, които искаха смъртта й. Нямаше да я защити, като чака в сенките. Осъзнаваше го съвсем ясно, осъзнаваше и какво трябва да стори.
	Ако имаше друг начин, би го последвал, но сега само губеше време, време, през което Бащата на убийците кроеше своя план.
	Пътят беше ясен. Река трябваше да убие баща си.
	На светлината на здрачаващото се небе той пое по покривите, като пристъпваше уверено по плочите. Обикновено се чувстваше свободен, жив, щом тръгнеше на лов, но този път сърцето му се свиваше. Знаеше, че трябва да го направи, но му тежеше, че ще види лицето на Бащата. Той го беше отгледал, беше го хранил, учил го бе да оцелява, а сега щеше да получи най-голямото предателство, на което е способен един син.
	И как ще го победи? Бащата на убийците беше съвършен убиец, най-смъртоносният мъж, когото Река беше виждал. Нямаше слабости, нямаше пролука в бронята му. Той бе способен да отбие всяка негова атака, а Река не можеше да се похвали със същото.
	Бяха се били безброй пъти през годините и Река нито веднъж не надви Бащата. Но трябваше да стори нещо и то сега. Не можеше да чака, _защото реката не чака нищо и никого_.
	В далечината блещукаха светлини и бележеха пътя му. Очите на Река бяха привикнали с мрака на подземните тунели и на нощите с беззвездно небе. По покривите беше като у дома си и можеше да ги прекосява и със затворени очи. Именно изостреният му усет го предупреди, че някой го следва. Почти недоловимо — само сенки някъде встрани, но достатъчно.
	Само двама души на този свят бяха способни да го проследят по пътя му през града. Сърцето му заби по-бързо от мисълта, че това може да е Бащата.
	Прескочи широка десет стъпки пролука и се приземи тихо на плосък покрив. Претърколи се, извъртя се и се озова пред преследвача си. Очакваше баща си, очакваше бърза смърт, защото нямаше оръжие, но не беше Бащата на убийците.
	Гора изчака малко в сенките, преди да излезе пред него. Появи се уверено от мрака с почти хипнотизираща котешка грация. Река винаги му се беше възхищавал — бе се възхищавал на Гора, на по-големия си брат, понякога другар, понякога ментор, но винаги опасност.
	Река чакаше, а Гора се усмихна.
	— Баща ни е разочарован от теб — каза той и се приближи като котка.
	Река не отговори. Вината му тежеше, предателството беше като железен хамут на шията му.
	— Макар груб и глупав, Планина беше негов син. Бащата плака ден и нощ за него. Знае, че ти си го убил — никой друг не би могъл. Освен мен.
	— Да се бием ли си дошъл, братко? — попита Река, напрегнал всяка жила. Очите му бяха нащрек, очакваше Гора да удари бързо и точно, както само той можеше.
	Но Гора се засмя.
	— Не, не съм дошъл да се бия с теб, Река. Баща ни вече изгуби един син. Не иска да изгуби друг.
	— Значи те е изпратил да ме върнеш у дома? Тогава знай, че ще се върна само за да убия.
	Гора показа едва доловима емоция. Река намекваше, че ще навреди на баща им.
	— Не иска да се прибереш. Ти му обърна гръб и той ти обръща своя. Трябваше да умреш заради това, Река. Молех го да ми позволи да те убия, но той отказа. Предлага ти милост. Макар да не я заслужаваш.
	За миг Река усети облекчение, но знаеше, че милостта не значи прошка.
	— Милост? Бащата на убийците предлага милост? Не, не ти вярвам, братко.
	— Не съди прибързано. Милостта му си има цена, Река. Би трябвало да го знаеш.
	— И какво иска да направя?
	Гора пак се усмихна.
	— Ще изпълниш една последна задача за него. Ще напуснеш града и ще пътуваш по море. До място, наречено залива Кеидро. Там има хора, които са белязани, и ти ще се погрижиш. Направи го и ще живееш. Това е милостта на нашия баща.
	Не, не би могъл…
	— Да напусна града? И да оставя Джей без защита? За глупак ли ме мислиш? Искаш да ви подаря живота й?
	Внезапно усмивката изчезна от лицето на Гора.
	— Какво ти е сторила, братко? С какво те е отровила така, че се изплю в лицето на баща ни?
	— Тя ми показа… — _Любовта._ — Тя ми показа, че има и друг път освен убийствата. Показа ми, че не сме родени за това, Гора. Ние сме хора като всички останали. Не е нужно да…
	— Стига! — изсъска Гора. — Не се опитвай да ме тровиш с онова, което е изляла в ухото ти. Ние сме синове на Бащата на убийците. Ние сме оръжия в ръцете му. Бързи остриета в мрака. Дали сме родени за това? Може би ти не, но ти винаги си бил слаб. Аз обаче съм роден за това и никой няма да ме отклони от пътя.
	Река знаеше, че няма да убеди Гора. Предаността му беше твърде силна.
	— Няма да го направя. Върви и кажи на баща ни. Кажи му, че по-скоро ще умра.
	Гора сведе поглед и поклати глава. После вдигна очи и усмивката се върна.
	— Баща ми очакваше това. Затова предлага сделка.
	Сделка? Що за странен избор на думи. Бащата на убийците не се пазареше. Не правеше сделки. Вземеше ли решение, не го променяше.
	— Какво говориш? Бащата…
	— Бащата ти предлага шанс, Река. Ти си негов син. Не иска да те убива. А този шанс, братко, трябва да приемеш.
	— И каква е тази сделка?
	— Ако изпълниш една последна задача за него, ако убиеш петима мъже по негов избор, той се кълне, че ще пощади твоята… как да я наричаме? Твоята любовница? Но знай, че няма да можеш да се върнеш. Върнеш ли се в града, сделката пропада. И с твоята принцеса е свършено.
	— Предлага ми договорка? И двамата знаем, че Бащата никога не преговаря.
	— В този случай е готов да наруши традицията. Това е щедро предложение. Аз бих го приел, ако бях… в твоето положение — и Гора хвърли нещо към Река, а той ловко го пое. — С това ще се качиш на кораб за залива Кеидро. Там ще научиш имената на хората, които трябва да посетиш — петима Господари на Змийския път. Зли мъже, пирати и търговци на роби, заслужили смъртта си. Вземи това и тръгвай, братко. Направи го и тя ще живее. Имаш думата на нашия баща.
	Река се вгледа в кесията в дланта си.
	— Просто така? Ако ида, тя ще е спасена?
	— Просто така, братко — отвърна Гора. — Но не се бави. Баща ни не е търпелив човек.
	Той отстъпи назад, без да сваля очи от Река. Вече нямаше никакво доверие между тях. И Река не би посмял да му обърне гръб.
	Гора стигна до ръба на плоския покрив и изчезна зад него.
	Река се обърна и побягна по покривите колкото сили имаше, решен да се отдалечи възможно най-много от Гора. Знаеше колко непредвидим е брат му.
	Докато тичаше, беше по-нащрек от всякога за нападение в сгъстяващия се мрак. Но нищо не се случи и когато се озова в южния край на града, на покрив над пристанището, най-сетне спря.
	Осъзна, че е тичал на сляпо, без посока, но ето че се озова тук.
	На място, откъдето можеше да напусне града.
	Обърна се и се загледа над покривите на Стийлхейвън към двореца. Към своята любима.
	Дали да се довери на Бащата на убийците? Щеше ли Джей да е в безопасност, ако той спази договорката? Баща му винаги държеше на думата си.
	Но как да тръгне, без да поговори с нея? Тя никога нямаше да разбере какво му се е случило. Можеше да реши, че я е изоставил.
	Ако не тръгнеше и опиташе да убие баща си, със сигурност щеше да загине и да я остави без защитник. Но ако баща му удържеше на думата си, а нямаше причина да не го направи, тя щеше да избегне смъртта. Река само трябваше да си тръгне.
	Това беше единственият изход.
	Той слезе от покрива, като се придържаше към стените на алеята, стъпи на земята и тръгна към пристанището.
	Не можеше да повярва, че прави това, че бяга и я изоставя, и неведнъж спира и се обръща назад. Градът го теглеше обратно.
	Но нямаше избор.
	Стиснал кесията с монетите, Река изтича на пристана. Там бяха закотвени безброй кораби и не му отне много време да намери кораб за залива Кеидро. Щом го приближи, видя името, изписано с бели букви на черния корпус — _Спасителя на девицата_.
	Едва не се засмя. Това да не беше някакво предзнаменование? И ако беше, означаваше ли, че постъпва правилно, или трябваше да се върне обратно?
	Тръгна по трапа и го посрещна прошарен моряк. На главата си имаше шарена кърпа, а татуировките на едрите му ръце не се виждаха добре на изтляващата светлина.
	— Това не е пътнически кораб — каза той и изгледа студено Река.
	— Дори срещу това? — Река му хвърли кесията.
	Мъжът я претегли в ръка.
	— Трябва да си много отчаян или много богат да плащаш за пътуване до Кеидро. Какво става? Имаш работа с Господарите на Змийския път? — засмя се сам на шегата си и забърза по палубата, като остави Река сам.
	Река не знаеше дали тези мъже, тези пиратски господари, са така зли, както каза Гора, но това нямаше да го спре. По-добре да не знаят, че той идва.
	Идва да убива.


>	Четиридесет и пет

	Бронзовата порта пред Параклиса на таласъмите беше отворена. Уейлиън стоеше пред нея до магистрата и двама Рицари на гарвана. И въпреки тяхното присъствие, умираше от страх.
	— Да изчакаме ли Зелените куртки, магистра? — попита той и се огледа към двамата рицари с тъмни брони. Бяха страховити с клюнестите шлемове, но Уейлиън не беше сигурен, че ще се справят с човек, изучил Деветото изкуство.
	— Няма време — рече Гелредида и пристъпи през портата заедно с рицарите. — Можеш да останеш тук, ако искаш.
	Това беше предизвикателство и Уейлиън го знаеше. От всички задачи, които му бе възлагала досега, тази беше най-значимата.
	Дали щеше да спечели уважението й?
	Нямаше как да знае, но ако откажеше, със сигурност щеше да го загуби.
	Последва я неохотно.
	Архигосподарят Лаиус ги беше насочил към това място и щом приближиха, на Уейлиън му се прииска старият гадател да не е особено вещ. Той погледна в кристалното кълбо, порови из пилешките вътрешности и посочи Параклиса на таласъмите. За Уейлиън предсказанието на Лаиус изглеждаше почти комично, като номер на уличен шарлатанин, но Гелредида му повярва напълно, прокле се за глупостта си и веднага хукна насам, като повика първите Рицари на гарвана, които видя.
	Ето така се озоваха тук — пред този зловещ монолит в северната част на града.
	Уейлиън опита да върви плътно до Рицарите на гарвана. Копията им бяха насочени напред. Мястото го плашеше, но знаеше, че не може да се върне. Магистрата разчиташе на него. За щастие искаше само морална подкрепа, защото едва ли щеше да й е от полза в случай на нападение.
	Четиримата стигнаха до каменната сграда, до входа, който преди беше затворен с каменна плоча. Сега тя лежеше до стената, сякаш строшена от гигант с огромен чук.
	Уейлиън се вгледа в чернотата вътре, в бездната и страхът стисна сърцето му като в брониран юмрук. Магистра Гелредида внезапно сграбчи робата си и вдигна ръка, за да ги накара да мълчат. Уейлиън отначало не чу нищо, само сбърчи нос заради странната миризма, но скоро го долови: тихо припяване, като думите се повтаряха отново и отново на неразбираем за него език.
	Магистрата тръгна бързо и двамата рицари издрънчаха след нея, когато тя се втурна през входа. Уейлиън се видя принуден да ги последва.
	Бързаха по тъмен коридор, който ги изведе в огромна зала. Беше невероятно грамадна. Отвън Параклисът на таласъмите се издигаше като монолит, но нямаше начин да побере подобна зала. Главата на Уейлиън се замая от високите базалтови стени, по които бяха издълбани символи и фризове, гротескни като сцените по портата отвън.
	Издълбано в скалата стълбище се виеше нагоре до висока платформа. Гелредида не спря, а тръгна по стълбите, следвана от рицарите. Уейлиън едва успя да си поеме дъх, едва успя да се удиви на залата, едва успя да осъзнае страха си, преди да ги последва.
	Стълбите водеха до платформата над параклиса. Прозорци в скалата пропускаха нощния въздух и силният бриз щеше да запрати Уейлиън зад ръба на площадката, която се издигаше на петдесетина крачки над земята. Но това, което видя на нея, го накара да забрави опасността от падане. Подът й беше покрит с черни символи, пиктограми, изписани и издълбани в камъка. Нещо тъмно и гнусно беше размазано навсякъде, приличаше на черна съсирена кръв, която миришеше на смърт.
	Рембрам Туле стоеше в центъра на платформата и припяваше мрачните си песнопения. Не спря дори когато те се появиха. Беше твърде погълнат от ритуала си и твърде концентриран върху обекта му… Герди.
	Тя беше завързана, а устата й бе запушена с въже. Уейлиън видя, че е гола, и му се прииска да я покрие с нещо, както бе направил преди няколко нощи, но сега това беше последният й проблем. Главният беше кинжалът в ръката на Брам.
	Щом видя какво се случва, единият рицар изрева и се втурна напред, насочил копието си. Гелредида извика нещо, някакво предупреждение може би, но Уейлиън не я чу заради бойния вик на рицаря, който най-сетне събуди Брам от унеса му.
	Момчето вдигна поглед, но Уейлиън видя, че вече не е никакво момче. Очите му бяха обградени от тъмни сенки и лишени от цвят, ирисите се бяха превърнали в черни дупки, пълни с омраза. Щом рицарят го връхлетя, Брам бързо се изправи, усмихна се някак тъжно и от стиснатите му юмруци се надигна черна мъгла. Уейлиън не разбираше що за магия използва Брам, но явно беше пропита със зло.
	Устните на Рембрам се изкривиха в безмълвно заклинание и той изпъна напред юмруци. Рицарят се скова насред крачка и нещо в бронята му изпращя, сякаш всяка кост на тялото му се строши, и той се свлече безмълвно на земята.
	Вторият беше по-предпазлив и тръгна надясно, когато Гелредида вдигна ръка.
	— Прекрати това, момче! Нямаш представа какво вършиш.
	Брам само се ухили.
	— Много добре знам какво върша, дърта вещице. Ще гледам как това място се срутва. Аз съм носителят на забравата. Малефикар Некрус.
	И той вдигна ножа над Герди.
	Уейлиън изкрещя от страх, от болка, от съжаление.
	Гелредида пристъпи напред, като изричаше нещо с дълбок и гърлен глас. Пръстите й описваха сложни знаци.
	Рицарят се приближи, вдигнал копието за смъртоносен удар.
	Ножът на Брам полетя към Герди, а Гелредида отприщи магията си в сноп лилава светлина. Уейлиън усети как тя изсмуква енергията от въздуха и от собствения му дъх, сякаш някой посегна в гърдите му и изпразни дробовете му.
	Светлината се стрелна към Брам и остави мъглива следа. Енергията се завъртя във въздуха над него, явно привлечена от ножа в ръката му, който се спускаше към голите гърди на Герди. Преди да е пробил плътта, тя беше обгърната от лилавата светлина. Но това не спря удара на Брам. Кинжалът, обгърнат от магията, се заби в тялото й чак до дръжката.
	Уейлиън видя с ужас как раната веднага почерня. Брам измъкна кинжала сред облак черна мъгла точно когато копието на рицаря се устреми към него.
	Брам се задвижи с неестествена бързина, извъртя се встрани и разсече дръжката на копието с кинжала. Рицарят едва успя да осъзнае, че оръжието му е прекършено, преди Брам да изкрещи в лицето му. Това беше странен, демоничен писък, който едва не спука тъпанчетата на Уейлиън, а силата му запрати рицаря отвъд ръба на платформата.
	— Какво правиш? — извика Гелредида и тръгна напред.
	Уейлиън гледаше как раната на гърдите на Герди се разраства, а кожата почернява и гние. Раната се разклоняваше като паяжина, следвайки пътя на кръвта като черно течение по вените.
	— Много добре знаеш какво правя — отвърна Брам със самодоволна усмивка, сякаш беше победил на карти, а не бе убил хладнокръвно едно момиче.
	Гелредида извади нещо от робата си и го хвърли към него. То се пръсна във въздуха и стана на прах, който се посипа по главата на момчето. Брам отстъпи, изпусна кинжала и изскимтя като куче.
	Гелредида се втурна към Герди.
	— Уейлиън, помогни ми!
	Лицето на Брам гореше и той се запрепъва назад, като впиваше нокти в кожата си.
	Гелредида коленичи до Герди и сложи ръце на почернялата плът на гърдите й.
	— Какво да направя? — попита Уейлиън, не можеше да откъсне поглед от мъртвото момиче.
	Гелредида го погледна с изгарящи очи, сякаш проникна в самата му душа, и изрева:
	— Убий го!
	Уейлиън се обърна към Брам. Той се възстановяваше от отровния прах. Лицето му гореше и плътта му се белеше, но успяваше да се овладее. Взираше се в Уейлиън, после се извърна към Гелредида и видя, че е положила ръце на гърдите на Герди и извлича чернотата от тялото й, изтегля я от вените й. Дланите й вече почерняваха.
	— Не! — изкрещя Брам. — Не! Престани!
	Хукна към нея, но Уейлиън го пресрещна. Не знаеше как събра кураж, може би от страх пред Гелредида или защото осъзнаваше, че черният ритуал на Брам трябва да бъде прекратен на всяка цена. Така или иначе той скочи напред и се блъсна в него, преди да е изрекъл още от гнусните си припеви.
	Затъркаляха се по платформата. Когато най-сетне спряха, по някакво чудо Уейлиън се бе оказал върху Брам и стискаше гърлото му. Брам само се усмихна.
	После го стисна през кръста.
	Сякаш го хванаха с горещи клещи. Уейлиън издържа колкото можа, но болката беше огромна. Закрещя, опита се да удуши Брам, видя, че на устата му избива слюнка, но напразно. Ослепителната болка изгаряше вътрешностите му и той трябваше да отстъпи и да се освободи от хватката на Брам.
	Падна назад, едва потиснал писъка си, а когато се извърна, видя, че Брам го гледа с отвращение.
	— Какво е да знаеш, че ще умреш, Грим? — попита Брам, а чернотата в очите му се разшири и покри и малкото останало бяло. Ръцете му се изкривиха като куки, пръстите почерняха и се заостриха като ястребови нокти.
	Това беше. Ето така щеше да умре.
	Нещо удари Брам по главата и вдигна прах, когато отскочи от нея. Уейлиън видя още две фигури на платформата — Зелени куртки, единия беше едър, а другия млад и изплашен — но как да го вини за това.
	Опита да стане, ала успя само да се свлече пак на земята, когато двамата мъже обградиха олюляващия се от удара Брам.
	— Давай — рече по-дребният.
	— Ти давай — каза другият и се вгледа в ноктите на Брам.
	Преди някой от тях да се задейства, Брам се изправи в цял ръст, вдигна ръце над главата си, изкрещя силно и ги стовари върху платформата.
	И тогава започна пълната лудост. На платформата се появиха процепи, които плъзнаха от юмруците на Брам. Тя започна да се разцепва и пролуките се разширяваха. Изведнъж подът под тях се срути, надолу полетяха тухли и се вдигна прах. Уейлиън беше оглушен от тътена и видя само сива мешавица от отломки, когато полетя към пода на параклиса — на петдесет стъпки надолу.
	Нещо го удари в лицето, а после в гърба и му изкара въздуха. След миг осъзна, че се е приземил върху купчина камънаци, които се забиваха в тялото му.
	Когато сивата мъгла започна да се разнася, Уейлиън опита да помръдне. Първо ръцете и краката. С облекчение установи, че не е пострадал тежко — само няколко натъртвания и порязвания. Дори изгарящата болка в корема намаляваше, когато опита да се изправи и да си поеме дъх.
	Преди да стане на крака обаче, нещо го удари в гърдите и пак го повали назад. Той отвори очи, слепени от кръв и прах, и едва различи лицето на Рембрам Туле.
	— Ти провали всичко! — каза Туле. Говореше отчетливо, овладяно, сякаш потискаше гнева си. Уейлиън се надяваше само да го потиска достатъчно дълго, докато дойде помощ. — Това трябваше да е моят славен миг. Моят апотеоз. А ти го провали!
	Гневът вече не беше потиснат. Ноктите изникнаха отново, пръстите се издължиха гротескно като черни щипци на рак и от тях се заизлива черна мъгла.
	— Брам… чакай — едва изрече Уейлиън.
	_Жал му беше, дори за него._
	Брам само се усмихна.
	— Свърши се, Грим. Време е да се разкараш — и замахна с разкривената си черна ръка.
	Не беше честно. Не трябваше да става така. Уейлиън не беше искал да идва тук. Защо не си остана у дома? Защо не стана писар като чичо си или дори земеделец? Нищо лошо не се случва на земеделците.
	В него пламна гняв. Несправедливостта и унижението запалиха огън в гърдите му. Усети как той го изпълва със сила, изпълва го с… мощ.
	В този миг изрече дума. След това нямаше да има дори представа какво означава тя, но се оказа достатъчно. Такива думи винаги са достатъчни.
	Щом я изрече, тежестта се вдигна от гърдите му. Брам беше запратен назад към стената и разтроши на прах един от гротескните фризове. По земята се посипаха още отломки.
	Когато събра сили да стане, Уейлиън видя, че Брам е проснат в прахта и се взира в него.
	Откъде дойде тази мощ, тази магия? От него ли?
	Изглежда беше точно така… а нямаше кой да го види.
	Някъде от Параклиса на таласъмите се чу глас, който го викаше на помощ.


>	Четиридесет и шест

	— Твърде тихо е.
	Дени казваше това за четвърти или пети път. Прав беше, разбира се: беше твърде тихо, а Нобул трябваше да е притеснен.
	Но не беше. Не беше притеснен, защото не можеше да прави нищо друго, освен да гледа тила на Дени, докато обикаляха осветените с фенери улици, и да мисли как му се иска да го размаже с юмруци.
	_Ти уби сина ми, малко нищожество, и би трябвало да ти размажа главата._
	Но не го направи. Не каза и дума, но си го мислеше. Мислеше го постоянно.
	Дени го усещаше, разбира се. Нобул не беше човек, който криеше чувствата си, и беше очевидно, че нещо го тормози. Когато момчето го попита какво има, Нобул само сви рамене. На Дени това му беше достатъчно, не беше настоятелен, нито много умен.
	Ставаше все по-зле, докато вървяха по улиците. Нобул се хващаше, че стиска меча си, иска да го извади, да посече Дени, да му изкрещи, че е нещастен убиец — че е убил беззащитното му момче и ще си получи заслуженото.
	Спираше го единствено истината за случилото се. Глупава грешка на глупаво копеле. Дени беше казал, че съжалява, и Нобул знаеше, че е така. Само затова момчето още беше живо — защото съжаляваше. Ако го беше омаловажил, ако се беше пошегувал… е двама вече бяха мъртви заради това.
	— Доскуча ми — рече Дени като дете, каквото си и беше. — Трябваше да тръгнем към Източната порта. Да видим какво става там. — _Защо да си търсим белята?_ — Нощите стават по-студени. Не е приятно да обикаляш в студа. — _По-добре е да си лежиш на земята, мъртъв като талпа._ — Дано нещо да се случи. — _Млъквай, просто млъкни…_
	Пред тях нещо се раздвижи. Нобул видя фигури в мрака и чу подрънкването на брони.
	— Какво става?
	— Тихо! — рече Нобул, беше му писнало от хленченето на Дени.
	Фигурите забързаха и Нобул трябваше да реши: да си затвори очите или да разследва. Избра второто, дори само за да има с какво да се захване и да забрави Дени.
	Групата отпред се движеше с изненадваща бързина за хора, облечени в брони. Нобул също ускори крачка, искаше да разбере какво става.
	Едно петно светлина му даде възможност да ги огледа.
	Бяха четирима, двама с тъмни брони — Рицари на гарвана от Кулата — и двама с роби, можеха да са само магистри. Какво, по дяволите, правеха в този час, накъде се бяха забързали така?
	— Какво мислиш? — прошепна Дени. — Май нещо става, нали?
	Да, очевидно ставаше нещо, но Нобул нямаше представа какво. Ако беше магьосническа работа, би ги оставил да си я вършат на спокойствие, но нещо в походката им го притесни, твърде много бързаха. Нещо ставаше.
	— Да ги последваме ли, Линкон?
	Дени определено не му помагаше да мисли. Вероятно затова Нобул тръгна след тях, въпреки че инстинктът му подсказваше да ги остави.
	Видя, че четиримата се насочват към центъра на квартала на Северната порта, и разбра къде отиват — по дяволите, всеки би разбрал. Отиваха към Параклиса на таласъмите. Това го притесни. Членове на Кастата бързаха към Параклиса на таласъмите. Не беше на добре.
	И с нарастващ страх Нобул видя, че те отварят портата, която не бе отваряна, откакто се помнеше. Прекоси улицата след тях и спря при оградата.
	Дени го погледна питащо и стисна меча си.
	— Ще влезем ли?
	Нобул се взираше в четиримата отпред. Чуваше как броните на рицарите дрънчат по пътеката към параклиса. Ако имаха нужда от помощ, Зелените куртки бяха длъжни да им я окажат. Той беше защитник на града и ако легендите за параклиса не лъжеха, сега щеше да им трябва всякаква помощ.
	Придружен от Дени, Нобул мина през портата и тръгна по пътеката към Параклиса на таласъмите. Очакваше да открие четиримата отвън, да се чудят как да влязат, но видя, че масивната каменна врата е строшена и входът зее отворен. Спря, тревогата надделяваше над дълга.
	— Какво ще правим, Линкон? — попита Дени, явно и той беше изплашен.
	— Мисля, мамка му! — сопна му се Нобул.
	Дени не спираше да пита, все нещо искаше. Защо не започне да мисли сам?
	Нобул се вгледа в мрака. Трябваше да ги последва, сигурно им трябваше помощ, по всичко личеше, че очакват неприятности — Рицарите на гарвана никога не напускаха Кулата. Но нещо го задържаше, мрачно усещане дълбоко в стомаха му.
	Нямаше смисъл обаче да виси тук и да чака цяла нощ някой да излезе. Кимна на Дени и влезе вътре.
	Озоваха се в огромна зала — по-голяма от Гробницата на короните — и се заоглеждаха смаяни. Не за дълго обаче. Отгоре долетя вик и ги изпълни с ужас. Нобул не различи думите, но бяха изкрещяни силно, с гняв. Дени се огледа, сякаш готов да избяга, и Нобул за малко да го последва. Това беше работа на магистрите и нямаше да е от приятните. Със сигурност беше най-добре да се разкарат. Или пък да се опитат да помогнат. Ако се съдеше по вика, горе ставаше нещо.
	Нобул се обърна към Дени и му кимна, беше взел решение.
	— Добре. Ти тръгваш, а…
	Нещо се стовари точно пред тях, само на две крачки от Дени. Той изскимтя от страх, а Нобул посегна към меча си.
	Оказа се сгърченото тяло на един от рицарите. Крайниците му бяха странно разкривени, а шлемът вдлъбнат от едната страна. От раните му се процеждаше нещо черно и гадно.
	— Мамка му! — извика Дени, втренчен в тялото.
	Каквото и да имаше горе, то беше убило един от страховитите Рицари на гарвана. „Мамка му!“ бе доста добро съждение.
	Нобул спря да мисли. Трябваше да се качи и да помогне, нямаше кой друг. Каквото и да ставаше там, той знаеше какво ще се случи с всички, ако сега не сторят нищо. Сграбчи Дени за рамото и се втурна към стълбите.
	Изкачваше се възможно най-бързо и беше доволен, че Дени е до него въпреки страха си. Усетиха странна миризма — воня на нещо мъртво и гниещо.
	Дени изпсува, забави крачка и запуши носа и устата си с лакът, но Нобул не спря. Кръвта му вече кипеше от мисълта за схватка, за убийство.
	Това ли бе искал? От това ли бе имал нужда след смъртта на Маркъс? От схватка? От убийство?
	Скоро щеше да разбере.
	Дени се подхлъзна зад него и пак изпсува, но Нобул продължаваше. Вече виждаше платформата горе. Чуваше отчаяни викове, писъци от ужас и знаеше, че имат нужда от него. Във въздуха витаеше нещо с метален вкус, като пред буря, но Нобул знаеше, че няма нищо общо с времето. Беше виждал магьосници в действие и бе изпитвал на гърба си уменията им. Знаеше, че това е ефект от магия.
	Нобул изскочи на платформата и завари истински хаос.
	Другият рицар лежеше сгърчен в черната си броня, беше ясно, че е пътник. Сивокоса вещица правеше някакво заклинание над голо момиче, което също беше на прага на смъртта.
	На платформата лежеше момче, не беше много по-голямо от Маркъс, а над него…
	Нобул едва не избяга при вида на онова, което се бе надвесило над момчето.
	И то беше момче, но не беше виждал такова. Очите му бяха черни ями, а ръцете… проклетите му ръце… бяха с извити като на орел нокти, които растяха пред очите му.
	Дени едва не падна назад по стълбите, щом се озова до Нобул.
	— Какво е да знаеш, че ще умреш, Грим? — попита демоничното подобие на момче. Това беше нещо зло, но Нобул нямаше представа какво се случва. Едно беше сигурно — нямаше да стои и да гледа как разкъсват човек пред очите му.
	Вдигна един отломък от скалата и го хвърли с всички сили. Камъкът удари момчето с черните очи право по главата и то се запрепъва назад. Нобул и Дени се приближиха, извадили мечове. Преди да нападнат обаче, черните очи се извърнаха към тях, пламтящи от гняв.
	— Давай — рече Дени.
	— Ти давай, мамка му! — отвърна Нобул, не искаше да се приближава. Тези нокти щяха да го разкъсат.
	Демоничното момче пое дъх и Нобул реши, че ще се втурне към тях. Нямаше представа какво да направи — да бяга ли, да се сражава ли, — но момчето не нападна. Изправи се в цял ръст, вдигна черните си ноктести ръце над главата си и ги стовари надолу.
	Нобул усети мощта на онова, което се отприщи. То го помете, чу се тътен като от гръмотевица и парчета камък и прах се посипаха по лицето му.
	Когато се извърна отново, видя, че половината платформа липсва. Беше разбита и в нея зееше огромна дупка. Само той стоеше още на нея, на остатъка от нея, а зелената му куртка беше посивяла от праха, увиснал като облак във въздуха.
	— Линкон!
	Чу вика, но отначало не разбра откъде идва.
	— Линкон, помогни ми!
	Олюля се, озърна се в мъглата и се вгледа към ръба на строшената платформа.
	Дени висеше от него и краката му се поклащаха на петдесет крачки над пода на параклиса.
	— Линкон, не мога да се изтегля — рече момчето. Очите му бяха пълни със сълзи, а гласът — с отчаяние.
	Нобул понечи да го хване за китката и да го издърпа, но се спря.
	Зачуди се дали в очите на Маркъс е имало сълзи, когато кръвта му е изтичала на онзи покрив. Зачуди се дали е имал време да извика така отчаяно.
	— Линкон? Линкон, помогни ми. Изпускам се.
	Виждаше, че ръцете му се плъзгат по камъка. Лесно можеше да посегне и да… _Спасиш копелето, което уби сина ти? Такъв ли стана вече, Нобул Джакс? Преди се страхуваха от теб. Преди се насираха от страх пред теб, а сега ще ставаш милостив?_
	Нобул се обърна. Чуваше виковете на Дени, чуваше страха и отчаянието в гласа му.
	Майната му!
	Тръгна към стълбите, готов да изостави проклетото копеле на съдбата му.
	_Ти си корав мъж и не правиш грешки, Нобул Джакс. Много корав и много зъл. Остави момчето да виси там, остави го само в последните му мигове. Да, ти си най-коравият. Нищо чудно, че ти се носи славата._
	Не! Той не беше такъв! Той не беше… зъл.
	Обърна се и тръгна по платформата. Надвеси се над ръба, за да издърпа Дени.
	Но Дени го нямаше там.
	Нобул го видя през праха как лежи по гръб на пода на параклиса.
	Проклетият Дени! Не беше издал и звук. Не беше извикал.
	Нобул хукна по стълбите.
	Глупаво момче. Какво изобщо е правило на онзи покрив? Трябваше да е у дома, в безопасност.
	Беше обзет от паника, стомахът му се сви. Когато слезе долу, видя младежа с робата да помага на старицата да се изправи.
	Не им обърна внимание. Дени лежеше сред отломките и не помръдваше. Очите му бяха отворени и се взираха нагоре, сякаш се радваше на облаците.
	Но тук нямаше никакви облаци.
	Нобул коленичи до него.
	— Всичко е наред, момче — каза му той. — Ще се оправиш. Нобул е тук.
	И тогава дойде първото ридание. Не беше плакал от години и нещо в него се опита да задържи сълзите, но само ставаше по-зле.
	— Съжалявам. Не трябваше да те оставям. Не трябваше да оставаш сам! — думите го давеха, задушавани от гнева.
	Гняв към света.
	Гняв към него самия.
	— Не исках. Не исках да го кажа — той сграбчи момчето и го прегърна силно, стисна го така, сякаш никога нямаше да го пусне. — Всичко ще е наред. Всичко ще се оправи, ще видиш. Ще се прибереш у дома и ще видиш майка си, всички ще сме заедно отново. Ще е както преди.
	Не можеше да се сдържа повече. Не можеше да сдържа болката и мъката, потискани от толкова много гняв и ненавист. Те се изляха навън и на Нобул Джакс вече не му пукаше дали някой ще го види.
	И прегърнал момчето насред Параклиса на таласъмите, той плака, докато не му останаха повече сълзи.


>	Четиридесет и седем

	Огромното каменно стълбище, което водеше към Храма на есента, беше обградено от високи гранитни мангали. Те горяха денонощно, за да насочват просяците и болните към огромните врати на храма, в който можеха да намерят утеха.
	Каира беше благодарна, че тази нощ по стълбите няма никого. Благодарна беше, че никой няма да види как се промъква в храма като крадец.
	Но къде другаде да иде? Беше провалила мисията си. След като избиха търговците на роби и освободиха хората, нямаше как да бъде приета пак в Гилдията.
	Винаги бе живяла в благочестие, с гордост изпълнявайки дълга си. През последните дни научи, че дори най-пропадналите могат да постъпят правилно. Мерик беше отхвърлил безчестното си минало и се държа като герой, и тя го беше подтикнала към това. Тогава защо му обърна гръб, на него и на другите като него в града, и се върна в Храма на есента?
	Докато изкачваше стълбите, видя портите — зловещо озарени от блещукащата светлина. Отвориха се, щом стигна до тях, сякаш я очакваха, и разкриха огромния двор.
	Каира не беше очаквала посрещане, не го и искаше, но ето че я чакаха. Щитоноски в брони стояха строени в редици.
	Значи това беше. Щяха да я порицаят публично.
	Тръгна си от тук тайно, като беглец, но сега щяха да я унижат пред сестрите й.
	Замисли се дали да не се върне и да обърне гръб на храма завинаги. Но Каира Стормфал не беше отгледана за бягства. Тя беше отгледана да посреща предизвикателствата и да се бие с враговете.
	Събра сили и пристъпи през портите.
	Екзархата стоеше в центъра на двора, обградена от щитоноските. Каира видя и Самина, сестра си, макар и не по кръв, в предните редици. Лицето й беше безизразно, тялото — неподвижно като статуя. Държеше щит и копие като същинска Ворена, каквито бяха и всички останали.
	Каира погледна към статуята, издигаща се на стотина крачки над тях, и се зачуди дали наистина е опетнила името на Ворена. Не мислеше така, въпреки че провали мисията си. Мислеше, че се е сражавала до края, въпреки всичко. Какво повече можеха да искат от една щитоноска?
	Спря пред екзархата. Лицето й беше в клетката на шлема, тялото й бе покрито със златна броня, а юмрукът й стискаше дълго седем стъпки копие.
	Нямаше защо да коленичи пред нея: тя вече не беше Щитоноска. Затова спря и зачака.
	И тогава екзархата й кимна. Прост, почти небрежен жест, но с огромно значение. Означаваше някакво приемане, означаваше, че не е прокудена.
	Екзархата отстъпи встрани и редиците на щитоноските зад нея се раздвижиха, за да оформят коридор пред Каира. Тя тръгна напред, загледана в Самина, която й се усмихваше под вдигнатото забрало и също й кимна. Каира вървеше между щитоноските. Всички я гледаха с почит.
	Не беше очаквала това. За миг си позволи надеждата, че може би ще я приемат в лоното си, че воинското й име ще й принадлежи отново.
	Видя, че Даедла я чака пред вратата на храма, и въодушевлението й изчезна като перце по вятъра.
	— Поздравявам те, Каира — каза прегърбената жрица.
	Не изрече церемониалната й титла. Значи все пак нямаше да й я върнат.
	— Даедла — отвърна тя и кимна.
	— Майката игуменка те чака.
	Даедла се обърна и влезе в храма, следвана от Каира.
	Докато вървяха по коридорите, Каира осъзна, че това място не й е липсвало. Беше свикнала с улиците на Стийлхейвън и въпреки мръсотията им, там се чувстваше по-свободна от всякога. Сега родното й място й изглеждаше студено, стерилно и някак лишено от живот. Дали все още принадлежеше към Храма на есента?
	Майката игуменка я чакаше в стаята си. Свела глава над писалището, както винаги. Перото й скрибуцаше по парче пергамент.
	Каира пристъпи в стаята и застана мирно. Така й се стори редно.
	Майката игуменка най-сетне приключи с писането, остави перото в мастилницата и поръси прах от пемза върху написаното. После вдигна глава. Изражението й беше неразгадаемо.
	Каира зачака. Вече беше преживяла най-лошото.
	— Моля, седни — рече майката игуменка и посочи прост дървен стол пред писалището.
	Каира се отпусна на него и всичко й се стори потискащо — тази скованост, дисциплината, тежестта на дълга. Докато беше в града, макар че значимостта на мисията й определяше всяко нейно действие, никога не бе усещала подобно напрежение. Единствено тук, зад тези стени, се чувстваше така… като дете.
	— Мисията ти — заговори майката игуменка, като се облегна в креслото — успешна ли беше?
	Този въпрос се стори много странен на Каира. Сигурно знаеха какво се е случило. Лютиче трябваше да е докладвала за гнева на Гилдията, за клането на търговците на роби, за освобождаването на робите. Що за въпрос?
	— Знаете, че не беше — отвърна Каира, нямаше настроение за игрички. — Провалих се. Гилдията вече знае, че съм шпионин. И дори да не подозират, че съм агент на Храма на есента, със сигурност ме искат мъртва заради случилото се на пристанището.
	Майката игуменка кимна.
	— Разбира се, но беше ли успешна?
	Каира започна да се вбесява — не се беше върнала да й се подиграва една старица. Едва сдържа гнева си.
	— Спасих много хора — рече тя, без да крие раздразнението си. — Ако не бях аз, щяха да живеят в робство, разделени от семействата си. Децата щяха…
	Спря. Не искаше да продължава, не искаше да мисли какво щеше да се случи с тези хора.
	Освен това осъзна, че е повишила глас в присъствието на игуменката. Засрами се, въпреки че вече не беше Щитоноска.
	Майката игуменка я огледа преценяващо. След това кимна.
	— Значи все пак е била успешна.
	— Какво? — Каира се опитваше да разбере реакцията й. — Но мисията ми беше друга. Трябваше да се внедря в Гилдията и да убия водачите й. В това се провалих.
	— Но успя другаде. Както казваш, мнозина бяха освободени от робство. А виновните — наказани за греховете си. Ти си действала като копие на Ворена и затова ще бъдеш възнаградена.
	— Не ви разбирам.
	Майката игуменка се усмихна.
	— Не, детето ми. Но не ти и трябва да разбираш. Само се подчинявай.
	Каира внезапно изпита срам, но тази старица винаги я караше да се чувства така — караше я да се срамува, подценяваше я. А тя винаги беше служила на това място, винаги беше изпълнявала дълга си към останалите. И как я възнаградиха?
	— Ти се справи добре, Каира Стормфал. Затова всичко ще стане пак, каквото беше преди… твоето провинение.
	За миг Каира реши, че не е чула добре.
	— Ще бъда пак Щитоноска?
	— Ще бъдеш приета с почит.
	Главата й се замая и почти й се догади. За миг, за един безумен миг, Каира едва не прие, едва не се засмя от радост — после огледа голата, аскетична, откъсната от света стая.
	— Не.
	Майката игуменка изглеждаше объркана.
	— Как така „не“?
	Беше лудост. Какво правеше? Даваха й онова, което бе искала, за което бе копняла, а тя го отхвърляше. Но знаеше, че постъпва правилно. Нещо в нея знаеше, че в този храм бие покварено сърце. Ако поведението на Върховния абат не беше достатъчно, за да го разбере, арогантността на майката игуменка сега определено й помогна.
	— Вече не съм на ваше разположение — каза тя, изправи се и се извиси над старицата. — Вече няма да ви служа. Аз съм слугиня на Ворена, но мога да изпълнявам волята й и без този храм, без вас.
	Майката игуменка поклати смаяна глава.
	— Ние живеем, за да служим. Ти живееш, за да служиш, Каира Стормфал. Нима така лесно ще обърнеш гръб на дома си… на сестрите си?
	Гаденето не отминаваше, но главата й внезапно се проясни. Тя не обръщаше гръб на сестрите си, а отваряше ръцете си за града. Нищо не я задържаше тук. Нищо вече нямаше да е същото.
	— Не мога да изоставя дълга си към града. И към хората му. Затова трябва да ви откажа.
	Тя се обърна, без да чака да я освободят, и излезе от храма.
	Беше си мислила, че иска само да си върне името и положението тук. Нещо, с което да се гордее, но тези неща бяха лъжа. Тя щеше да слави Арлор, да е пример за мощта на Ворена, но не под този покрив и под тази власт. Власт, която я беше използвала за машинациите си, власт, която я накара да повярва, че се е посрамила.
	И тя прекоси двора, където сестрите й още чакаха. Вероятно мислеха, че тя ще се върне с броня и ще я придружава самата майка игуменка, но Каира се появи сама, с обикновените си дрехи, и те започнаха да се споглеждат объркани.
	Каира прекоси двора, мина покрай екзархата, която пристъпи към нея, но спря, защото Каира не реагира. Мина и покрай Самина, която изглеждаше тъжна.
	Беше приключила с това място, беше приключила и с монашеския живот. В града имаше хора, които се нуждаеха от нея, и тя щеше да им помага както може.
	Докато слизаше по широките каменни стъпала, обградени от пламъците в мангалите, Каира осъзна на кого точно ще помогне първо.


>	Четиридесет и осем

	Искаше да се качи на кораб и да избяга по море, където никой нямаше да го намери, но нямаше пари. Разбира се, бе имал пари — много пари. Повече, отколкото някога можеше да похарчи, или поне тази година, но _някой_ ги раздаде. Мерик нямаше думи да изрази колко е бесен заради това. И вместо да ги търси, се опита да се скрие в бутилка съмнителен алкохол. Кръчмарят му каза откъде е и как го наричат, но на Мерик не му пукаше. Искаше само да се напие до умопомрачение, а при вкуса на въпросната течност това нямаше да отнеме много време.
	Разбира се, можеше да тръгне на север, но къде щеше да иде? Безчинстващата армия се беше насочила на юг, бежанци бродеха из провинциите, а той нямаше приятели никъде, освен тук. Не че и тук имаше много приятели.
	_Е… все някакви._
	Но как щяха да го скрият от дългата ръка на Гилдията? В никой град на Свободните държави нямаше да е достатъчно далече.
	И затова Мерик седеше в една пристанищна кръчма и се опитваше да се убеди, че миризмата на риба и потни моряци не му докарва главоболие.
	Докато давеше в алкохол неизбежното, вратата на кръчмата се отвори, както десетина пъти досега, и той пак се скова. Влезе някакъв моряк, загорял, с нашарени с избелели татуировки ръце. Не беше убиец от Гилдията, дошъл да му пререже гърлото и да го гледа как се дави в собствената си кръв.
	Все още имаше шанс да избяга, но къде да иде? Беше само въпрос на време. Защо да не прекара последните си мигове с тази чуждестранна напитка… поне докато можеше да си я позволи.
	Бръкна в кесията, извади останалите монети и ги изсипа на масата пред себе си.
	Шест медни монети. Нямаше да стигнат задълго, но и не му оставаше много време. Какво ще вземе с тях, може би още две бутилки? Това беше достатъчно да се отреже. С малко повече късмет нямаше да се събуди отново и щеше да пропусне неприятното давене в собствената си кръв.
	Вратата пак се отвори и той вдигна поглед, но не си направи труда да посегне към меча. Беше му послужил добре срещу Боло и хората му, но вече нямаше да му помогне. Сигурно щеше да се справи, ако убиецът бе сам, но си имаше работа с Гилдията, а там убийците не свършваха. Накрая щяха да му изпратят някой достатъчно добър.
	Влезе млад мъж с дървена табла, продаваше миди в оцет.
	Мерик издиша продължително. В онзи склад всичко му се струваше съвсем правилно, спомни си за миналите дни и извади меча. Уменията лесно се върнаха: париране, рипост, удар, гард. Движи се с противника, не срещу него. Нападай пръв, бързо, силно.
	А после и онази реч… какво точно каза?
	— Аз съм овчарят — прошепна под сурдинка.
	_Що за глупости! По-скоро съм пълен нещастник._
	Вдигна пак чашата и пресуши остатъка от гнусния алкохол. Изкриви лице в гримаса — евтин боклук, не влизаше гладко като скъпия алкохол, с който беше свикнал. Но пък вършеше работа, замайваше го. Вече почти не го интересуваше какво ще се случи.
	Почти.
	— Миди, господине?
	Младежът го накара да подскочи, защото се появи сякаш от нищото с таблата си. Мерик подуши мидите и се зачуди кое смърди повече — те или момчето. Вгледа се в бедния асортимент и нищо не събуди апетита му.
	— Не, благодаря — рече и забеляза, че момчето хвърля погледи към монетите на масата. _Е, защо не?_ — Искаш ли да спечелиш една?
	Момчето го погледна предпазливо, сякаш подозираше номер, но кимна.
	Мерик плъзна пет от монетите настрани и остави една в средата на масата.
	— Ако я грабнеш преди мен, твоя е. Ако си твърде бавен, аз получавам безплатни миди.
	Настъпи кратка пауза, момчето обмисляше предложението. Сигурно виждаше, че Мерик е пиян, и реши, че има шанс, защото кимна рязко и сложи дървената табла на пода.
	— Добре — рече Мерик и разкърши пръсти. — Ще броим до…
	Преди да започне броенето обаче, ръката на момчето се стрелна и помете монетата от масата.
	Мерик се вгледа в празното място и започна да се смее.
	Как да спори сега?
	— Раздаването на пари ти става навик, Райдър. Вероятно все пак има надежда за теб.
	Каира кимна на момчето да си върви и то бързо награби таблата и се отдалечи, преди да са му отнели печалбата. Тя седна срещу Мерик, а той се вгледа в нея за миг: в широките рамене, в изваяното привлекателно лице. Въпреки всичко, въпреки че го обрече на смърт, не можеше да не й се възхити.
	— Дошла си да злорадстваш, а? — попита той. _Защо иначе ще идва?_
	— Не ме познаваш особено добре, нали, Мерик?
	— Познавам те достатъчно.
	Дали? Всъщност изобщо не я беше опознал. Не беше разбрал какъв боец е. Не беше разбрал колко добро е сърцето й. Той беше готов да избяга с парите и да остави онези хора на съдбата им. Беше достатъчно, че ги освободи. За нея обаче не беше достатъчно. Тя им раздаде парите, без да се замисли за последствията. Дълбоко в себе си Мерик знаеше, че така е правилно, но отчаяно искаше да живее и този избор му изглеждаше погрешен.
	— Това е остатъкът от състоянието ми — каза той с усмивка и посочи петте медни монети на масата. — Моля, заповядай. Сигурен съм, че някой друг ги заслужава повече. Преди да мръкне, ще съм труп. Така че вземай ги и се разкарай.
	— И аз съм в същата опасност като теб, Мерик.
	Това го накара да се разсмее с цяло гърло, дълго и с презрение.
	— Не говори глупости. Просто се върни в храма си. Ще те приемат, надали ще те оставят на улицата, когато те преследват убийци.
	Сега беше ред на Каира да се разсмее.
	— Вече се върнах в храма си. И го напуснах завинаги. Така че, Мерик, сега сме заедно в тази каша.
	Колкото и да й беше сърдит, задето раздаде парите му, мисълта, че ще е наоколо да го пази, бе привлекателна.
	— Какво искаш да кажеш? Как така си го напуснала?
	— Нямам работа вече там. Храмът не е онова, за което го мислех.
	— Нима? Значи сега си мислиш, че сме сродни души, прокудени сред простолюдието, и можем да разчитаме само един на друг? Ти луда ли си? Ще дойдат да ни убият. Сурови копелета, които не знаят милост. Хора, които ще гледат с удоволствие как страдаме.
	— Значи ще се наложи ние да ги убием.
	В гласа й имаше стомана, в очите й също. За миг Мерик се порадва на идеята — да ударят Гилдията, преди те да са ударили него. Тази мисъл беше сладка като вино на устните. Но знаеше, че е глупава. Все някога щяха да го хванат. Нямаше начин тази история да завърши добре.
	— Ще ни трябва армия — отбеляза той.
	— Не — рече Каира. — Гилдията няма армия. Ще ни трябва само помощ от правилните бойци. Бойци, страховити и решителни като самата Гилдия.
	— Но няма таки…
	Щеше да каже, че никой не е страховит колкото Гилдията. Никой не е така могъщ и безмилостен. Или поне той не познаваше такъв.
	Но всъщност…
	— Ела с мен — Мерик стана с олюляване и остави петте медни монети на масата. После излезе бързо от кръчмата, следван от Каира.
	Тръгна по улиците, като се оглеждаше за убиец сред тълпата. Един удар с нож и с него беше свършено.
	Не, не можеше да го позволи, не и сега.
	Отпусна се чак когато стигна до Квартала на короната. Чак когато видя дворцовите казарми, започна да диша по-леко.
	Гарет седеше до същата масичка и отпиваше чай насред плаца, сякаш нямаше никакви грижи. Един от стражите му докладва за посетителите и той се обърна към Мерик и Каира, които чакаха, стаили дъх.
	— Не мислех, че ще те видя така скоро, Райдър — рече капитанът.
	— И аз не очаквах да се върна така скоро — каза Мерик и се отпусна на стола срещу него. Каира застана зад гърба му, сякаш на стража. Мерик се надяваше Гарет да се впечатли от това.
	Капитанът отпи от порцелановата чашка с изрисуваните сини птици и каза:
	— Обмисли ли предложението ми?
	Право на въпроса. На Мерик това му хареса.
	— Да, мисля, че е време да поема малко отговорност.
	Гарет се изхили безрадостно.
	— Нямаш проблеми. Крал Каел вече е в Залите на Арлор, убийци се опитват да отнемат живота на принцесата, а хуртите са устремени към града. Стражите ще бъдат свикани за защитата му. Вероятно няма да загубим малко хора. Така че готов ли си да посрещнеш смъртта си, момко?
	Това беше по-добрата алтернатива. В Стражата поне щеше да има шанс да оцелее в боя. А срещу Гилдията шансове нямаше никакви.
	— Готов съм. Ако ме искаш.
	Безрадостната усмивка на Гарет стана искрена.
	— Знаеш, че те искам, момче. Дължа го на баща ти. Ами приятелката ти?
	Мерик погледна към Каира, която не помръдваше.
	— Тя се справя добре и сама. Гарантирам за нея.
	Гарет се замисли.
	— Сигурен съм, но ще ми трябва нещо повече от твоята дума, млади Мерик. Няма да ти е за пръв път да ме будалкаш, нали?
	Мерик трябваше да признае, че е точно така.
	— Ами изпробвай я. Залагам на нея срещу всеки от твоите хора. Дори срещу двама от тях.
	— Двама? Добре, приемам — Гарет се обърна към двама стражи, които ги гледаха от арката. — Уалдин, Статон! Мечове за тренировка!
	Мъжете отидоха за дървените мечове, а Гарет вдигна фината си масичка и я премести от плаца. Хората му се върнаха скоро, като донесоха и меч за Каира.
	Мерик й кимна и тя му смигна, когато пое оръжието.
	— Започвайте, щом сте готови — рече Гарет и хората му заеха защитни позиции. Каира стоеше и чакаше атаката им. — Уолдин и Статон са от най-добрите ми хора — прошепна Гарет на Мерик. — Това ще са лесни пари, момче.
	— О, да, лесни пари ще са — отвърна Мерик.
	_Нямаш представа колко си прав._


>	Четиридесет и девет

	Раг вече не си усещаше краката. Обикаля цял ден и цяла нощ, но улиците й изглеждаха едни и същи, всички складове си приличаха — тухлени, с плочи по покривите и дървени врати. Сякаш се въртеше в кръг.
	Когато избяга от казармата на Зелените куртки, нямаше търпение да се върне при онзи тип от Гилдията и да му покаже какво му носи. Сега искаше само да се отърве от него, в случай че Зелените куртки я заловят.
	Беше твърде упорита, за да я изхвърли. Не беше минала през всичко това, за да се откаже толкова лесно. Щеше да стиска проклетата глава, докато не намери мястото или докато Зелените куртки я хванат, и толкова.
	Тя беше добра в прикриването — оставаше незабележима. Спокойно можеше да влезе в двореца на крал Каел с гниещата глава вместо шапка и никой нямаше да забележи. Затова броденето по улиците с вързоп под мишница не беше проблем. За пръв път от доста време беше доволна, че никой не й обръща внимание.
	Вече бе готова да седне и да се предаде. Минаваше по някаква пуста улица сигурно за хиляден път, но забеляза, че една от огромните дървени врати е открехната.
	Огледа улицата, да, беше й позната. Но вече се здрачаваше и дори да бе открила мястото, дали щеше да завари някого вътре?
	Имаше само един начин да разбере.
	Надникна в мрака. Виждаше само на две-три стъпки напред, но отвътре се чу нещо като бръмчене, сякаш най-голямата котка на света мъркаше в съня си.
	Нямаше време за колебания. Ако щеше да взема каквото иска, ако щеше да взема каквото й се полага заради всичката болка, тормоз и кръв, трябваше да влезе решително.
	Отвори вратата и тя запротестира шумно на ръждясалите си панти, а светлината нахлу в склада и по прашния дървен под.
	По него имаше петна от кръв и следи от влачене.
	Това беше мястото.
	Раг пристъпи вътре, като следваше хъркането, докато не откри човека. Лежеше по гръб, кръстосал ръце над огромния си корем. Единият му крак висеше от старата дървена касетка. Не си го спомняше от предишния път, но реши да рискува. Трябваше да е човек на Гилдията. Иначе защо щеше да е тук? Не приличаше на случаен бездомник — дрехите му бяха твърде чисти и явно се хранеше добре.
	Но как ли беше името на онзи тип? Споменаха го няколко пъти онази нощ, но тя беше така изплашена, че почти не го чу.
	— Искам да видя Фридрик! — каза внезапно и гласът й отекна в празния склад.
	Мъжът на касетката седна рязко, сякаш го бяха смушили с остен, и ръката му посегна към кинжала на колана.
	— Какво? Коя си ти, по дяволите?
	Взираха се един в друг — той изумен, а тя с възможно най-решителното си изражение.
	— Казах, че искам да видя Фридрик. Ти си един от хората му, нали?
	Мъжът кимна. После сякаш се обърка.
	— Какво искаш от Фридрик? — попита той. Още седеше на касетката, явно не се чувстваше в опасност, макар тя да смяташе, че изглежда свирепа.
	— Бях тук онази нощ, не помниш ли? Нося му онова, което поиска.
	Мъжът явно най-после се сети и се усмихна.
	— Ти си малката крадла, която е помогнала да убият търговеца. Най-добре се разкарай. Ако Фридрик те хване, ще ти отреже ушите.
	— Имахме уговорка — каза тя. — Аз изпълних моята част.
	— Виж, момиче — заговори сериозно мъжът, сякаш Раг започваше да му лази по нервите, — разкарай се. Няма да викам Фридрик тук заради някакво сираче, което си е въобразило кой знае какво.
	И той легна отново на касетката.
	Раг реши, че е приключила с приказките.
	Пристъпи напред, разви одеялото от главата на Крупс и я сложи в скута на мъжа.
	— Ама какво… — започна той, но видя насиненото лице на Крупс да се взира в него и запищя. Избута главата с опакото на дланта си, сякаш щеше да му отхапе оная работа.
	— Какво си направила?
	— Нали ти казах — рече Раг, като опитваше да запази спокойствие. — С Фридрик имахме сделка. Сега върви да го доведеш.
	Мъжът се вгледа в главата — която му отвърна с празен поглед изпод подутите си клепачи — после се обърна към Раг. Смъкна се от касетката, без да каже и дума, заобиколи внимателно главата, сякаш щеше да го ухапе, и изтича от склада.
	Раг нямаше представа дали ще се върне, но реши, че е най-добре да изчака. Какво друго да прави?
	Взе главата на Крупс, положи я внимателно на касетката и седна до нея. Изтощението от последните дни тежеше на плещите й като чувал с ряпа.
	Докато чакаше, се замисли за покрива на _Бика_. За Чирпи, Мигс и Тиджи. Дори за Фендер. А после се сети за Маркъс — ако не беше умрял така, тя нямаше сега да седи тук, на някаква си касетка в тъмен склад, с отрязана глава до себе си и да чака един престъпник.
	Разсмя се на тази мисъл, сам-самичка в мрака.
	— Кой би предположил? — запита на глас.
	Крупс не й отговори. Беше започнал да загнива и привличаше интереса на няколко мухи, но не това беше най-лошото, с което се бе сблъскала през последните няколко дни.
	— Казват, че да си говориш сам, е първият признак на полудяването.
	Раг едва сдържа писъка си, когато мъжът с къдравата коса, когото знаеше като Фридрик, влезе в склада. Придружаваха го двама бабаити. Онзи, който беше спал на касетката, се прокрадваше зад тях, сякаш се страхуваше от нещо.
	Фридрик се вгледа в нея, после в главата, после пак в нея.
	— Явно сме имали договорка? Би ли ми припомнила?
	Раг слезе от касетката. Знаеше, че моментът е важен — един от моментите, които предопределят живота ти, — затова се вгледа твърдо в него.
	— Ти каза, че ако един от нас ти донесе главите на останалите, ще влезе в Гилдията.
	Фридрик я погледна накриво.
	— Така ли съм казал? Сигурна ли си?
	Озърна се към мъжете до себе си. Единият от тях беше убил Колс със сопа.
	Те свиха рамене.
	— Не, не помня да съм казвал такова нещо — рече Фридрик.
	Стомахът й се сви. Не я мамеха за пръв път, не за пръв път се подиграваха с нея, но това й дойде в повече.
	— О, каза и още как! Каза го точно тук само преди два дни — изведнъж се уплаши, че е прекалила.
	Той сигурно щеше да й отреже езика.
	Фридрик тръгна напред, вгледан в главата на Крупс.
	— Хм, като го спомена, си спомних нещо такова. Не помня този приятел обаче, но сега сигурно не е такъв красавец както преди. Вие помните ли, момчета? — биячите се засмяха, насилен смях на тъпа шега. — Да, може да ми се отвори място, но ми трябва човек, който ще върши работа, ще може да бие… и убива за мен. Ти такава ли си, момиченце?
	Раг се замисли. Убиец не беше, но напоследък бе направила доста неща, на които смяташе, че не е способна.
	— Аз съм джебчийка — рече тя.
	— О, джебчийка. Имам много джебчии. За какво ми е още един?
	— Защото съм най-добрата.
	Фридрик се засмя. Хората му също.
	— Смело твърдение, момиченце. И как ще го докажеш?
	Тя едва потискаше гнева си. Не я мамеха за пръв път. Не й се присмиваха за пръв път, но това копеле прекаляваше. Раг не говореше какво да е. Тя беше най-добрата.
	— Онзи там — рече тя и посочи над рамото си към мъжа, когото беше събудила в склада. — Кажи му да извади ножа си.
	Фридрик се смръщи.
	— Какво да му кажа?
	— Да извади ножа си. Кажи му.
	Фридрик погледна към мъжа и сви рамене.
	— Давай.
	Раг не сваляше очи от Фридрик, но чуваше как онзи опипва колана си. Почти усещаше паниката и объркването му, когато осъзна, че ножът не е там.
	— Няма го, нали? — рече тя и посегна към гърба си. — Защото преди малко го свих пред очите му!
	И тогава се стрелна напред с ножа в ръка. Не беше много добра с остриетата — досега й носеха само неприятности, но този път беше друго. Този път играта беше с високи залози и щом трябваше да вади нож, щеше да го извади.
	Скочи право към Фридрик, ножът се стрелна напред и лицето му се разкриви от страх. Опита да се отдръпне, но не беше достатъчно бърз, тя го връхлетя, както котарак се спуска над плъх. Фридрик заотстъпва под тежестта й, а тя притискаше ножа към гърлото му.
	Чу как хората му се втурнаха напред, но и те не бяха достатъчно бързи.
	— Кажи им да се разкарат или ще те заколя!
	Фридрик вдигна паникьосан ръце и извика:
	— Разкарайте се!
	И така, тя държеше ножа до гърлото му, а мъжете само гледаха и не знаеха какво да направят.
	— Е — каза Раг, усетила, че шансовете вече са на нейна страна. — Какво казваше за свободното място в твоя клуб?
	— Да, има място. Мисля, че сега си спомням. Тъкмо се отвори — опита да се усмихне, но ножът го затрудняваше.
	— Значи имаме сделка?
	— Да, имаме, мамка му. Имаме сделка.
	Тя го пусна бавно. Той беше нейният коз и щом свалеше ножа от гърлото му, щеше да е изиграла ръката си. Но трябваше да поеме този риск, рано или късно трябваше да повярва на думата му.
	Щом го освободи, хората му пристъпиха напред, за да я накажат за стореното, но Фридрик поклати глава.
	— Е, момиченце, май си спечели място на масата на големите.
	Тя кимна, но не се усмихна. Все още.
	— Казвам се Раг.
	Фридрик се вгледа в нея и се усмихна. После й подаде ръка.
	— Добре дошла в Гилдията, Раг.


>	Петдесет

	Нещо в него се беше променило. Бръчки ли имаше под очите му? Или така му се струваше заради синините по цялото му лице? Не изглеждаше ли някак остарял? Уейлиън не успяваше да установи промяната, но каквато и да беше тя отвън, не можеше да се сравнява с промените отвътре. Повръща чернилка почти цяла нощ и чувстваше червата си като завързани на възел. А ако добавим гадния вкус в устата и пулсирането в челюстта, щеше да излезе, че магията не си струва главоболията.
	Той се наведе към огледалото и дръпна почернелия клепач под окото си. Спуканите капиляри вече започваха да се разнасят, но това беше малка утеха.
	Не знаеше дали този му вид е резултат от срутването на платформата или от нещо по-зловещо. Знаеше обаче, че проникването през Воала си има своята цена; всички магьосници понасяха последствията от мощта си, но не беше очаквал нещо подобно.
	Пулсирането в челюстта му ставаше все по-силно и Уейлиън натисна с език един от кътниците си. Той се раздвижи във венеца и Уейлиън усети вкус на кръв.
	Зъбът излезе много лесно.
	Нямаше болка, но го заболя от загубата, когато го изплю в купата с вода. Гледаше как зъбът потъва на дъното и се чуква в него със звън, оставяйки алена следа.
	Ако караше с това темпо, щеше да влезе в Кастата беззъб като старец.
	Вратата на стаята му се отвори и тя влезе. Вече беше свикнал и не подскачаше с писък при появата й, а и този път тя не го хвана да се пипа под завивките.
	— Уейлиън, трябваш ми.
	_Разбира се. Явно има слугинска работа за вършене._
	— Да, магистра. Идвам веднага.
	Очакваше Гелредида да излезе и да го чака нетърпеливо в края на някой коридор, но тя пристъпи навътре в стаята и затвори вратата.
	Уейлиън внезапно се почувства уязвим. Беше гол до кръста, но не само заради това. Не беше свикнал с подобна интимност.
	— Как си?
	_Моля? Никога не ме е питала как съм. Как да отговоря на такъв въпрос, по дяволите?_
	— Добре съм, магистра.
	Тя се озърна към купата с порозовялата вода, в която лежеше зъбът му.
	— Явно не си добре.
	— Нищо работа. Това е само… — _Просто един проклет зъб падна от проклетата ми уста._
	— Ще ти дам компрес за това. Прилошаването ще отмине с времето. Справи се много добре, Уейлиън. Трябва да се гордееш, показа големи заложби. Знаех, че не съм сбъркала с теб.
	Той само кимна. Не го биваше да приема похвали, а похвали от Гелредида — съвсем.
	Магистрата се наведе към него и почти заговорнически, сякаш чувстваше неудобство, прошепна в ухото му:
	— Нали знаеш, че тя не страда.
	_Това пък откъде дойде?_
	Разбира се, той знаеше за какво говори тя. Герди беше умряла в Параклиса на таласъмите. Заклана като животно. Уейлиън упорито се опитваше да не мисли за това, но по цяла нощ лежеше буден и го виждаше пред очите си: Брам с ножа, черната рана се разпростира по гърдите й.
	— Зная, магистра. Само че… не знам. Ще ми се да бяхме…
	— Направили нещо повече? Направихме всичко възможно. Не бива да изпитваш вина. Ти действа смело. Стори всичко да спасиш момичето. Само един човек е виновен за смъртта й и той беше наказан, а ужасното бедствие е избегнато. Затова трябва да си горд със себе си.
	— Да, магистра.
	Чу думите и ги осъзна, но продължаваше да мисли, че има вина. Рембрам му беше приятел, а той не бе успял да прогледне зад фасадата. Не беше забелязал знаците. Ако се беше усетил по-рано, Герди щеше да е жива.
	— Най-добре да не споменаваме все още за това проявление на способностите ти. Вероятно ще имам нужда от теб идните месеци, а ако се разбере, че си показал някакъв талант, може да бъдеш… възпрепятстван.
	_Какво?_
	— Възпрепятстван ли, магистра?
	— Да. Затова нека си остане между нас.
	— Както кажете, магистра — нямаше представа какво има предвид тя под „възпрепятстван“ и не беше сигурен, че иска да разбира.
	— Много добре. Ще се срещнем в Залата на огнището, когато си готов.
	Гелредида излезе, но — о, богове! — преди това му се усмихна. Не, не беше възможно. Беше се объркал.
	Той изплакна устата си и изплю кръв. После навлече кафявата роба.
	Когато тръгна по коридорите, откри, че срамът от последните дни е изчезнал. Чираците, чиито погледи се опитваше да избегне и от чиито подигравки се срамуваше, сега като че ли го гледаха иначе. С уважение? Или дори с малко възхита?
	Явно новините бяха обиколили Кулата.
	Магистра Гелредида го чакаше в преддверието на Залата на огнището. Когато той приближи, тя не му се смръщи, нямаше безмълвен укор. Само тръгна към огромните бронзови врати. Металните гривни вече бяха на китките й, когато Рицарите на гарвана отвориха вратите, зад които ги чакаха архигосподарите, седнали зад амвоните си.
	Уейлиън и господарката му застанаха пред най-великите магьосници на света, но Уейлиън не бе изпълнен с трепет. Предишния път се чувстваше не на място, в твърде дълбоки за него води, но сега беше сред равни.
	За жалост те не усещаха нещата така.
	Отначало никой не заговори, но личеше, че Дренан Фолдс чака възможност да започне атаката си. Очите му — едното бяло, а другото леденосиньо — се взираха надолу с неприкрита ярост.
	— Магия! — изрева той, не можа да се сдържи повече. — По улиците на града! Портите на Параклиса на таласъмите са останали отворени! Наши Рицари на гарвана са били убити. Имаш много да обясняваш, Гелредида.
	Тя посрещна този изблик с презрение.
	— Мисля, че ви предупредих, Фолдс. Всички знаехте, но никой не помогна. Е, почти никой. Ако не беше съдействието на архигосподаря Лаиус, градът сега щеше да е изпълнен с… не ми се мисли за това.
	— Участвал си в това, Неро? — Фолдс обърна гнева си към мъжа вляво от себе си. — Помогнал си за тази лудост?
	Лаиус само сви рамене.
	— Архигосподарят Лаиус реши, че е разумно да ми помогне — каза Гелредида. — А и аз не му оставих голям избор. Ако ще крещиш на някого, Дренан, крещи на мен.
	Дренан Фолдс се извърна пак към нея с почервеняло от гняв лице.
	— Да крещя ли? Би трябвало да те накажем сурово. Да практикуваш магия по улиците като някаква вещица… Трябва да те…
	— Внимавай, Дренан — рече тя. — Просто внимавай.
	Уейлиън очакваше този коментар да го разгневи още повече, но прикритата заплаха на Гелредида като че ли му подряза крилата.
	Хойлен Краби се наведе напред.
	— Мисля, че архигосподарят Фолдс просто показва гнева си. Времената са трудни за всички, магистра. Сигурен съм, че няма нужда да обсъждаме повече това. Въпреки безразсъдния начин, по който сте действали, все пак е избегната потенциална катастрофа.
	Дренан Фолдс се разгневи от тези думи, но замълча.
	— А какво става с предстоящата катастрофа? — попита Гелредида. — Какво реши Огнището относно инвазията на Амон Туга?
	Като че ли никой нямаше желание да отговори. Честта се падна на крехкия Кранок Маргил.
	— Не можем да противодействаме на елхарима. Силата, необходима да удържим армията нашественици, ще ни струва твърде скъпо. Всички знаем каква беше цената за Портата на Бакхаус, не можем да я заплатим отново.
	_Портата на Бакхаус? Какво общо имаше тук Портата на Бакхаус? Каква цена?_
	Гелредида пристъпи напред. Уейлиън видя гнева, изписан на лицето й, беше стиснала зъби.
	— Няма доказателство, че Сладката мор е цената за Портата на Бакхаус. Няма как да го знаем. И ако не действаме сега, Свободните държави ще пострадат много повече, отколкото от чумата. Ще бъдем унищожени.
	— Не можем да сме сигурни — рече Лусен Калвор, острите му черти изглеждаха по-властни от обикновено. — Хуртите може да плячкосват севера, но ги води елхарим. Народът на Ривърлендс е цивилизован. С тях може да се преговаря. Този Амон Туга няма да изпепели Свободните държави само за да ги гледа как горят. Явно е, че иска нещо повече от това да изравни града със земята.
	— Ами ако го надценявате? — попита Гелредида. — Ако сте твърде големи оптимисти относно мотивите му? Тогава какво ще стане?
	— Решението е взето — каза Кранок. — Не можем да направим друго.
	Гелредида стисна юмруци.
	— Не можете или не искате? Вие сте глупаци! Слепи глупаци! — изрева тя, а Уейлиън едва не отстъпи назад от силата на гнева й.
	Никой от архигосподарите не посмя да отговори на това.
	Магистрата се обърна и ги остави да седят на амвоните си. Уейлиън побърза да я последна. Чуваше я как мърмори и проклина дори докато рицарите сваляха гривните от китките й и тя пое по коридорите на Кулата.
	Той имаше много въпроси, особено за Портата на Бакхаус и Сладката мор. Каква връзка имаше между тях? Но не посмя да пита, беше ясно, че магистрата не е в настроение за разговори.
	Когато Гелредида стигна до стълбището към личните си покои, Уейлиън спря. Това беше нейното светилище. Явно искаше да остане насаме с мислите си.
	— Идвай, Грим! — нареди тя и тръгна по витата стълба.
	Той я последва с трепет. Тя беше влизала в неговата стая, а ето че сега той щеше да влезе в нейната. Нагазваше в непроучени води и предполагаше, че морето ще е бурно.
	Не беше сигурен какво е очаквал да види, но определено не и гола, аскетична стая. Когато дойде в Кулата, имаше много слухове за това, което Червената вещица крие в покоите си. Твърдяха, че по мертеците се крият хомункули и други същества, които дразнят затворените в клетки демони по стените. Казваха, че в казаните й денонощно врат отвари, които после тя изливала в безброй мускали и криела по покритите с паяжини лавици.
	Истината се оказа съвсем различна.
	Стаята на Гелредида беше голяма и просторна, осветявана от един-единствен кръгъл прозорец. Мебелите бяха от светло дърво, най-вероятно бряст, а не от мрачния тъмен дъб като в останалата част на Кулата. Във въздуха се носеше приятната миризма на лавандула.
	Уейлиън нямаше много време да се наслади на подредбата, защото Гелредида грабна парче пергамент от една лавица и седна зад писалището си. Взе перото и започна да пише нещо, като не спираше да мърмори думи от рода на „идиоти“ и „късогледи глупаци“. Уейлиън не виждаше какво пише, но се възхити на деликатния й почерк. За пръв път забеляза, че магистрата носи ръкавици в същия цвят като робата и сметна това за странно. Не я беше виждал с ръкавици.
	— Можеш ли да яздиш, Уейлиън? — попита тя, без да откъсва поглед от пергамента.
	— Ами…
	— Можеш или не можеш?
	Бе дошъл на кон от Анкаверн, но му беше за пръв път и бе едно от най-неприятните изживявания в краткия му живот.
	— Мога, магистра.
	— Добре. Намери си подходяща дреха, чака те дълъг път.
	— Къде ще ходим, магистра?
	— Казах, че _теб_ те чака дълъг път. Аз имам работа тук.
	Гелредида довърши писмото със замах, стана и се приближи до една висока лавица. Приклекна и плъзна ръце по долния рафт, докато едно тайно отделение не се отвори с тихо щракване. Вътре имаше восък и печат. Тя нагря края на пръчка черен восък на дебелата бяла свещ, която гореше на писалището.
	— Завий писмото — нареди на Уейлиън и той нави пергамента възможно най-стегнато.
	Тя капна восък върху него и го натисна с бронзовия печат.
	После погледна мрачно Уейлиън. Нямаше упрек в очите й, те гледаха строго, но без гняв.
	— Ще отнесеш това в Силвъруол. Там има малка академия, предимно за писари и занаятчии. Ще намериш преподавател на име Крозиус Боуи. Покажи му това — тя размаха запечатания пергамент. — Той ще ти обясни къде да идеш после.
	Уейлиън погледна писмото, после восъчния печат — изображение на излитащ дракон с вдигната за атака глава.
	— Магистра, не разбирам.
	— Градът има нужда от помощ, Уейлиън. Ти ще отнесеш нашата настойчива молба за помощ на единствените хора, които могат да ни я окажат.
	— Ами ако не дойдат?
	Тя се усмихна и извърна очи към едничкия си кръгъл прозорец.
	— Ще дойдат, Уейлиън. Те винаги идват. Е, готов ли си за дългото пътуване?
	— Да, магистра.
	Не, не беше готов. Беше изплашен и се чувстваше безполезен и напълно неподготвен.
	Но вероятно само времето щеше да покаже колко точно неподготвен е.


>	Петдесет и едно

	В историята на Стийлхейвън имаше сто двадесет и шест коронации. Гувернантката Нордейн бе преподавала на Джанеса за най-значимите крале и кралици от миналото, още от дните на кралете мечоносци, когато тевтонците представлявали няколко враждуващи помежду си племена, чак до основаването на Свободните държави. Разбира се, преди баща й да обедини провинциите и градовете-държави в една нация, пак бе имало войни и претенденти за тевтонския трон, но Стийлхейвън не беше оставал без управляващ монарх — крал или кралица, които да властват над града и неговите хора.
	Сега беше ред на Джанеса. Скоро щеше да стане кралица на Стийлхейвън и на Свободните държави, но точно в момента искаше само да спре да трепери.
	Носеше разкошна рокля. Гувернантката й й помогна да избере материите, по една от всяка провинция — сатен от Браега, дантела от Стилморн, лен от Анкаверн и кожи от Валдор. В плата бяха пришити и брошки от всеки град-държава — медни гривни по ръкавите, желязо на кръста, сребърни листа по полите и стоманени вериги по деколтето. Въпреки тази мешавица от цветове и материи роклята беше много красива.
	Нордейн се занимаваше с подгъва вече за десети път. Джанеса предполагаше, че е по-скоро от нерви, отколкото от прецизност. След толкова усилия подгъвът или трябваше вече да е оправен, или не подлежеше на оправяне.
	— Достатъчно — рече Джанеса и веднага съжали, че заговори, защото се наложи да затвори веднага уста, за да потисне жлъчката, която се надигаше в гърлото й.
	Нордейн остави роклята и отстъпи назад. Джанеса видя сълзи в очите й и съжали отново. Беше се държала зле с тази жена, която й беше като майка, учеше я на етикет и се опитваше да я образова в традициите на държавата. Сега тези уроци бяха приключили и Нордейн не можеше да я научи на нищо повече. Джанеса трябваше вече сама да учи уроците си и сама да прави своите грешки.
	Тя хвана Нордейн за ръката и се вгледаха една в друга. Гувернантката понечи да заговори, но само изхлипа. Преди Джанеса да я успокои, Одака влезе във вестибюла.
	Не носеше някоя от робите, с които беше свикнала да го вижда. Сега беше с каменносива броня, стиснал шлема в сгъвката на лакътя си, а на колана му висеше извит меч.
	— Ваше Височество — каза той с мрачно, но все така неразгадаемо изражение. — Те са готови.
	Джанеса кимна и погледна за последно гувернантката, преди да тръгне към вратата. Двама от Стражата я чакаха, а самият Гарет стоеше до арката към огромната зала. Той й се усмихна окуражително, когато тя излезе от преддверието, но това не я успокои.
	Щом пристъпи в Залата на кралете, рицарите я обградиха. Последния път, когато влезе тук, залата беше празна, а сега бе изпълнена с големците на Свободните държави.
	Джанеса видя как всички погледи се извръщат към нея, докато вървеше през тълпата. Херцог Гуидо Крийлер от Анкаверн й се поклони пръв. Синът му Бартоломео го нямаше, явно не се интересуваше от коронацията, след като принцесата бе обявила, че не се нуждае от съпруг.
	Младият лорд Кадран от Браега й се усмихна невинно, обграден от лелите си. Наричаха ги Черните рози: ято надменни жени, които ламтяха за властта на момчето и го задушаваха с неискрената си обич.
	Тук бяха и лорд-губернаторите Тиран и Аргус от Силвъруол и Копъргейт. Стояха един до друг, както бяха съседни и градовете им, но без съмнение използваха този изключителен случай да плетат заговорите си и да подклаждат алчността си.
	Ето ги и баронеса Изабел и нейния син Леон. Разбира се, те се поклониха с безразличие, но Леон не успя да скрие презрителната си усмивка. Явно Магрида не приемаха добре отхвърлянето.
	Джанеса впи поглед напред, без да забелязва никого. Гарет водеше и тя бе обградена от своите стражи, но не се чувстваше напълно в безопасност. Беше някак на показ пред погледите на непознати и роб на събития, които не можеше да контролира. Всичко, което бе жадувала да избегне, сега й предстоеше и нямаше връщане назад. В ума й за миг се появи лицето на Река, това нашарено с белези лице, но тя бързо го прогони. Ако мислеше за него, за живота, който си бяха обещали и никога нямаше да имат, сигурно щеше да се разплаче. Мнозина от събралите се тук щяха да се зарадват на сълзите й, а тя нямаше да им достави това удоволствие.
	До каменния трон стояха Върховният абат и майката игуменка — светите представители на Арлор и Ворена. Те щяха да водят церемонията. Те щяха да я коронясат за кралица и защитник на вярата.
	Когато доближи трона, стражите пред нея спряха, обърнаха се един към друг и създадоха коридор от стомана, през който да премине. Джанеса спря. Знаеше, че мине ли през почетната стража, няма да има връщане назад: ще трябва да забрави миналото и любовта си. От този ден нататък щеше да милее единствено за Свободните държави и техния народ.
	Озърна се назад за миг. Знаеше, че трябва да поддържа властната си осанка, но не устоя.
	Одака, стоеше зад нея и препречваше пътя за бягство, пътя към свободата.
	А дали искаше да избяга? Преди няколко дни за малко да го направи, когато Река й предложи изход.
	Одака я погледна безстрастно, но въпреки лишеното му от емоции изражение, Джанеса усети, че ако се обърне и избяга от залата, той няма да я спре.
	Дори само тази мисъл й даде сили. Знанието, че наистина има избор, направи решението по-лесно.
	Тя се обърна и продължи към трона. Изкачи стълбите и застана пред Върховния абат и майката игуменка. Те пристъпиха към нея. Той държеше церемониалния меч Хелсбайн, а тя — короната, която баща й беше носил тридесет и две години.
	Джанеса коленичи пред Върховния абат и сведе глава, както я бяха научили Одака и гувернантката.
	— Джанеса от рода Мастрагал — заговори Върховният абат, а гласът му се понесе силен и ясен из препълнената зала. — Ти си тук, за да получиш короната на Стийлхейвън. Ще заемеш ли мястото си на трона на Свободните държави, за да управляваш земите и народа им?
	— Да — отвърна тя, опита се да го изрече властно.
	— Ще бъдеш ли земният наместник на Арлор? — попита майката игуменка. — Ще бъдеш ли неговата божествена ръка на земята, за да защитаваш вярата и да изричаш волята му до последния си дъх?
	— Да — отвърна Джанеса.
	— Заклеваш ли се да пазиш мира в кралството, да се грижиш за народа си, за неговите земи и притежания, като не подклаждаш войни, не нахлуваш в чужди земи и не узурпираш чужди титли, под заплаха от божествената справедливост на Арлор?
	— Заклевам се — отвърна Джанеса.
	Майката игуменка постави стоманената корона на главата й и Джанеса усети студа й по кожата си.
	— Тогава ти давам короната, за да управляваш своето кралство — рече майката игуменка.
	— Аз ти давам меча, за да го защитаваш — каза Върховният абат и протегна меча към Джанеса, като коленичи заедно с майката игуменка пред нея.
	Джанеса се изправи и пое Хелсбайн. Беше много тежък, на дръжката му имаше сложна позлата, а по острието бяха гравирани руни от дните на кралете мечоносци. За последно го беше видяла в ръцете на баща си, докато той лежеше на олтара преди погребението. Споменът заби в нея студените си зъби, но тя го прогони. Не беше време да мисли за подобни неща. Не беше време да мисли за миналото.
	Това беше първият ден от нейното царуване.
	Тя се обърна и вдигна меча. Видя вперените в нея очи. В някои имаше насмешка, в други възхищение, а в трети — съмнения.
	Гарет се обърна към множеството, стражите направиха същото и той изрева:
	— Кралица Джанеса Мастрагал, Суверен на Стийлхейвън в Свободните държави, Защитник на Тевтония и Пазител на Вярата на Арлор.
	Всички коленичиха като един и повториха тържествено думите му. Джанеса си помисли, че те сигурно нагарчат в устите на повечето от хората тук, но от това само станаха по-сладки за нея.
	Тя се възкачи на престола на баща си и никой от тях нямаше да й го отнеме. Поне докато бе жива.
	Гледаше ги коленичили пред нея, но знаеше, че това не е достатъчно. Внезапно смирението на благородниците й се стори празно и кухо. Тя беше затворена тук, далеч от народа си… от хората, които имаха значение.
	Заради заплахата за живота й Одака беше решил да проведат церемонията само в двореца, но традицията изискваше кралете и кралиците на Стийлхейвън да бъдат приети и от жителите на града при своята коронация.
	Да върви по дяволите сигурността. Това не беше само нейният славен ден, това беше денят, в който поданиците й щяха да я приемат. Те трябваше да я видят, тя трябваше да покаже на града, че е тук, че е с тях и ще им служи до смърт.
	— Одака — рече Джанеса, стиснала тежкия меч до себе си. — Сега ще изляза пред народа си.
	Той се смръщи и тревога прекоси мрачното му лице, но само за миг — беше заменена от подчинението.
	— Както заповядате, кралице моя.
	Той се поклони и Джанеса едва не се усмихна. „Кралице моя.“ Прозвуча й добре, сякаш винаги бе чакала да чуе тези думи.
	Одака поведе стражите към изхода, а Джанеса дори не погледна към благородниците, които останаха на колене, когато тя напусна залата. Залата, от която излезе друга жена, не тази, която влезе в нея. Беше пристъпила вътре като плахо момиче, но я напускаше като зряла жена, като кралица.
	Щом приближи предната част на двореца, чу тълпата. Хората бяха допуснати в Квартала на короната, чиито порти бяха широко отворени, за да могат всички да почетат коронясването на кралицата.
	Градът се беше събрал и за да оплаче баща й, хората прииждаха на вълни за погребението. Но онази тълпа беше нищо в сравнение с множеството, което я очакваше сега.
	Одака отвори вратите на предния балкон на двореца, от който се разкриваше гледка към земите около Скайхелм и Квартала на короната. Те се бяха събрали пред огромните стоманени врати — богати и бедни, просяци и търговци, войници и слуги.
	Всички бяха дошли, за да я видят с короната.
	И когато тя се появи, те я забелязаха дори от толкова далече. Радостни викове се надигнаха над града, обгърнаха го в прегръдката си и я изпълниха с гордост и усещане за цел.
	Когато оглушителните викове отекнаха над цял Стийлхейвън, Джанеса Мастрагал, кралица на Стийлхейвън и на Свободните държави, се надяваше Амон Туга да ги чува.
	Щом идваше в града й, за да убива, нека знаеше какво го чака.


>	Епилог

	Градът гореше.
	Азреал нямаше представа какво е било, преди пламъците да се надигнат и да заближат сградите с неутолимата си жажда. Беше доволен, че дойде достатъчно късно, за да не чуе виковете на невинните, които бяха бити, насилвани и посичани… в реда, предпочитан от хуртите.
	Той гледаше със златните си очи как диваците танцуват на светлината на огньовете. Не им завиждаше за удоволствията, защото те живееха кратко, но нямаше да стои и да гледа, и определено нямаше да се присъедини към тях.
	За разлика от Енделион, неговата сестра, която служеше на господаря им.
	Тя вероятно беше долу и задоволяваше жаждата си за жестокост и другата си похот. Мисълта за това развесели Азреал, но го накара и да й завиди. Чудеше се дали господарят им би погледнал на него с добро око, ако решеше да задоволява своите желания така често и с такава необузданост. Съмняваше се, но Енделион беше много красива и бе трудно да й се откаже нещо, както бе установил при твърде много случаи.
	Тръгна невидим през лагера. Покрай горящите огньове, покрай грубите палатки, покрай знамена и флагове, отнети от врага, които сега се вееха злощастно — изпокъсани и с почернели символи на народ, който бе на ръба на унищожението.
	Тевтонците щяха да направят добре, ако се предадат сега и се спасят от неизбежното, но Азреал знаеше, че няма да го сторят. Щяха да се бият до последно и да се жертват ненужно, както правеха всички нации. Още от дните на първите велики завоеватели винаги се намираше кой да се изправи срещу тях, понякога победно, но често пагубно.
	Азреал не се съмняваше, че Свободните държави ги чака гибел.
	Докато вървеше покрай тези чужденци на тази чужда земя, той изпита копнеж по дома. Ривърлендс беше на седмици път на север, хиляди левги изпепелена земя го деляха от зелените му полета и реки. Мисълта за това пътуване го изпълваше с ужас, но би го изминал и с боси крака, ако господарят му пожелаеше. Амон Туга обаче имаше други намерения и Азреал се зачуди дали някога ще види красивата си родина.
	В центъра на лагера беше опъната шатрата на Амон Туга. По нея нямаше украси, беше от дърво и животински кожи, без знамена или флагове на феодали. Господарят на Азреал нямаше феодали. Принцът изгнаник следваше само един закон — своя. В битка влизаше единствено със знамената, които бе отнел от победените, които беше спечелил с кръв и стомана.
	Шатрата, разбира се, се охраняваше, макар че господарят му не се нуждаеше от охрана. Въпреки стражите Азреал се плъзна вътре безшумно и незабелязано.
	Посрещна го приятна топлина. Господарят му беше събрал своите съветници. Горяха мангали и жълтото им сияние хвърляше сенки из огромната шатра, убежища за онези, които не искат да бъдат видени.
	А Азреал рядко искаше да бъде видян.
	Спря за миг и огледа събралите се. Принцът елхарим седеше на дървения си престол, изваян от троновете на победените вождове. Имаше девет хуртски племена, които бяха в постоянна вражда помежду си, докато не се появи Амон Туга. Той ги обедини — с кръв и касапница, предизвика техните господари и военачалници в смъртоносна битка и ги победи — всичките. Оцелелите сега стояха до него. Волкан Бруди, огромен брадат дивак. Брулмак Тар, мъж, който беше обезобразил сам тялото си така ужасно, че едва ли нова рана би го загрозила повече. Стиргор Грамадата — тъмен, страховит и смъртоносен, невероятен боец, който почти можеше да се мери с Амон Тута… почти.
	От другите шестима военачалници бяха останали само почернели кости и пепел, а племената им бяха погълнати от огромната армия. Армия, която сега се отправяше победоносно на юг.
	В краката на принца седяха две огромни бойни хрътки, дар от новото му племе — свирепи зверове, предани на господаря си, както беше предан и самият Азреал. Те щяха да се бият и да умрат за него, нападаха с чудовищна сила и воинска хитрост.
	Азреал гледаше всичко това от мрака и никой не забелязваше присъствието му.
	Никой, освен господаря му.
	— Ела напред, Азреал, братко.
	Тишина изпълни шатрата след думите на Амон Туга.
	Азреал излезе от мрака и всички очи се извърнаха към него. Една от хрътките — Астур или Сул, не можеше да определи коя — оголи зъби предизвикателно. Амон Туга вдигна ръка и я усмири.
	— Принце мой — каза Азреал, падна на коляно и сведе глава.
	Усети смута сред хуртските генерали. Те смятаха елхаримите за свръхестествени създания, които могат да се появяват от нищото и да убиват само с дума. Елхаримите наистина надживяваха с векове по-нисшите раси, но в тях нямаше нищо свръхестествено. Просто се възползваха от дългия си живот, за да изучават своите изкуства и да усъвършенстват талантите си отвъд способностите на хуртите, на тевтонците и на всяко друго племе, дръзнало да се изправи срещу тях. Но нека варварите ги мислят за безсмъртни. Нека показват почитта, която дължаха на елхаримите заради древната им саможертва.
	Азреал се изправи и видя, че Амон Туга се усмихна.
	Господарят му беше единствен по рода си. Принц от Ривърлендс, прогонен от собствената си майка, кралицата воин, защото беше оспорил правото на най-големия си брат да властва над земите им. Но въпреки този срам, въпреки това безчестие, Азреал щеше да следва своя принц дори до портите на Пъкъла.
	Амон Туга не беше истинското му име, дадоха му го хуртите, защото можеха да го изричат, да го разберат и най-важното — да го следват. Азреал и сестра му Енделион бяха единствените, които знаеха истинското му име, но им беше забранено да го изговарят. Господарят им вече не носеше титлата, която имаше в родината си. Така наречените благородници на Ривърлендс му бяха обърнали гръб и той се закле да им покаже колко глупаво е това решение.
	Когато се изправи, Амон Туга се извиси почти на седем стъпки. На голия му торс личаха ритуалните белези и жигосаните знаци, показващи ранга му. Косата му беше къса, подстригана до слепоочията, а очите му горяха в златно. Въпреки всичките си умения и таланти Азреал знаеше, че не би могъл да се мери с изумителната сила на своя господар. Опиташе ли, с него беше свършено.
	— Има ли новини, Азреал? — попита Амон Туга. — Вестителят заслужи ли наградата си?
	— Да, принце мой, и сега се връща по море към дома си.
	— А какво става в града?
	— Магистрите на Стийлхейвън треперят в кулата си. Те няма да окажат съпротива. Гилдията обаче още е под въпрос. Смятам, че очакват пристигането ви, но предполагам, че ще приемат предложението ви, щом видят, че армията приближава портите на Стийлхейвън — замълча и продължи предпазливо. Амон Туга не беше толкова разточителен, че да накаже приносителя на вестите, но Азреал все пак се страхуваше от гнева му. — Но робите, предназначени за съюзниците ви в залива Кеидро, са изгубени.
	— Как така?
	— Освободени са от един предател, принце, но няма от какво да се страхуваме. Бащата на убийците е известе`н и е изпратил един от синовете си, за да накара пиратските господари да се подчинят. Увериха ме, че ще ни окажат помощта си, когато дойде времето.
	— А какво става с нашия брат?
	— Бащата на убийците получи вашите нареждания, ала не е успял да изпълни задължението си. Но още има човек в близост до принцесата. Сигурен съм, че ще удари отново съвсем скоро.
	Последните новини изглежда разтревожиха принца и той смръщи чело. Азреал видя, че това изнерви хуртските генерали.
	— Това не е достатъчно — рече Амон Туга. — Искам я мъртва. Падне ли кралицата им, останалите ще се сринат около нея и градът ще е мой. Но има и друг начин да стигнем до нея.
	Амон Туга хвърли поглед към сенките, където хуртският шаман седеше тихо и се взираше в гадателските си кости. Лошото настроение на принца започна да отминава.
	— Какво ще наредите сега, господарю? — Азреал нямаше търпение да чуе заповедите му, за да може да излезе оттук. Срамуваше се, но това място и тези хора го притесняваха.
	— Иди и отмий вонята на улиците от тялото си — каза Амон Туга. — После ще тръгнем на север, моят град ме чака.
	Хуртите замърмориха одобрително, Брулмак Тар — най-силно от всички.
	— Както наредите — и Азреал излезе от шатрата.
	Вдиша дълбоко нощния въздух. Би последвал Амон Туга през всички земи и морета, толкова силна бе обичта му към него, но все пак усещаше колко безразсъдно е всичко това.
	Господарят му беше смел човек и несправедливо бе изгубил името и положението си, но не това беше начинът да си възвърне славата. Да завземеш земите на други народи, да разрушиш столицата им и да убиеш кралицата им — не така ще докажеш цената си пред онези, които са те отхвърлили.
	Но докато Амон Туга водеше, Азреал щеше да го следва.
	И той щеше да поведе ордите си.
	А те нямаше да спрат пред нищо, докато Стийлхейвън не падне.


>	Благодарности

	Първо и най-вече искам да благодаря на моя агент, истинска легенда в бранша — Джон Джаролд, който се зае с мен, след като прочете част от ръкописа, и ми гласува доверието си, когато други не биха го направили.
	Благодаря на Гарет Ханрахан, Мат Кийфи и Гав Торп за критиките и помощта им при написването на книгата.
	Трябва да спомена и екипа на „Хедлайн“: Патрик Инсол, който създаде толкова секси корица; моя стилов редактор и коректор, задето направи по-секси думите; и Кейтлин Рейнър и Бен Уилис — защото казаха на всички колко секси е книгата.
	И накрая, но не по значение, благодаря на моя редактор — Джон Уордсуърт. Помни, ако се проваля, ти идваш с мен!
