	Интернет е нещо, което трудно може да намери точно определение, освен със сухи технически термини. Защото това пространство съдържа не само резултата на човешкия гений, създаващ невероятни технологии, но съдържа и най-великия стремеж — този за свободата.
	Като започвам този нов опит, на първо място искам да изразя възхищението и ({s}блого{/s}даря!) благодарността си към всички онези непознати, които създават непрекъснато повече и по-добри условия за споделяне на свободата чрез магията Интернет. Чрез този блог очаквам да намеря нови приятели и съмишленици, да потърсим заедно повече пътища към истината в политиката, да намерим повече и разнообразни идеи за онази българска политика, която не отвращава и не отблъсква, а която може да стане двигател за осъществяване на въжделенията на тези, които се осъзнават като част от една съвременна, европейска и в същото време помъдряла от опита си Българска нация.
	Аз познавам много Българи и вярвам, че въпреки дългогодишните трудности и неуспехи, решенията за напредък и истинска промяна са тук, в България, между нас и вътре в нас. Затова и започвам този разговор. С увереността, че ще намерим пътя, който да следваме заедно — дори и с различни стъпки, с различни мнения, но уверен съм, с една цел — Българите да живеят по-добре, да бъдат горди с постиженията си и да се радват на общите успехи. Ще се опитам тук, на тези страници, да предизвикам разговор по нещата, които ни сполетяха през последните години, наречени „преход“ — участвувах, за добро или зло, твърде навътре в българската политика по време на този злополучен период.
	Виждам, че твърде много неща продължават да остават вън от вниманието на главните медиатори в обществото — вестници, радио, телевизия, и това съвсем не е случайно. Твърде много са остатъците от старите навици, твърде много и твърде силни са все още лицата, които не желаят да има свободна България и достойни Българи. За това ще се опитам да преодолея тази „тишина“ именно чрез Интернет.
	Разбира се в този разговор, когато става дума за минало, аз ще представям нещата такива, каквито са били според мен, такива, каквито съм ги видял и усетил и ще се старая да бъда достатъчно аргументиран. Когато става дума за днес или бъдещето, то се надявам да има повече нови идеи, не само от мое име — дано да успея да предизвикам дискусии, дори по предложения от бъдещите събеседници. Желанието ми е да предизвикам разговор и обмяна на идеи за това, какво да се прави днес, утре и по-напред. Напредъкът на човечеството се дължи на идеите — грешат онези, които мислят и твърдят, че времето на идеите е отминало. Те просто не могат да виждат напред, а повечето от тях го твърдят, за да плуват на повърхността на посредствеността на временната власт, която притежават в момента.
	И така, добре дошли в блога на Руслан Семерджиев!
	Да направим своя Нов избор!
	http://optimus.blog.bg/politika/2006/12/04/da-zapochnem.28055
@	Публикувано от Руслан Семерджиев на 04 декември 2006 г.
