D>
	На Шона и Дерек,
	най-добрите приятели
D$


>	Благодарности

	Както винаги трябва да благодаря на своята съпруга Алисън и на децата си Кара, Ники и Грегор за неизменната им подкрепа и насърчение. Специални благодарности на нашите приятели Шърли и Кени Алън, които за пореден път ми помагаха да използвам правилен немски. Накрая искам да благодаря на редактора ми Саймън и неговия фантастичен екип в „Трансуърлд“, както и на агента ми Стан в Единбург.


>	Военни звания от времето на Третия райх, които се срещат в книгата

	_Brigadeführer, бригадефюрер_ — във Вафен СС и Тайната полиция званието е било равносилно на генерал-майор;
	_Führer, фюрер_ — най-високият ранг в Националсоциалистическата работническа партия на Германия; званието е запазено за Адолф Хитлер; превежда се като „водач“, „лидер“;
	_Gruppenführer, групенфюрер_ — при създаването си е звание, еквивалентно на генерал, но през 1934 г., след промени в ранговата система, става равносилно на генерал-лейтенант;
	_Hauptsturmführer, хауптщурмфюрер_ — звание, равносилно на капитан;
	_Obergruppenführer, обергрупенфюрер_ — във Вафен СС званието е считано за еквивалентно на генерал;
	_Reichsleiter, райхслайтер_ — вторият по значимост политически ранг в Националсоциалистическата работническа партия на Германия след този на фюрера; докладва директно на Хитлер;
	_Standartenführer, щандартфюрер_ — във Вафен СС званието е считано за еквивалентно на полковник; след 1933 г. това е най-високото звание, което може да се присъди на полеви офицер;
	_Sturmbannführer, щурмбанфюрер_ — паравоенно звание, използвано в няколко нацистки организации; еквивалент на майор;
	_Untersturmführer, унтерщурмфюрер_ — паравоенно звание, което се счита за равносилно на младши лейтенант;
	_Unterscharführer, унтершарфюрер_ — младши командир на отряд; звание, равносилно на сержант.


>	I

	_Два дни крачихме в мрака на Отвъдното, преди да стигнем съкровищницата на царица Дидона. Понякога се страхувах, че ще се изгубим в пещерите за вечни времена._
	Думите бяха трудноразбираеми, почти непонятен брътвеж. Шепот, който като че ли всеки миг щеше да замре. Мъжът, който едва мълвеше, излегнат в болничното си легло, гаснеше. До крехкия пациент с посребрена коса седеше висок рус мъж, който натисна бутона за превъртане на диктофона и прослуша двете изречения за четвърти път.
	_Два дни крачихме в мрака на Отвъдното, преди да стигнем съкровищницата на царица Дидона…_
	Беше така от самото начало — миниатюрни късчета от истории, разказани на пет-шест различни езика, и всяко от парчетата подсказваше за наличието на по-голямо цяло. Което беше колкото вълнуващо, толкова и вбесяващо. В историите се споменаваха имена на хора, чиято самоличност ставаше ясна едва след справка с учебниците по история. Лекарите го наричаха „дисоциативно разстройство на личността“* и твърдяха, че не било необичайно за човек, страдащ от такова заболяване, изведнъж да започне да говори на чужди езици, включително такива, които няма как да знае. За това нямаше обяснение, но се случваше. Само русият мъж до леглото на болния бе наясно, че нещо различава този случай от останалите. Затова и бе започнал да записва лудешките брътвежи на човек, чийто мозък бе на границата на самоунищожението.
	[* Раздвояване на личността. — Б.пр.]
	Стаята в частната болница бе просторна и добре проветрена, но на русия мъж за миг се стори, че не може да диша. Надигна се от пластмасовия стол с мека възглавничка и отвори прозореца, през който нахлуха бензинови изпарения вместо чист въздух. Юстън роуд бе само на няколкостотин метра и се чуваше дори тук с вечно натовареното си движение.
	Думите на болния внезапно отключиха спомен в паметта му и русият започна да търси в базата данни на диктофона си друг, по-ранен запис. Следеше машинално пискливия досаден поток дигитализирана информация за комбинацията „пещерите за вечни времена“. Попадна на един от по-дългите пасажи и се намръщи, съсредоточен върху думите:
	_Наредих на легионерите си да препречат отвора на пещерата и впрегнахме на работа оцелелите жреци и писарите им, за да отклоним един поток, така че да образува дълбок басейн, който да скрие входа към пещерите за вечни времена. Когато работата бе завършена, накарах хората си да посекат работниците, да изгорят телата им и да стрият на прах костите им, така че да не остане и следа от съществуването им._
	Паул Дорнбергер слушаше спокойно разказа за клането. По-важен от съдържанието бе фактът, че думите бяха изречени на архаичен разговорен латински. Проучванията му бяха потвърдили, че на него вероятно се е говорело в Древен Рим около смъртта на Христос. Самият той четеше латински и гръцки толкова добре, колкото и английски, но му трябваха няколко седмици да асоциира езика от записа с онзи, който бе чел и чувал.
	Слабата фигура в леглото изстена, сякаш долавяше трескавото електричество във въздуха. Дорнбергер изучаваше стареца. Даваше си сметка, че при вида на болния изобщо не изпитва синовната привързаност или съчувствие, които се очакваха от него.
	„Съкровищницата на царица Дидона“ — тези думи го изпълниха с почти детинско вълнение и го разтърсиха. Извикаха във въображението му образ като от детска книжка с картинки — огромни купчини злато и скъпоценни камъни: същинско царско имане. И все пак това беше най-малкото. По-значимото бе, че думите потвърждаваха нещо непонятно, нещо, което не беше за вярване. Старецът му го бе разкрил в един от периодите, когато разсъдъкът му се проясняваше.
	Дорнбергер си пое дълбоко въздух и се отправи към големия сейф до леглото, прикрепен към пода. Касата беше скъпа, най-сигурната, която можеха да осигурят парите на работодателя му. Разгледа я внимателно за миг. Комбинацията от цифри, които трябваше да въведе, бе запечатана в ума му. Но Паул все пак преговори наум всеки етап, преди да го изпълни, защото бе предпазлив човек и това му беше навик. С тихо изщракване тежката стоманена врата се отвори и разкри черен кадифен калъф — от онези, в които понякога се съхраняват ценни музикални инструменти.
	Поколеба се, преди да я вземе. Малко неща успяваха да го притеснят така, както съдържанието на този калъф. Постави го на леглото и развърза копринените върви в горния му край. Нямаше защо да бърза. Вратата беше заключена, пък и никой от медицинския персонал не би посмял да влезе в стаята, без да почука. Материята меко се плъзна между пръстите на Паул, когато отвори калъфа. Съзря отблясъка на жълтия метал вътре и докато освобождаваше съдържанието от черното кадифе, сърцето му трепна.
	Ето го физическото проявление на думите от диктофона — онова, което превръщаше невъзможното във възможно! Предметът в ръцете му бе висока четирийсет и пет сантиметра златна корона, на чийто връх имаше два рога от същия скъпоценен метал. Бяха извити нагоре и навън, а върховете им отстояха на двайсетина сантиметра един от друг. Между рогата, близо до основата и в най-тясната част, бяха разположени четири закопчалки, за да придържат предмет с размер на гъше яйце. По обръча на короната имаше множество фараонски символи, подобни на онези по артефактите, които Паул бе виждал в Египетския отдел на Британския музей. В центъра, точно между рогата, бе изсечено широко отворено око.
	Паул усети внезапен импулс, който го накара да вдигне Короната и да я постави на главата си. Металът бе хладен, но бързо се затопли до температурата на тялото му. Чуваше грохот в ушите си, взорът му се замъгли и за миг Паул наистина вярваше. Но усещането бързо премина и той видя отражението си в прозореца: елегантния костюм и смешната шапка. Млад намусен мъж с груба челюст, къса руса коса и тесни бледи очи, които хората трудно разгадаваха. С отвратено сумтене свали Короната и я занесе до леглото, в което лежеше Макс Дорнбергер.
	— Е, старче, какво ще стане, ако наистина повярвам на лудите ти брътвежи? Дори и да съществува, как да го намеря?
	Нямаше отговор, а и Паул не очакваше такъв.
	Прибра Короната така грижливо, както я бе извадил, след което върна калъфа в сейфа и набра няколко числа на клавиатурата, за да задейства ключалката. Когато приключи, се наведе над леглото и целуна челото на баща си. Ако можеше да се види отстрани, би останал изненадан от привързаността, която издаваше този жест. Взе диктофона и известно време го гледа втренчено, сякаш очакваше устройството да му разкрие тайните си. Машината обаче остана безмълвна също като стареца.
	Поклати глава на собствената си глупост и посегна към дръжката на вратата.
	Думата долетя като шепот, понесен от вятъра.
	— Какво? — попита Паул, но знаеше какво бе чул.
	„Хартман.“


>	II

	Майрън Делойт отвори двуцевката с удовлетворяващо щракване, издуха прахта от механизма и внимателно сложи двата патрона, пълни с едри сачми, на местата им. Действието го накара да се усмихне, защото му напомни за сряда вечер зад гаражите със Сорая. По дяволите, добра беше тази Сорая. Но не беше евтина. Обичаше да я ухажват с малко любовна тревичка и да дръпне няколко линии, за да й дойде настроението. Тъкмо момичетата като Сорая го вкарваха в неприятности, но той просто не можеше да стои далеч от сексапилните им телца и пъргавите им ръчички. Затвори доволен двуцевката и я забърса с мръсен парцал, който беше намерил в един шкаф в апартамента под наем. Някога е била много хубава пушка, но сега полираният дъбов приклад бе скъсен с петнайсет сантиметра, а лъскавите цеви от тъмен метал — отрязани на пет сантиметра от предната ръкохватка. Така че цялата пушка бе дълга около шейсет сантиметра. В идеалния случай Майрън би предпочел пистолет или дори едно от онези спретнати бебчета „Мак-10“*, които докато се изплюеш, изстрелват по трийсет куршума. Само че пушката беше по-евтина, а в момента беше закъсал с мангизите. Основното предимство на пушката беше, че е проста и прави големи шибани дупки във всичко, към което я насочиш. Виждал бе на какво е способна, защото беше настоял за демонстрация. Майрън не беше гений, но не беше и глупав. Не искаше пушката да му гръмне в лицето.
	[* Вид картечен пистолет. — Б.пр.]
	Завърза парче връв около приклада и направи достатъчно голяма примка, за да премине през рамото му. Трябваха му два или три опита да нагласи правилната дължина, но в крайна сметка пушката увисна плътно до десния му хълбок. Примката беше достатъчно хлабава, за да може Майрън лесно да вдигне оръжието и да стреля от бедро. Дългото черно палто, което беше откраднал от бара преди няколко нощи, висеше на кука зад вратата. Облече го и се заоглежда в огледалото. Никакви издайнически издутини. Трябваше да седи с изпънат крак в метрото, но щеше да го изтърпи. Разкопча отново палтото, за да се увери, че има лесен достъп до пушката. Пробва да я хване няколко пъти, за да свикне с усещането. По дяволите, добре беше. Чувстваше се като Клинт Истууд. „Късметлия ли си днес, тарикат?“
	Наблюдавал бе мишената в продължение на три дни, преди най-сетне да разбере необходимото. Цели три шибани дни, в които стоеше на дъжда или в скъпо кафене, стиснал чаша мока, докато сервитьорката го гледаше така, сякаш е кучешко изпражнение, което клиент е настъпил и внесъл в заведението. От къщата към метрото до офиса. От офиса към метрото до къщата. Мишената никога не излизаше вечер. Никога не се отклоняваше. _Нищо_ ли не правеше сам тоя човек? Веднъж, след безсънна нощ, Майрън стигна до къщата му по-рано и едва тогава откри, че Господин Мъж тича за здраве. Изглежда, обичаше да бяга из парка в ранни зори, при това напълно сам. И очевидно беше глупав. Защото Майрън го следя цели четири последователни сутрини и Господин Мъж никога не промени своя маршрут, дори не го пробяга обратно. Което съвсем скоро щеше да го превърне в мъртвец.
	Майрън погледна към китката си. Часовникът му — „Ролекс“ с механизъм на „Таймекс“ — показваше 4:35 сутринта, а Господин Мъж излизаше да тича точно в 6:15. Имаше достатъчно време да хване първия влак от Брикстън до Ланкастър Гейт и да мине пеша през парка до мястото, което беше набелязал за убийството.
	Представи си как изпълнява поръчката и това го разведри, но все още леко го мързеше. „Това ранно ставане направо ме убива, човече.“ Ухили се широко на собствената си шега. Имаше нужда от ободряване. Затършува наоколо и намери пакетче бял прах. При тази гледка усети, че сърцето му забива малко по-бързо. Чист колумбийски кокаин. Не беше го платил още, но нали затова вършеше тая работа. Когато онзи бизнесмен, който го снабдяваше с дрога, му предложи да изплати дълга си и да задели малко пари настрана, Майрън не беше в състояние да откаже. И преди беше изпълнявал дребни поръчки. Вярно, някои по-успешно от други, но все още беше на линия, нали? Господин Мъж беше разглезено бяло богаташче. Нямаше и да разбере откъде му е дошло. Майрън изсипа линия бяла пудра на бюрото и я изсмърка от надраната повърхност. Сякаш през мозъка му премина електрошок. Вече всичко изглеждаше по-добре.
	Приближи се до огледалото и с рязко движение извади пушката изпод палтото си. „Късметлия ли си днес, тарикат?“


	Джейми Синклер изстена, когато алармата на часовника до леглото му иззвъня безмилостно. Божичко, защо продължаваше да си го причинява? Претърколи се и затърси бутона. „Само не задрямвай. Ако задремеш сега, няма да се събудиш пак.“ Насили се да се надигне от леглото. Досега Сара щеше да е станала, да подскача наоколо като гумена топка и да облича екипа си за бягане. Джейми предпочиташе да се движи с по-спокойно темпо. А пък Сара я нямаше. Вече от три месеца. Върнала се беше в Щатите, за да открие себе си. Или поне така беше казала. Джейми се бореше с късия си клин от ликра — още не беше достатъчно студено за дългия — и грабна тениската си. Онази с репродукция на „Герника“* отпред, която беше купил от музей в Мадрид за девет евро. (Пет минути по-късно бе видял същата в магазин на задна уличка за три.) Обувките му за джогинг бяха „Найк“, но вече плачеха за смяна. Не беше съвсем буден, но пък беше готов.
	[* Картина на Пабло Пикасо от 1937 г. — Б.р.]
	Затътри се замаяно към входната врата на апартамента, после пое надолу към улица „Кенсингтън Хай“. По това време сутрин не беше съвсем безлюдна, но почти, слава богу. Джейми не започна да тича веднага, просто ходеше бързо и от време на време спираше, за да се разтегне — упражнения със съмнителна полза, заради които изглеждаше като идиот. Най-после в парка. Пое по обичайния си маршрут: дългия диагонал нагоре край Раунд Понд. Отначало бягаше бавно, за да даде време на мускулите си да се отпуснат. Дишаше малко затруднено, но скоро щеше да се оправи. Навлезе в ритъм без съзнателно усилие и умът му превключи. Най-хубавото на сутрешното бягане беше, че можеш да го правиш, докато спиш. Мисълта го накара да се усмихне, което пък му напомни за Сара, а това на свой ред изтри усмивката от лицето му. Не се усмихваше особено често, откакто тя си отиде. „Недей. Да мислиш. За. Сара“ — каза си. Което явно имаше ефект, защото в следващия момент осъзна, че е стигнал горе, при Ланкастър Гейт, и зави надолу по пътеката край декоративните езерца. Наистина ли трябваше да го прави всеки ден? Беше млад — на трийсет и няколко си още млад, нали? — и в много по-добра форма, откогато и да било, благодарение на сутрешното тичане и тренировките по фехтовка. Така или иначе с професия като неговата — търговец на произведения на изкуството — не беше нужно да е маратонец. Нужно беше да разширява мрежата си от контакти. Ако рано сутрин се занимаваше с лична кореспонденция вместо с джогинг, сигурно щеше да печели повече пари.
	„Кря-як!“
	Зави рязко, когато откъм езерото долетяха дрезгав крясък и пляскане на едри криле, придружили излитането на една видимо подразнена чапла.
	— Съжалявам, че ти прекъснах закуската, приятелче — промърмори Джейми и навлезе сред дърветата тичешком.

	* * *

	От скритата позиция, която бе заел, Майрън чу далечно хрущене на чакъл. Размърда се, така че да има по-добра видимост към пътеката между дърветата. Поръчката нямаше да се брои за изпълнена, ако застреля грешен бегач, нали? Вдигна поглед към мрачното небе, надвиснало като оловносив покров. Почти се беше зазорило, но пътеката все още беше обляна от изкуствена светлина. От кокаина обаче Майрън имаше чувството, че може да вижда и в тъмното. Не че беше нервен, съвсем не. Само развълнуван. Мразеше богаташите, а това разглезено бяло момче беше богато. Наблюдавал го бе как отива всеки ден от лъскавия си апартамент на „Кенсингтън“ до лъскавия си офис на улица „Бонд“. Бялото момче си имаше всичко. Е, Майрън щеше да се погрижи да му отнеме най-ценното.
	Долови ритмичните стъпки на приближаващ бегач и забеляза неонов проблясък, когато лампите край пътеката осветиха отразителните панели на маратонките му. По-близо. По-близо. Точно както очакваше. Бегач с тъмна тениска. Свел глава, потънал в мисли, но със същата височина и структура. Господин Мъж. Дишането на Майрън се учести. По-близо, още по-близо. Толкова близо, че вече нямаше начин да се обърне и да избяга. Господин Мъж. Мъртвец.
	Майрън излезе на алеята, вдигна пушката, насочи я към сърцето на мишената и натисна двата спусъка.
	Джейми почти спря, когато мъжът изскочи иззад бронзовата статуя на Питър Пан и застана на пътя му. Първоначалната му реакция бе да свърне встрани, но когато видя двете дула на пушката да се насочват право към него, разбра, че няма накъде да бяга, освен да се втурне право към нападателя си. Щеше да умре, това бе очевидно, но поне нямаше да загине, без да се е опитал да се защити. Изкрещя по начина, на който го бяха научили в армията, и се хвърли към мъжа с палтото.
	Скапаната пушка засече — Майрън не можеше да повярва! Докато виещото банши* връхлиташе върху него с дяволската си мутра, той отчаяно се бореше със спусъка. Нищо не се случи. Джейми имаше късмет, че продавачът на оръжия не бе споменал на Майрън за копчето на спусковия предпазител. Самият Майрън пък бе така развълнуван от потенциала на новата си играчка, че не си бе направил труд да попита.
	[* В шотландската и ирландската митология жена призрак, чийто писък предвещава смърт. — Б.р.]
	Наистина голям късмет беше извадил, увери се секунда по-късно Джейми, когато се стовари върху гърдите на Майрън и обърна дулата нагоре към небето. Защото се оказа, че предпазителят невинаги предотвратява изстрела. Двата едновременни гърмежа оглушиха двамата мъже и в страха си Майрън изпусна пушката. Така остана на милостта на своята раздразнена, опасно уплашена и войнствена мишена. Майрън беше само на деветнайсет години и бе висок едва 1,67 м. Джейми бе добре сложен млад мъж, висок 1,83 м, който се беше боксирал в „Кеймбридж“ и се бе обучавал на ръкопашен бой при хора, които убиваха с голи ръце. Всичко приключи за трийсет секунди.
	— Добре, малко копеле — изръмжа Джейми, след като прикова по корем нападателя си и стисна ръцете му зад гърба. — За какво, по дяволите, е всичко това?
	Вместо отговор получи низ от интересни ругатни, някои от които не бе чувал досега. Смени позата си, така че цялата му тежест падна върху коляното, което бе опрял в гръбнака на Майрън. В отговор момчето изскимтя от болка, за негово задоволство.
	— Виж какво, приятел — прошепна Джейми в ухото на хлапето, — каквото и да става, ти отиваш в полицията. Въпросът е дали ще бъдеш цял-целеничък, или на парчета. — Притисна с коляно дясната ръка на Майрън и хвана лявата му китка с две ръце. — Сега имаш следния избор: мога да счупя всичките ти пръсти един по един, усещането е горе-долу такова. — Чу се остро изпукване и Майрън изпищя от болка. — Това, между другото, е само изкълчено. Бих могъл да ти извадя ръката от рамото, след което никога повече няма да можеш да я използваш. — Натисна малко по-силно и бе възнаграден с още един писък, последван от хленчене, когато отслаби леко натиска. — Така че ще те попитам отново. Какво беше това? Защо се опита да ме убиеш?
	— Не съм — пое си рязко въздух Майрън. — Само да те ограбя. Бях отчаян. Исках пари за дрога.
	— Олеле, ще трябва да измислиш нещо по-добро. Явно смяташ, че съм тъп като теб. — Джейми въздъхна и стисна по-здраво ръката му. — Опитай пак.
	— Не! — изкрещя кандидат-убиецът. — Слушай, ще ти кажа! Ще ти кажа! Някакъв комарджия обяви награда за главата ти, десет бона. Убиваш и прибираш, без въпроси.
	Джейми за малко да го изпусне от учудване.
	— Поръчка?!
	— Поръчка, кълна се! Моля те, не ме наранявай отново!
	Стотици въпроси запрепускаха из ума на Джейми, но само един от тях имаше значение:
	— Първо трябва да ми кажеш кой беше.
	— Не мога. — От отчаянието и болката гласът на Майрън бе станал писклив. — Той ще ме убие.
	— Много жалко.


	— Отрича, естествено.
	Джейми беше облегнал гръб на бронзовата скулптура на Питър Пан и слушаше детектива в цивилни дрехи.
	— Казва, че си е гледал работата, а вие сте изскочили и сте го нападнали.
	— По оръжието ще има негови отпечатъци — отбеляза Джейми.
	— Разбира се. Това би помогнало, ако не беше пострадал така. Ръката му е много зле.
	Джейми сви рамене.
	— Човек с пушка. Човек по спортен клин. Доста очевиден случай на самоотбрана според мен, инспекторе.
	— И аз така смятам, господин Синклер, иначе щяхте да сте в полицейската кола заедно с него. Но в днешно време човек не може да е сигурен в нищо. Гадни адвокати и либерални съдии, всичко може да се случи. Разбира се, не съм казвал такова нещо.
	— Не, не сте.
	Полицаят извади бележника си.
	— Трябва да ви попитам нещо. Ако наистина става въпрос за поръчково убийство, можете ли да се сетите за човек, който би искал да ви убие?
	По една случайност Джейми си задаваше същия въпрос. Неонацистки откачалки. Китайското правителство. Мосад. Списъкът беше доста дълъг. Да не говорим за враговете му в света на изкуството, които може и да таяха по-смъртоносна неприязън към него, отколкото мислеше. Но сред всички заподозрени изпъкваше един човек с конска опашка.
	— Миналата година в САЩ се натъкнах на Хауард Вандербилт. Срещата ни му излезе доста скъпо.
	Очевидно изненадан, полицаят си записа името и запита:
	— _Онзи_ Хауард Вандербилт ли?
	— Има ли нещо друго, което мога да направя?
	— По въпроса с поръчката ли? Ще изпратим наш човек да ви консултира. Десет бона не са кой знае колко.
	Джейми леко се засегна от това пренебрежение.
	— Само да ме посъветва, така ли?
	— Боя се, че да, сър.
	— Може би ще се откажат след този случай…
	— Нали не вярвате, че ще го сторят, сър?
	— Не — призна Джейми. — Не вярвам.


>	III

	— Тук няма боклуци за теб, Синклер.
	Думите бяха изречени с такава специфична смесица от насмешка, снизхождение и фамилиарност, че и на най-големия сноб би му отнело цял живот да я усъвършенства. Изминала бе седмица от опита за покушение и Джейми Синклер се обърна, изкушен да го подреди като Майрън Делойт. Вместо това се насили да го поздрави с усмивка:
	— Здравей, Перегрин. — Кимна, докато разсъждаваше със съжаление над това колко по-добре би изглеждало моравото лице на този пияница със счупен нос.
	Сър Перегрин Дейкър наскоро бе назначен за съветник на пазителя на кралската колекция и имаше значително влияние, удивително добре замаскирано от лъщящия му костюм, миризливите подмишници и вечно блуждаещото изражение. Пери беше жесток клюкар с отровен език и му се носеше славата, че има навика да опипва младите стажантки. Заради нестабилното си финансово състояние в момента Джейми с неохота бе решил да му върви по гайдата.
	Двамата се обърнаха да разгледат двуметровата картина, окачена на стената на Лондонската галерия. Дейкър с неудоволствие бе приел да я включи в изложба, посветена на италианското бароково изкуство.
	— Първият Чарлс е имал набито око за дамите — разсъждаваше на глас по-възрастният мъж.
	Джейми реши, че Дейкър има предвид крал Чарлс I, монарха, за когото се смяташе, че е добавил тази картина към колекцията. Общуването с кралски особи, изглежда, ти даваше осведоменост, отказана на нисшите простосмъртни. Но си беше вярно. Момичето наистина бе изключително. Тъмни очи и бледа кожа. Стиснати устни, извити като лъка на Купидон. Девойката гледаше нагоре към пълничкия ангел, появил се като по чудо от тавана, сякаш се чудеше дали да го цапне, или да го изяде. Художникът я бе изрисувал с дреха, направена сякаш от нечии излишни завеси, но все пак бе успял да улови рядката й красота, привлякла най-достойните мъже на Рим и довела в крайна сметка до смъртта й. За Света Агнеса се твърдеше, че е марширувала бодро към мъченичеството си, и Джейми се надяваше, че ако някога стигне дотам, ще може да последва примера й.
	Възможността дойде много по-скоро, отколкото бе очаквал.
	— Една от най-добрите на Доменикино, бих казал. — Носовият магарешки рев на Дейкър привлече внимание от всички страни, каквато беше и целта му.
	Всъщност Джейми бе на същото мнение. Творбата наистина беше една от най-добрите на Доменико Дзампиери* и почти идеален пример за болонски класицизъм с цялата тази непосредствена яснота, чистотата на линиите и изтънчената хармония на цветовете. Все пак единственият му отговор бе едно леко озадачено: „Хмм“.
	[* Доменико Дзампиери, или Доменикино (1581–1641) — известен италиански бароков художник от прочутата Болонска школа. — Б.пр.]
	— Не си ли съгласен? — Свинските очички на Пери се присвиха подозрително.
	— О, да, Перегрин. Но просто…
	— Просто какво?
	Джейми снижи гласа си до шепот:
	— Просто онзи ден бях във Ватиканския музей. Естествено, познаваш Дженаро?
	— Разбира се.
	— Ами, говорих с един от асистентите му за Сибилите. — Дзампиери бе нарисувал две почти еднакви платна със Сибила от Куме; едното висеше в пинакотеката*1 във Ватикана, а другото в галерия „Боргезе“*2. — Изглежда, е плъзнал слух за повторното класифициране на една от тях, което може да постави под въпрос и някои от другите му творби. Сигурен съм, че чух да се споменава бедната Агнеса. — Джейми изчака лицето на Перегрин Дейкър да избледнее от винен до приятно бледорозов цвят. — Саманта, здравей! Наистина трябва да тръгвам, Пери. Беше ми приятно да си поговорим.
	[*1 Художествена галерия; музей. — Б.пр.]
	[*2 Музей в Рим, част от вила „Боргезе“. — Б.пр.]
	Лепна се за една висока руса асистентка от галерията, която мина покрай него с плато хапки. Жената се втренчи в него.
	— Какво си намислил, Джейми Синклер? Още не съм сигурна дали си говорим. — После погледна назад, където Дейкър зяпаше с изцъклени очи картината на Доменикино. — Все пак, изглежда, си стъжнил деня на Розовия Бабун, така че може и да ти простя.
	Саманта се спря рязко и се обърна да го огледа внимателно. Джейми знаеше, че тя вижда в него нещо повече от тъмната му коса, увиснала в безпорядък над напрегнати зелени очи, и устата с тънки решителни устни. Виждаше онзи последен път, когато двамата се бяха срещнали. Саманта беше прекрасна и дългокрака — те май всички бяха прекрасни и дългокраки — и отговаряше напълно на породата си. Имаше диплома с отлични оценки по две специалности от някоя елитна катедрала на знанието, прекарваше зимите си на ски в Клостърс, а летата си на нечия яхта в Средиземно море и всеки втори вторник отскачаше до офиса, за да поздрави колегите си. Някога Джейми смяташе, че да бъде с нея ще е като да си легне с парче фин порцелан, но тя го дари с четирите най-развратни часа в живота му и добави, че изживяването можело да е по-добро само ако някой си Чарли се бил присъединил към тях. Споменът го накара да изстене мислено и пред очите му изникна лицето на Сара Грант. Решението да се върне обратно в Щатите беше нейно, но от това той не се чувстваше по-малко гузен.
	— Добре ли си, скъпи?
	Джейми се намръщи и махна към хапките.
	— Лошо храносмилане.
	От другия край на стаята лъчезарно му се усмихна човек със сбръчкано и донякъде познато лице, но Саманта го насочи в противоположната посока.
	— Ще ми благодариш по-късно — прошепна му. — Това ужасно малко човече ме държа половин час да ми разправя за някакви мърляви парчета от разкъсан ръкопис, дето някакъв друг ужасен малък човек бил намерил в Париж. Умрях от скука!
	Доколкото той знаеше, въпросното „ужасно малко човече“ беше един от най-видните учени във Великобритания, посветили се на Римската епоха, но Джейми още не можеше да изкара Сара Грант и Рафаело от главата си. През онези твърде кратки шест месеца, които прекараха заедно, Сара обогати живота му. А платното на Рафаело, което откриха заедно в изгубен нацистки бункер насред планината Харц, изглежда, щеше да го направи богат. В крайна сметка обаче родената в Америка служителка на Мосад бе осъзнала, че онзи Джейми Синклер, който я бе придружавал из половин Европа и бе избягвал бомби и куршуми по пътя, не беше същият човек, който така бързо се завърна към рутината на стария си лондонски живот. След като обляна в сълзи се сбогува с него, тя замина за Бостън, за да премисли нещата. Дълбоко в себе си Джейми знаеше, че Сара няма да се върне. Колкото до картината на Рафаело — тя се клатушкаше на ръба на онова неизменно чистилище, запазено за нещата, които светът на изкуството не разбира, така че всички плащания бяха замразени.
	Затова и Джейми се намираше в почти същото положение, както и преди аферата „Страшният съд“. Не съвсем без пукната пара. Не съвсем безработен. Новоизлюпен търговец на произведения на изкуството, чиято кариера бе завила в погрешна посока, когато бе проследил картина на Рафаело, открадната от германците от семейството на парижки евреи. Унищожил бе репутацията на свой колега и си бе навлякъл доживотното презрение на уважавани фигури в своята сфера като Перегрин Дейкър. Единствено благодарение на стари приятели като Дженаро ди Стефано в Рим, който признаваше вродения му талант да забелязва неочаквани недостатъци в произведения с иначе безупречен произход и документация, и хора като Саманта, които по незнайни причини го харесваха, той бе в състояние да се навърта в периферията на стария си свят и да прибира достатъчно „боклуци“, за да остане в бизнеса.
	Докато оглеждаше тълпата, Саманта без усилие го преведе през препълнената зала.
	— Тук има един човек, с когото мисля, че трябва да се срещнеш. Приказвахме си и споменах името ти. Оказа се, че може и да има комисиона за теб. Къде ли е? А, ето го! Олег, скъпи! — Помаха на някого, който тъкмо излизаше през вратата.
	Преди мъжът да изчезне, Джейми мярна къдрава тъмна коса и масивна фигура, заобиколена от група внимателни телохранители.
	— Да му се не види! — изсумтя Саманта. — Скапани руски милиардери. Само пари и никакви обноски. Виж какво, това тук е невероятно скучно. Защо не ме вземеш за по едно питие по-късно?
	Преди да успее да й отговори, нещо изчурулика в джоба на сакото му и привлече сърдитите погледи на всички, които бяха достатъчно близо, за да го чуят, включително Саманта. Джейми си спомни със закъснение, че е забравил да изключи мобилния си.
	— Извинете — каза с неловка усмивка и притисна телефона до ухото си.
	Проправи си път до вратата и излезе в коридора, където няколко души чакаха гардеробиерите да им донесат палтата. Първоначално не успя да разпознае гласа, но когато глъчката зад него позатихна, осъзна, че е на адвоката му.
	— Джейми? Как си, по дяволите? — Тонът бе подозрително жизнерадостен.
	— Добре съм, Рашид. Мислех, че по това време вече пиеш вино в най-близкия долнопробен бар.
	— Всъщност е така, но получих обаждане от Берлин и реших, че е добре да знаеш за него.
	Пряко волята си Джейми усети прилив на оптимизъм. Това беше, най-сетне!
	— Международната комисия, назначена от Държавните музеи в Берлин, се съгласи, че Рафаело е автентичен. Картината наистина е „Портрет на млад мъж“ от музея „Чарториски“ в Краков… — Гласът му заглъхна несигурно и разгорелият се в Джейми вътрешен пламък изтля до пепел. — Проблемът е в двамата експерти, които доведоха, за да подпечатат доклада. Единият казва, че не може да бъде сто процента сигурен и че има статистическа вероятност картината да е на един от чираците на Рафаело. Другият категорично твърди, че става дума за фалшификат.
	Рашид се поколеба, явно очакваше отговор, но Джейми откри, че няма какво да му каже. Забеляза, че Перегрин Дейкър го гледа от вратата с ленива полуусмивка на червендалестото лице.
	— Слушай, Джейми, това са глупости. Човекът не разполага с доказателства, просто така му подсказвал инстинктът. Само че това хвърля съмнение, а те не могат да си позволят подобно нещо при един Рафаело, особено когато има такава история. Затова нещата се връщат в изходна позиция. Нова комисия…
	— Казаха ли кой е експертът?
	— Това е най-изненадващото. Англичанин е, има чудесна репутация. Може би го познаваш. Сър Перегрин Дейкър. Има нещо общо с Кралската художествена колекция.
	На три метра от него Дейкър се усмихна и вдигна чашата си за наздравица. В ушите на Джейми прозвуча рев, а пред погледа му се спусна червена пелена. Мислено взе разстоянието до вратата с три крачки, стисна Пери Дейкър за мършавия врат и не спря да го извива, преди да чуе удовлетворяващо хрущене. Но когато погледът му се избистри, на вратата нямаше никого. Гласът на Рашид сякаш идваше изпод вода.
	— Ще притиснем фондация „Принцеса Чарториски“ за междинно плащане. В техен интерес е да си получат Рафаело обратно и знам, че нямат никакви съмнения за него…
	Джейми поклати глава, за да проясни мислите си.
	— Слушай, Рашид, това ми дойде малко в повече. Може ли да ти се обадя утре сутрин?
	След като затвори, се почувства като боксьор, който току-що е изиграл петнайсет рунда. Зачуди се дали да се върне вътре и да се съгласи на онова питие със Саманта и с всичко, което неминуемо щеше да последва. Не, това значеше да изтърпи самодоволното лице на Дейкър, а и някак не му се занимаваше със Саманта точно сега.
	— Може ли палтото ми? — Подаде номерчето си на служителя и зачака. Секунда по-късно телефонът отново иззвъня. „Мамка му. Какво друго би могло да се обърка?“
	— Рашид, казах ти, че…
	— Хер Синклер? Главен комисар Мюлер иска да говори с вас.
	Джейми усети, че космите на тила му настръхват. За последен път видя Лоте Мюлер пред Фрауенкирхе* в Дрезден, след като я въвлече в кулминацията на аферата „Страшният съд“ — вихрушка от политически, дипломатически и правни фъшкии. Жената едва ли се канеше да му изкаже съчувствие за проблемите с Рафаело.
	[* Протестантска катедрала, класирана на трето място сред туристическите символи на Германия. — Б.пр.]
	— Хер Синклер?
	— Комисар Мюлер, удоволствие е да чуя гласа ви отново!
	Последва миг мълчание, докато началникът на германската полиция се опитваше да разбере дали Джейми й се подиграва. Когато проговори отново, в гласа й се долавяше намек за усмивка. Явно беше преценила, че не е така.
	— Наистина ми се иска да можех да кажа същото, хер Синклер. Не че не е удоволствие да говоря с вас, разбира се, но ми се ще обстоятелствата да бяха различни.
	Познат хлад се настани в стомаха на Джейми. Трябваше да се сети, че без значение колко зле са нещата, винаги могат да се влошат още повече. Подозренията му се потвърдиха, когато Мюлер произнесе следващите си думи с тон, по-подходящ за баварски гробар:
	— Информираха ме за скорошното нападение срещу вас в Лондон и ме помолиха да проуча някои неща. Вие може би знаете, а може би не, че вследствие на вашата… връзка… с хер Вандербилт името ви е било поставено в така наречения списък за наблюдение в Съединените щати. Запознат ли сте с тази фраза?
	— Да, имам представа какво означава. — Гласът му звучеше странно грубо в слушалката.
	Джейми бе сигурен, че Вандербилт е поръчал смъртта на дядо му. Магнатът обаче избегна правосъдието, като прехвърли вината върху един нисш администратор, _взривен най-случайно_ от кола бомба на „Ал Кайда“.
	— Заради тези свои проучвания получих учтиво телефонно обаждане от Федералното бюро за разследване.
	— ФБР?
	— Разбира се, да, от ФБР. Името ви се появило в рутинен доклад за наблюдение, подаден в град Ню Йорк два дни преди Коледа.
	— Преди повече от месец.
	— Да, преди повече от месец. Оказва се, че дори и Федер… ФБР не е имунизирано срещу инерцията на онова, което вие в Англия наричате _празничен сезон_…
	— И какво се казва в този доклад?
	Можеше да си представи как тънките й устни се свиват при намека, че трябва да говори по същество, но Лоте Мюлер не позволяваше да я пришпорват.
	— На двайсет и трети декември се е провел разговор между двама заподозрени, за които се знае, че са част от организираната престъпност на САЩ. Не ми съобщиха местоположението или самоличността на заподозрените, но знам, че името Джейми Синклер се споменава във връзка с поръчка на стойност сто хиляди долара, дадена от неизвестно лице или лица… Хер Синклер?
	Джейми си пое дълбоко въздух.
	— Да, още съм тук.
	— Естествено, вие знаете какво се има предвид под „поръчка“? — Последва нова дълга пауза, която Лоте Мюлер прие като потвърждение. — Трябва да разберете, че хората под наблюдение са трети лица — посредници, и няма достатъчно доказателства за арестуването им. При подобни случаи не е необичайна практика задачата да бъде възложена на подизпълнител, евентуално на човек в Обединеното кралство. Въпреки това от ФБР са на мнение, че в резултат на провала на първия опит за покушение в Англия своевременно ще бъде изпратен квалифициран човек с конкретната инструкция да убие британския търговец на произведения на изкуството Джейми Синклер.


>	IV

	— Божичко, някой ще провери ли дали Чарли Менсън* е още в затвора?
	[* Чарлс Менсън (1934 г.) — известен американски престъпник, осъден за съучастие в няколко убийства, извършени по негова заповед от псевдокомуната „Семейство Менсън“ в края на 60-те години. Излежава доживотна присъда в затвора „Коркоран“ в Калифорния. — Б.р.]
	С петгодишен стаж в отдел „Убийства“ детектив Дани Фишер можеше в общи линии да предскаже с какво ще се сблъска в къщата до магистралата в Бруклин Хайтс. Подробностите обаче подложиха на изпитание дори нейното легендарно самообладание. Застана на прага и огледа сцената с очи, отдавна обучени да виждат отвъд човешката трагедия и да съзират физиката и механиката на смъртта. Шест тела в просторно помещение без разделителни прегради. Бащата — висок, слаб и мургав — провесен гол за ръцете от полилея на тавана. От почернелите белези от изгаряне, обезобразили тялото му, личеше, че тъкмо от него идва основната част от миризмата на опърлено свинско, която почти надвиваше вонята на черва, изпразнени от ужас. Майката, която имаше руса коса, тен и допреди случилото се хубаво тяло, бе завързана за импровизирана рамка с широко разперени ръце и крака. Фишер се вгледа в лицето й. Вероятно щеше да е красива, ако не беше ужасът, белязал края й. Разкъсани парчета от копринена нощница с прасковен цвят частично покриваха тялото й, лицето й бе превърнато в кървава маска, а едната й гърда беше отрязана. На Дани не й се щеше да отгатва какво друго й е сторено. Млади хора — на около трийсет и пет години вероятно, но можеше да потвърди това по-късно. Четирите деца — три момичета и едно момче на приблизителна възраст между четири и тринайсет години — лежаха безжизнени в редица на голям диван. Русите им коси бяха сплъстени от съсирена кръв, а ръцете им — стегнати на гърба с пластмасови връзки. През устата на всяка жертва бе залепено десетсантиметрово парче кафяво тиксо.
	— Дали е свързано с наркотици, как мислиш?
	Фишер сви тънките си устни и се втренчи в партньора си, облечен в безформен син предпазен костюм. Ханк Зелър трябваше да е наясно, че не бива да изказват предположения пред помощния персонал.
	— Съмнявам се, че дори колумбийците биха измъчвали децата. Час на смъртта?
	Техникът от съдебната лаборатория вдигна поглед от тялото на едно от децата.
	— Вероятно между един и три сутринта. Може би ще успея да стесня интервала, след като измеря вътрешната температура. Мъжът не става, има твърде много остатъчна топлина от изгарянията, която влияе на телесната. Най-добър шанс имам с жената, но ще ми трябва повече време.
	Фишер кимна. Значи убийствата навярно са извършени преди пет до седем часа. Беше изпратила униформени полицаи да разпитат съседите. С малко късмет някой от тях страдаше от безсъние и бе видял или чул автомобила на убийците. Запушените с лепенки уста обясняваха защо никой не се е стреснал от писъците и не се е обадил в полицията.
	Двамата със Зелър изчакаха още час, докато криминалистите и лабораторните техници проверяваха всеки сантиметър от къщата за пръстови отпечатъци и евентуални улики — щателно прегледаха купищата хартия, разпиляна из всички стаи от извадените и изсипани чекмеджета, като вземаха проби от праха и плата.
	— Приключихме. — Началникът на екипа за обработка на местопрестъплението избърса с ръка челото си. Фишер го стрелна с поглед, който нямаше нужда от превод. Мъжът сви рамене уклончиво. — Мястото е заринато с отпечатъци във всякакви форми и размери. Мисля обаче, че повечето ще се окажат на членовете на семейството и на техни приятели. Имаме размазани петна по ключа и кабела на лампата и върху тиксото, с което са запушени устите на жертвите. Моето предположение е, че престъпникът или престъпниците са носели ръкавици. Много ви помогнах, а? Има и друго, от разположението на петната по тиксото съдя, че парчетата, използвани за бащата и майката, са поставяни и отлепяни повече от веднъж. Ще повикам патолога. Кажете ми, като стане време за изнасяне на телата.
	Високата жена кимна и изчака да остане насаме със Зелър и мъртвите.
	— Е, какво ще кажеш?
	Зелър огледа напрегнато местопрестъплението.
	— Търсели са информация. Само че каква? Мъртвият мъж е управител на магазин за хардуер. Не е известно да има контакти с криминално проявени лица. Изпратихме една патрулка да огледа работното му място. Нямаше признаци за незаконно влизане. Няма и следа от претърсване. Каквото и да са издирвали, намерили са го тук.
	Изучаваше партньорката си, докато тя слушаше историята. Висока и стройна, с пронизващи електриковосини очи, Дани Фишер бе загадка дори за най-близките си колеги от 84-ти полицейски участък. Носеше й се репутация, че никога не общува с колегите си детективи, което в техния особен и доминиран от мъжете свят бе довело до неизбежните въпроси за сексуалната й ориентация. Те така и не се потвърдиха. Зелър бе чувал истории за момчетата, които се бяха опитали да свалят трийсет и три годишната си колежка, както и за болезнените последици от това. Нямаше намерение да става един от тях.
	— Безшумно влизане — уверено каза Фишер. — Не са насилили входната врата, а веригата си е на мястото, така че най-вероятно са влезли през френските прозорци в задната част на къщата. Били са бързи и ефективни. Първо родителите. Пистолет до главата, докато са спели, може би. Заплашили са ги с живота на децата. Това би било достатъчно, за да ги накара да сътрудничат. Завели са ги долу. Овързали са ги и са им запушили устата. Вероятно тогава са започнали да се плашат наистина. Може би са довели и децата, за да гледат, а може би не.
	Фишер замълча и се втренчи в четирите безжизнени тела, облечени в пижами.
	— Струва ми се, че не са. Това е станало по-късно. Навярно са започнали с бащата. Само леко са го опърлили с горелката, колкото да се отпусне. В онзи момент вече трябва да е бил наясно, че няма измъкване, че ще умре без значение колко дълго премълчава информацията. Трябвало е да проговори. — Обърна се към жената, все още простряна върху рамката. — Знаем обаче, че не го е направил, защото след това те са използвали жената, за да му въздействат. Наложило му се е да гледа и е знаел, че мислено тя му крещи да им каже каквото искат. Да направи всичко, за да я спаси от това, което й причиняват. Той обаче не го е сторил.
	— Или не е бил в състояние.
	Фишер кимна бавно.
	— Защото не е знаел онова, което те са смятали, че знае.
	— Боже, горкият нещастник.
	— Тогава вече са му приложили пълната програма. — Фишер пристъпи пред обгорената фигура и приклекна, за да огледа отблизо овъглената плът. Що за човек би изпепелил нечии топки? — Децата са били последният им шанс да получат онова, което искат. Довели са ги: първо най-голямото, а бебето на семейството — любимото му? — последно. Трябва да са знаели, че не е необходимо да използват горелката, заплахата би била достатъчна. Само че са го сторили, а това… — Поспря, за да премисли идеята си, а после я изказа като заключение: — Това, както и фактът, че гърдата на жената е била отрязана, сочи, че един от тях е садист. Защото не е имало причина да се стига чак дотук. Първо са измъчвали децата, за да изпита бащата болката им, а след това са го разпитвали. И понеже не им е отговорил, са ги убили. Едно по едно. — Погледна надолу към сплъстените руси къдрици на най-голямото от четирите мъртви деца, слабо момиче, едва навлязло в пубертета. — Смазали са черепите им с чук.
	— Съжалявам, че ви накарах да чакате. — Детективите се обърнаха и видяха съдебния патолог, който се бореше с гащеризона си на прага. — Удавник при моста — поясни.
	Фишер се учуди. Мъртвец във водата под Бруклинския мост беше толкова обичайно явление, че не си струваше да се споменава. И със сигурност не беше добро извинение за забавяне, което задържа разследването на шест убийства.
	Мъжът видя изражението й и сви рамене.
	— Политика. Син на общински съветник.
	Патологът включи цифровия си диктофон и бързо отиде при телата. Докато правеше кратък оглед на жертвите, говореше в тънкото записващо устройство:
	— Изгаряния първа степен и по четирите убити деца, но първоначалната проверка показва, че причината за смъртта е удар с тъп предмет по черепа. Жената е претърпяла подобни изгаряния по бедрата, гърдите и стомаха, лявата гърда е отстранена с остър инструмент, вероятно — той се наведе, за да огледа раната — с назъбен ръб. Също така има някои улики за сексуално насилие, но ще мога да го потвърдя едва след извършването на аутопсията. Нараняванията не са били достатъчни, за да я убият.
	Намръщи се и огледа областта около шията на жената, скрита от тъмната й коса. След това се изправи и направи същото с тялото, увесено в центъра на стаята. Когато привърши, се обърна към Фишер:
	— Първо реших, че са им прерязали гърлата, и в известен смисъл е така. Но най-големите мускули, артериите и вените на гърлото и врата, изглежда са били срязани от някаква лигатура*. Който го е направил, почти е обезглавил жертвите.
	[* Лигатура — връзка; задушаване чрез лигатура — задушаване с връв (кабел, жица и т.н.). — Б.пр.]
	— Гарота?
	Патологът се втренчи в нея:
	— Ами, да, предполагам. Гарота. Направена от някаква много тънка жица навярно. — Поклати глава. — Никога не съм попадал на нещо подобно. Тези хора със сигурност са имали ножове, а вероятно и пистолети. Защо някой би използвал подобно примитивно оръжие, ако разполага с много по-ефективни средства?
	Фишер преглътна коментара, че не е негова работа да разсъждава над въпросите „как“ и „защо“, а нейна, но Зелър отговори на риторичния въпрос:
	— За да отправи послание.
	Фишер поклати глава.
	— За да си достави удоволствие.
	Докторът кимна уморено и се върна отново при убитата жена, а двамата детективи се заеха да огледат останалата част от къщата.
	— Ей, какво е това?
	Въпросът не бе отправен конкретно към някого, но Фишер се приближи към патолога и клекна до тялото, докато той проучваше засъхналата кръв по челото на жената.
	— Тук има нещо. — Мъжът извади химикалка и тетрадка от вътрешността на гащеризона си. — Вижте, могат да се различат бледите очертания на раната. Не прилича на естествено срязване или сцепване. — Нарисува груба скица на една страница от тетрадката. — Виждате ли? Кръг, разположен в хоризонтален овал.
	— Някакво съобщение? Символ на престъпна банда?
	— Може би — допусна патологът. — Ще имаме по-ясна представа, когато почистя жертвата.
	Фишер кимна и се изправи на крака.
	— Такова хубаво семейство. Как, казахте, е фамилията им?
	Зелър се обърна.
	— Не сме я споменавали.
	Фишер погледна назад към уютния дом, превърнат в сцена на масово клане.
	— Хартман.


>	V

	— Разбира се, че ще ви наглеждаме, сър, но се опасявам, че няма начин да получите денонощна полицейска закрила или нещо подобно. Не и при това състояние на бюджета ни.
	— Предполагам, че всичките ви служители са заети да обикалят клубовете с ятото на Фърги*?
	[* Имат се предвид младите възпитаници на сър Алекс Фъргюсън в „Манчестър Юнайтед“. — Б.пр.]
	Опитът на Джейми да се пошегува не се прие особено добре от детектив сержант Шрийвс — личния му съветник по сигурността, който бе пристигнал в малкия му офис на улица „Бонд“ седмица след като докладът на Лоте Мюлер се бе приземил на бюрото на някой нещастен нищо неподозиращ полицай от Скотланд Ярд.
	— Може би трябва да приемете това малко по-сериозно, господин Синклер.
	Джейми вдигна листчето, което току-що бе получил.
	— Ако наистина е толкова сериозно, защо не ми се предлага нещо по-съществено от тези очевидно дразнещи съвети? _Опитайте се да не излизате сам. Стойте далеч от потенциално опасни места. Бъдете внимателен, когато отваряте вратата._ За бога, та този ще бъде истински наемен убиец, мафиот! Няма да почука на вратата ми и да пита за Джейми Синклер, арт дилъра на тази енория. Ще ме причака извън офиса с букет цветя и усмивка и преди да се усетя, ще ме е перфорирал с деветмилиметров пищов, маскиран като скапан нарцис!
	— Струва ми се, че сте гледали твърде много пъти „Кръстникът“, сър. — Облеченият в цивилни дрехи служител на столичната полиция се усмихна едва доловимо.
	— Трябва да има и друг вариант. Програма за защита на свидетелите, например…
	— Ако искате да се казвате Невил, да живеете до края на живота си в жилищен комплекс в Хъл и никога повече да не видите най-близките си хора, сигурен съм, че може да се уреди. Чувал съм, че пакетирането на риба е много удовлетворяваща професия.
	Джейми се сви при тази мисъл. Е, поне си нямаше „най-близки хора“. Дядо му, последният му жив роднина, бе убит преди година, по-малко от дванайсет месеца след смъртта на майка му. Никога не бе познавал баща си. Всъщност дори не знаеше името му. За първи път му просветна, че ако — за бога, нека да е само „ако“! — загинеше в близко бъдеще, можеха да проведат церемонията по възпоменанието му в телефонната кабина отсреща. Истинските му приятели се брояха на пръстите на едната му ръка. Докато Сара научеше, щеше да е твърде късно да се връща от Бостън за погребението, дори да искаше. Гейл, неговата секретарка на непълен работен ден (която бе изпратил да оглежда витрините на магазините, за да му осигури малко уединение в „шкафа“, служещ за представителен офис на „Изящни изкуства _Синклер_“), придоби съвсем ново значение. Тя поне щеше да го оплаче както си му е редът. Саманта щеше да дойде от любопитство, за да види другите жени, с които се е чукал — надяваше се да не я разочарова — и общо взето, това бяха. Адвокатът му, няколко души, които не бе виждал, откакто завърши „Кеймбридж“… И Пери Дейкър и неговата пасмина, които щяха да пролеят по няколко крокодилски сълзи…
	Вдигна поглед и установи, че другият мъж го наблюдава с нещо като съчувствие.
	— Може би е добра идея да си вземете почивка, сър. Казаха ми, че в Австралия е много хубаво по това време на годината.
	Джейми отвори уста да каже нещо също толкова остроумно, но после схвана, че Шрийвс говори сериозно.
	— От друга страна, ако решите да останете, има голяма вероятност това да е само димна завеса, хвърлена от неизвестни лица. Честно казано, десет бона в долари не е достатъчно сериозен стимул за квалифициран наемен убиец да прекоси Атлантика, за да ви очисти. — Подаде му визитната си картичка. — А ако все пак видите нещо подозрително, знаете къде съм… — Изкашля се смутено. — В случай на наистина критична ситуация може би ще е най-добре да се обадите в полицията.
	Шрийвс се изправи да си ходи и Джейми го последва. Стиснаха си ръцете с мъжествен дружески маниер, който накара по-младия мъж да си представи как през Първата световна война полковници са изпращали подчинените си на щурм от окопите. Не беше най-успокояващата представа.
	— Желая ви много късмет, господин Синклер.
	„Благодаря ти, стари приятелю. Откъде мога да си намеря пистолет?“ — Мисълта дойде от нищото и за частица от секундата Джейми си помисли, че наистина я е изрекъл на глас, но безстрастното изражение на детектив сержант Шрийвс не се промени, докато го изпращаше на вратата.
	„Откъде мога да си намеря пистолет?“ Всъщност Джейми притежаваше оръжие — спортна пушка 22-ри калибър, заключена в един клуб по стрелба в Кройдън. Справяше се нелошо със стрелбата, но се съмняваше, че ще стигне далеч с пушка в метрото. Трябваше му пистолет, за предпочитане автоматичен. А да си потърси оръжие някъде в Ийст Енд или — ако го обхванеше необичайна смелост — в Ламбет, означаваше да наруши закона. И именно в това беше проблемът. Научил се бе да стреля при Армейските кадети*1 и в Офицерския тренировъчен корпус на „Кеймбридж“*2. Беше добър, според някои хора даже много добър. Само че майка му и дядо му го бяха възпитали като примерен англичанин, който спазва закона. Смятаха, че райският им остров все още е населен тъкмо с такива хора. Вярно, Джейми разтягаше леко границите на закона, но не би могъл да ги престъпи току-така. Не можеше да се отметне от разбиранията си само защото някакъв си двойник на Дон Корлеоне от Малката Италия беше — или не беше — поръчал екзекуцията му. Все пак трябваше да го има предвид.
	[*1 Британска младежка организация, която предлага обучение, близко до военното, за момчета и момичета на възраст от 12 до 18 години. — Б.р.]
	[*2 Офицерски тренировъчен корпус, понякога наричан и „университетски“, част от армейския резерв на Великобритания. — Б.р.]
	Отдолу се позвъни и Джейми натисна бутона, за да отвори входната врата (единственото подобие на система за сигурност на „Изящни изкуства _Синклер_“). В същото време си мислеше колко глупаво би се почувствал, ако в този миг влезе мъж с мустаци и пистолет със заглушител.
	За щастие, се появи Гейл с огромна картонена чаша в ръка.
	— Купих ти кафе — усмихна се секретарката. — Стори ми се, че ще ти е нужно след срещата.
	— Диетично лате?
	Тя отвърна със сумтене на старата им шега. В близкото кафене надолу по тясната улица правеха само два вида кафе: черно и с мляко.
	— Може и да е поизстинало малко, асансьорът пак не работи.
	— Да му се не види!
	Още една причина да ги подминават покровителите на изкуството. На големите играчи, с които Джейми трябваше да се сближи, не им се нравеше много да катерят пеш четири етажа.
	Гейл се разположи в своя край на бойното поле — голямото бюро, което двамата си деляха. Заемаше почти целия офис и бе сцена на постоянна борба между силите на реда и безпорядъка. Джейми отпи от кафето си и се ободри достатъчно, за да започне да търси из онлайн галерии и аукционни сайтове доходоносна творба на някой гений, когото всички останали са пропуснали. Възприемаше това като „ровене из мръсотията“. За тази черна работа големите търговци наемаха десетки млади, дразнещо ентусиазирани и нископлатени стажанти с блеснали очи. Те оглеждаха и пресяваха фалшификатите, талантливите аматьори и студентите, които можеше да се окажат — или пък не (което бе по-вероятно) — бъдещи звезди. Беше нещо средно между гмуркане с шнорхел в блато със завързани очи и играта „Топло и студено“. Не след дълго се почувства, сякаш се дави сред боклуци и раздразнение.
	— Слушай, Гейл, възможно е да ми се наложи отново да замина за известно време.
	Секретарката му вдигна поглед от компютъра и Джейми видя недоумение в очите й. Миналата година бе прекарал повече от два месеца извън офиса и макар да бе успял да й изплати част от парите, знаеше, че е направил живота й труден. Този път щеше да й плаща без прекъсване. След като дядо му почина, Джейми даде под наем къщата му в Уелуин Гардън Сити. Може би сега щеше да я продаде. Усмихна се успокоително на Гейл, но по лицето й плъзнаха емоции като дъждовни облаци. Жената отвори уста и той разбра, че се кани да му каже нещо важно, което би могло да промени живота му. Само че в този миг телефонът иззвъня.
	— „Изящни изкуства _Синклер_“, с какво мога да ви помогна? — Известно време слуша и кима, след което закри с длан слушалката. — Търси те детектив Фишер. От Америка.
	Джейми откри телефона си под планина от каталози с произведения на изкуството в своя край на бюрото.
	— Джейми Синклер на телефона.
	— Господин Синклер, казвам се Дани Фишер, детектив от нюйоркската полиция.
	Женският глас го разсея за миг. Беше нисък и дрезгав, с акцент, гъст като тинята на Ийст Ривър. Дани Фишер звучеше така, сякаш току-що е станала от леглото, а може би все още бе в него. Джейми погледна часовника си: единайсет преди обед, следователно в Ню Йорк бе приблизително шест сутринта.
	— Господин Синклер?
	— Да. Съжалявам. Още съм тук.
	Фишер премина направо на въпроса:
	— От полицейското управление на Ню Йорк бихме искали помощта ви във връзка с един случай, който разследваме. — Вероятно бе доловила нещо: колебание или скептицизъм. — Ако желаете, мога да ви дам номер за връзка с управлението, за да потвърдят самоличността ми, и да продължим този разговор в по-подходящ за вас момент.
	— Не, не е нужно. Просто се изненадах малко. Обикновено не получавам подобни обаждания в понеделник сутрин. Разбира се, ще ви помогна в разследването. Какво искате да знаете за нападението?
	Сега беше неин ред да се озадачи:
	— Нападение?
	— Извинете, помислих, че… Както и да е, какво разследвате вие?
	— Убийство, сър. Добри хора, застигнати от лош край. Всъщност почеркът е същият като на двойното убийство, извършено недалеч от вас, в Лондон. Може би сте чели за него, убита е възрастна двойка. Семейство Хартман.
	Бегъл спомен проблесна в паметта на Джейми. Да, чул беше за престъплението в един от новите тузарски комплекси в Докландс. Трудно можеше да го пропусне, тъй като кървавите подробности бяха по първите страници на всички жадни за сензации таблоиди. Заглавията намекваха, че някакъв психар вилнее на свобода, че може би дори става дума за ритуално жертвоприношение.
	— Това е много интересно, но…
	Стори му се, че долавя усмивка в гласа й.
	— Чудите се какво общо има всичко това с човек, който купува и продава картини?
	— Точно така, детектив Фишер, но имам усещането, че вие ще ме просветлите.
	— Всъщност се надявах вие нас да просветлите, господин Синклер. Разбрах, че имате и друга специалност, която би могла да ни бъде от полза в това разследване: издирвате ценни предмети, откраднати от нацистите по време на Втората световна война. Така ли е?
	— Правил съм го, да. — Думите му прозвучаха по-предпазливо, отколкото очакваше.
	— Е, стреляме на сляпо, но честно казано, не разполагаме с кой знае какви улики. От вас искаме да ни помогнете да определим местонахождението и съдбата на нацист, откраднал такъв предмет.
	Джейми въздъхна, нямаше да получи никаква печалба от подобен ангажимент.
	— Само че, детективе, аз всъщност съм доста зает в момента. — Гейл повдигна вежди невярващо, но той не обърна внимание на премълчания укор.
	— Напълно ви разбирам, господин Синклер, но Ню Йорк ще се радва да ви плати професионалния хонорар, за който се договорим, за времето, което ще прекарате в подпомагане на разследването ни. Разбира се, ще получите също така благодарността на хората от този велик град.
	Джейми не можа да сдържи усмивката си. Детектив Дани Фишер наистина преувеличаваше.
	— Бих добавила, че може да помогнете за разкриването на жестоко престъпление, извършено срещу двама ваши сънародници. Сигурна съм, че британската полиция ще ви бъде признателна.
	Обмисли предложението й в продължение на десет секунди. Тази поръчка щеше да го разсее от обичайната му работа, но възнаграждението променяше нещата. Поне щеше да изкара пари.
	— Как бих могъл да откажа при това положение? — отвърна. — И какво по-точно бих могъл да направя за вас и нюйоркската полиция?
	— Чували ли сте за човек на име Бернт Хартман? Не? А за откачена нацистка команда като излязла от „Шантави рисунки“, наречена Geistjaeger 88*?
	[* Ловци на духове (нем.). — Б.пр.]


>	VI

	Сън или спомен? Макс Дорнбергер беше толкова замаян, че едва ли осъзнаваше значимостта на въпроса. Знаеше само, че какъвто и да бе отговорът, образите, създадени от бълнуващото му съзнание, бяха изумително ясни и наситени.
	Всичко започна с кризата. Империята бе в опасност. Трябваше да се набавят средства и от най-необичайни източници.
	— Възлагам ти да намериш съкровището на царица Дидона! — Гласът беше писклив, по-скоро момчешки, отколкото мъжки, но никой нормален човек не би се подиграл на неговия собственик, император Нерон Клавдий Цезар Германик, който държеше в ръцете си живота и смъртта на четирийсет милиона души. — Ще ми го донесеш и аз ще те възнаградя с несметни богатства и почетно място до мен. Ето ти печата ми, обета ми и заповедите ти. Те дават на Марк Домиций, верен стотник от Първа преторианска кохорта, правото да изисква каквато помощ му е нужна от всеки поданик на империята. Успееш ли, ще имаш вечната благодарност на императора. Провалиш ли се, не се връщай.
	Звукът от слабия глас на баща му разбуди Паул Дорнбергер и той се размърда на тесния стол, на който беше задрямал, до стареца. Езикът отново беше латински, но този път долови нещо по-различно. Сякаш в стаята имаше още някой. Затърси нервно диктофона си и го постави пред напуканите устни на баща си.
	_Никой никога не е имал по-лош водач от моя — Цецилий Бас. Африкански мистик с нисък морал и без принципи. Бас заслепи господаря ми със своите безумства и фокуси и с едничкия златен слитък, който уж доказваше историята му. Всички знаеха за царица Дидона, някогашната владетелка на презрения Картаген, защото животът и смъртта й бяха възпети от благородния Публий Вергилий Марон в неговата прекрасна история за Еней. Разказ за алчност, сребролюбие и убийства, какъвто, предполагам, е и този._
	_В продължение на векове хората размишлявали над тайната за несметното съкровище на Дидона, откраднато от брат й, тиранина Пигмалион, и скрито, за да не изкуши ничий поглед повече със своя блясък. Но ето че Бас, този така неправдоподобен герой, твърдеше, че в съня си е бил отведен до съкровището — а нима не разполагаше и със слитъка, за да го докаже? Разказваше за купчини злато, по-високи от човек и по-широки от колесница с четири колела; за монети, кюлчета и огромни скъпоценни камъни. Но това не било всичко. Имало и драгоценни, майсторски изковани предмети, заредени с магия — съкровището на вековете. Бас твърдеше, че може да надушва златото, и след като акостирахме в Картаген и взехме с нас ескорт легионери от Втората кохорта на Трети Августов легион, той ни поведе на юг. На юг и на запад, към подножието на Атласките планини, където крачехме и спирахме на стан, и копаехме, крачехме и спирахме на стан и копаехме, защото носът на Бас надушваше злато във всяко дере и на всеки склон, във всяка пещера и във всеки ручей. Ако Цецилий Бас наистина умееше да надушва злато, тогава явно цялата планина Атлас бе направена от благородния метал. Само че така и не открихме никакво злато. От планините към пустинята. От жега и назъбени камънаци към жега и задушаващ прахоляк. Марширувай и копай. Марширувай и копай. Малко вода и оскъдни дажби. На петдесет и седмия ден робите, които мъкнеха багажа, се разбунтуваха за първи път. Моите легионери биха ги изклали до последния човек, защото никой свободен не би преглътнал лесно обида от страна на роб. Но аз показах милосърдие — наредих да заровят жив само един от всеки десет, а останалите накарах да работят, оковани във вериги. Така те умираха бавно, но продуктивно. А пък Бас с радост бих убил сто пъти, но без него и златото на императора никога нямаше да мога да се завърна в Рим. Така че марширувахме. И копаехме. Когато африканското лято премина в африканска зима, Бас ни прати за зелен хайвер, като ни поведе обратно към планините. Към високите върхове, където бе толкова студено, че пръстите на ръцете и краката на мъжете почерняха и изпопадаха, а ние се гушехме като зверове един в друг около огньовете, за да се стоплим. Сняг бе засипал дълбоките дерета и земята бе вкочанена от мраз, но сега Бас долавяше силно миризмата на злато, така че ние се изкачихме още по-навътре в планината. Където, за всеобщо удивление, той го откри._
	Финалните думи бяха последвани от пауза, която изглеждаше безкрайна, и за миг Паул Дорнбергер се зачуди дали баща му е умрял. Установи, че почти не си е поемал дъх, откакто старецът бе започнал да говори. Сега болезнено объркан очакваше кокалестите гърди да се повдигнат отново. Сякаш измина цяла вечност, преди инстинктът за оцеляване да надделее. Макс изпусна дълга, подобна на стон въздишка и поднови разказа си с отчаян глас, говорът му се ускоряваше с всяко ново откровение.
	_Бяхме изровили достатъчно пръст, за да запълним дузина арени. Сега в тесен каньон в най-високия проход Цецилий Бас посочи гърлото на една пещера. Никой легионер не обича тъмното, още по-малко страховитата сянка, която може да е вход към Подземния свят на мъртвите. Само че трябваше да влезем. Избрах сто от най-смелите и поставих Бас най-отпред, където можех да го достигна с върха на меча си. За да не останем без връзка с външния свят, навързахме всички въжета и сбруи и взехме всички факли и кремъци, които носехме. Онези, които останаха навън, зарязахме да оцеляват на студа както могат. Подадох единия край на въжето на Катон, старши декурион* на кохортата и мъж, на когото имах доверие. Той го закрепи за недорасъл храст, а аз, стиснал другия край в ръка, поведох мъжете към недрата на земята. Пещерите като че ли нямаха край и животът ни се свеждаше до мъждукащите факли и коварните хлъзгави скали под краката ни. Ако отвън студът беше изпитание и те пронизваше като с назъбени остриета, в пещерите той те разяждаше отвътре, процеждаше се в костите и вцепеняваше мозъка ти. Мъжете от Втора кохорта бяха понесли всички лишения с чувство за хумор и другарско отношение, които са отличителен белег на легионера, но в студа и мрака духът им се срина като кална дига при зимен порой. Поводът, който държах, свърши някъде по свечеряване. Оръфаният край на изопнатото въже, което бе единствената ни връзка със света отвън, бе свидетелство за моя провал. Обаче Бас бе като обладан от зли духове. Щеше да продължи, дори да се наложи да върви сам. Може би беше на следващия ъгъл или на по-следващия, но беше тук. Отпочинахме два часа, ако това би могло да се нарече почивка. Петима мъже отказаха да продължат, но аз не ги наказах. Вместо това им наредих да останат при въжето, докато дажбите им свършат или докато ние се върнем._
	[* Десетник, началник на декурия. — Б.пр.]
	_Пещерите се гънеха и извиваха, изкачваха и спускаха, осеяни със загадъчни странични коридори. Дори и да достигнехме целта си, без сигурността на въжето и един-единствен грешен завой би ни осъдил да се скитаме вечно в мрака. Реших да заменим въжето с верига от мъже. Всеки бе разположен на такова разстояние, че като извика, следващият да го чуе. Така бяха в състояние да поддържат контакт помежду си, за да не полудеят от самота в това адско място. Затова изминавахме по малко повече от километър и половина за времето, за което при нормални условия здрав човек би извървял десет. Два дни крачихме в мрака на Отвъдното, преди да стигнем съкровищницата на царица Дидона. Понякога се страхувах, че ще се изгубим в пещерите за вечни времена._
	Паул изчака следващата част от историята на баща си, но за негов яд тя не продължи; старецът лежеше в леглото мълчалив и изтощен. С всяко следващо изречение младият мъж се убеждаваше все повече, че става свидетел на реална връзка между минало и настояще. Не можеше да разбере как, но това не бе от значение. Съзнанието му бе обучено да игнорира разсейването и да се съсредоточава само върху целта напред. Паул беше като ловно куче, приковало всичките си сетива върху следата. Не беше само историята, разказана в такива задълбочени детайли. Живата плът пред него също бе доказателство. Паул със сигурност знаеше, че Макс Дорнбергер е роден във ферма близо до Линц, Австрия, през декември 1910 година. И все пак мъжът в леглото, дори и болен, не изглеждаше на повече от шейсет години. При това си беше все същият, откакто Паул се помнеше. Какво друго обяснение можеше да има освен манията, която властваше над живота му и бе формирала този на сина му?
	Детството на Паул бе необичайно, но той не си спомняше за него със съжаление. За образованието му се грижеха частни учители и той нямаше контакт с други деца. Извънкласните занимания с баща му имаха за цел да разработят и подсилят определени таланти и склонности, които според стареца бяха в кръвта му. А дори да не му бяха изначално присъщи, Паул ги бе придобил чрез постоянни упражнения.
	Не можеше да си спомни кога осъзна, че баща му е зъл. Знаеше само, че по онова време това вече нямаше значение. Десетгодишно момче, изолирано в разнебитена къща в провинцията. Там никога не би могъл да избяга от онова, в което трябваше да се превърне. Преди старецът да му разреши да причинява болка, Паул трябваше да разбере агонията. А за да я разбере, трябваше да я изживее. Завързан за стол. Бичуван. Изгарян. Измъчван с ток. Съществуваха толкова много нива на болката. Толкова много последици. Беше започнал да й се наслаждава донякъде, дори да става едно цяло с нея. А след като я разбра, започнаха да прииждат. Първо животните, за да опознае Паул усещането за нож в плътта. Да заучи точното място на жизненоважните органи и най-ефикасния начин да ги достигне. Да види как свиващите се мускули хващат като в капан острието, ако го натисне твърде навътре. Да долови стърженето по костите, когато върхът пропусне пролуката между ребрата. Да усеща чрез ножа ритъма на сърцето чак до последния спазъм на умиращия орган. Да види как едно живо същество рита и подскача, когато осъзнае, че се опитваш да го убиеш, макар и да не схваща какво точно става. Всичко това се повтаряше отново и отново в студеното тъмно мазе, докато Паул станеше целият в кръв.
	— Не! Използвай китката си, за да завъртиш ножа, така че самото острие да разкъса клопката. Още веднъж! Още веднъж!
	А след животните дойде ред и на хората.
	Откъде ги намираше старецът?
	Малкият Паули никога не разбра, но по-възрастното му аз се досещаше. Баща му вероятно бе събирал изгубените и самотните от баровете или от други места, където незабелязано можеше да се приложи упойващо вещество — това беше в дните преди всевиждащото видеонаблюдение. Предложение към някой олюляващ се пияница да го откара до дома; чаша кафе, подадена на бездомен скитник… Нищожества.
	Онова, което помнеше, бяха очите им. Те имаха собствен речник. Страх, молба, безнадеждност, предизвикателство, омраза. Агония, страдание, гаснене. Умиране.
	Разбира се, не беше достатъчно да ги убие. Първо трябваше да проведе фалшив разпит. Да им дари надежда. Именно тогава Паул проумя една нова истина: че човек, който е в състояние да издържи огромно количество болка, може да се пречупи от ужас. Изтръгни дясното око на някого и той би направил или казал всичко, за да спаси лявото. Отрежи едната му ръка и мисълта за живот без другата ще доведе обекта до ръба на лудостта. Вземи му един пръст, уведоми го, че наред е мъжествеността му, и той ще ти каже всичко, което искаш да знаеш.
	Накрая всички проговаряха.
	Паул се научи как да оставя човек на един дъх разстояние от смъртта. Как да измерва точно ефективността на болката, която причинява, за да сведе до минимум времето, необходимо да пречупи обекта. Стана истински експерт. А ако някога се издадеше, че се наслаждава на това, което прави, малкият Паули се озоваваше отново на стола, а обучението му започваше отначало.
	Накрая идваше момент, когато пречупеното същество на стола трябваше да бъде ликвидирано. Първоначално не бе достатъчно силен, за да убива с ръцете си, макар да бе обучен на самия метод. Понякога ползваше нож. Понякога пистолет. Отрова, прилагана по различни начини. Веднъж дори опита с газ, но никога не повтори, защото беше необходимо твърде много време, за да се изчисти стаята. Но баща му предпочиташе жицата. Спомни си тихия, почти съблазнителен глас на стареца в ухото си, когато хвана дървените щифтчета, свързани помежду си със стоманена струна за пиано.
	_Wenn Sie die Schleife platzieren, müssen Sie die Hände kreuzen, rechts über links. Sehen Sie, wie es Ihnen die beste Position ermglicht, um den gröβten Druck ausüben? Nun, ganz langsam, in die entgegengesetzten Richtungen ziehen._ „Когато поставяш примката, трябва да кръстосаш ръцете — дясната върху лявата. Виждаш ли как това ти дава най-добрата позиция, за да приложиш най-голям натиск? Сега бавно издърпай в противоположни посоки. Нека разбере, че умира.“
	Едва след като Паул овладя гаротата, баща му гордо му показа снимките на мъже в сиво с подобни на мълнии руни по яките и хората в униформи на райета с безнадеждно мъртви очи. После му даде катарамата с орела за колан и го накара да изрецитира клетвата.
	При мисълта за клетвата усети пристъп на вина. Доставило му бе удоволствие да осакати жената в Ню Йорк и да причини на децата онази болка, която бе изстрадал самият той като дете. Наслаждението не беше част от мисията му. Затова по-късно трябваше да иде да се пречисти.
	И все пак смъртта им бе постигнала необходимото. Още един от пътищата, които водеха към човека, когото търсеше, бе затворен за съпротивата.
	А компютърът, който беше взел от апартамента на британското семейство Хартман, му бе предоставил нова следа за проследяване.


>	VII

	Geistjaeger 88? Джейми изучаваше малкия файл на компютъра в апартамента си на улица „Кенсингтън Хай“. Според детектив Дани Фишер двете убити семейства имаха нещо общо помежду си освен сходството в имената. Гените им можеха да се проследят две поколения назад до жител на Хамбург на име Бернт Хартман, който бе свързан с Geistjaeger 88. Повечето хора смятаха Херман Гьоринг за най-големия крадец на произведения на изкуството през Втората световна война, но той имал неколцина съперници. Сред тях и Ханс Франк — управител на така наречената Генерална губерния, полската робска колония на нацистите. Франк измъкнал „Портрет на млад мъж“ на Рафаело изпод носа на Гьоринг, но бил дребен играч. Гьоринг не знаел значението на думата „достатъчно“. Когато крадял, крадял в промишлени количества. През 1939 година основал специална организация с конкретната цел да създаде най-голямата колекция от произведения на изкуството, която светът някога е виждал. За неин ръководител бил назначен австрийски специалист по история на изкуството на име Кайетан Мюлман, офицер от СС* и специален пратеник на нацистката Комисия за защита на произведенията на изкуството в окупираните територии. Мюлман и екипът му обикаляли нашир и надлъж непрекъснато разширяващия се Трети райх и ограбвали творби, принадлежали на евреи, врагове на държавата и на Римокатолическата църква, като от време на време благоразумно изпращали по някоя за планирания музей на изкуството на Адолф Хитлер в Линц. Само че Хайнрих Химлер трябвало да има същото, което притежавали Гьоринг и Хитлер. Химлер ненавиждал Дебелака, както наричал Гьоринг, и имал свои собствени и много по-специфични причини за лов на артефакти и произведения на изкуството. През 1942 година наредил създаването на специално подразделение на СС конкретно с тази цел. В началото името му било грандиозно, за да съответства на грандиозните стремежи на своя основател. Служещите в него мъже обаче наричали себе си „ловци на духове“ и така командата им приела името „Ловци на духове 88“.
	[* Голяма паравоенна организация, създадена през 1920 г. като военизиран корпус за охрана на висшите функционери на Националсоциалистическата работническа партия на Германия. Членовете на СС са наричани „есесовци“. — Б.р.]
	Geistjaeger 88 работели в пълна секретност и под прякото ръководство на самия Химлер. Заповедите му били предавани от най-близкия му помощник — Brigadeführer от СС Валтер Шеленберг. В документа се казваше, че единствената причина някой да научи за съществуването им са показанията на мъж на име Бодо Ритер. Джейми провери името в интернет и сви устни разочаровано. Беше му неприятно от този факт, но само там можеше да намери (колкото и малко вероятно да беше) полезна информация за детектив Дани Фишер.
	Проведе необходимия телефонен разговор, наметна износеното си туристическо яке и извървя под дъжда краткото разстояние до местната метростанция, след което се спусна в недрата й. Опрял плътно гръб до стената на перона, зачака следващия влак за Кингс Крос. Веднъж вече бе виждал вагон на метрото от долната страна и нямаше намерение да повтаря.
	Тъй като предупрежденията на детектив сержант Шрийвс все още бяха пресни в съзнанието му, Джейми се постара да си намери място в ъгъла на вагона с добра видимост към останалите пътници: обичайната космополитна лондонска смесица от възрасти и класи, цветове и нюанси, покорство и потенциална заплаха. Една двойка млади азиатци, които тихо си говореха край вратата, привлече погледа му. Бяха на подходящата възраст и имаха бдителния неспокоен вид на престъпници или полицаи под прикритие. Джейми ги чакаше да предприемат нещо, напрегнал всичките си сухожилия, готов да се бори за оцеляването си в ограниченото пространство на претъпкания вагон… Но те слязоха на следващата спирка. Оставаше един джентълмен, който приличаше на италианец и бе облечен в палто, под което можеше да се скрие рязана пушка. Той също се бе качил във влака на „Кенсингтън“. Божичко, не можеше да живее по този начин, да прекарва всеки миг в очакване на куршум или нож. По-добре изобщо да не види откъде му е дошло. За да изпробва тази теория, Джейми се облегна на седалката и затвори очи. Само че сега започна да вижда смъртта си в толкова разнообразни вариации, колкото можеше да измисли подсъзнанието му. Може би Шрийвс беше прав и наистина трябваше да прекара зимата на някой австралийски плаж.
	Обаче нямаше да замине за там, още не. Вместо това си купи билет за влака в 10:45 ч. за Кеймбридж. Осемдесетте километра, които деляха Лондон от университетския град, се изминаваха за по-малко от час. Когато вместо предградия през прозореца започнаха периодично да се мяркат открити полета, Джейми прегледа данните, които бе успял да открие за Standartenführer Бодо Ритер. Той имал незначителна академична кариера във Факултета по изкуствата на някакъв неизвестен университет в Немския юг. И сигурно щял да си остане с нея, ако недоволството от икономическите беди на Германия не го тласнало към набиращата популярност Националсоциалистическа работническа партия и харизматичния й лидер Адолф Хитлер.
	В началото на трийсетте години Ритер бил представен на очарователен мъж с аржентинско-немски произход на име Рихард Даре — изгряваща звезда в нацистката партия и СС. Именно чрез Даре се срещнал с Хайнрих Химлер. Една от основните области, които Бодо Ритер изследвал, била ранният германски фолклор. У Химлер той открил охотен слушател за своите теории, което през 1935 година му осигурило покана да се включи в „Аненербе“* — общество за изучаване на древната германска история и наследството на предците. По-нататъшната кариера на Бодо показваше, че е бил човек с нюх за благоприятните възможности. Ритер открил такава в интереса на Химлер към произхода на германските народи. За няколко години станал незаменим и бил назначен в СД, Службата за сигурност на райха. Още един дребен бюрократ в хитлеровата машина за репресии.
	[* Немска организация с ръководител Хайнрих Химлер, съществувала в периода 1935–1945 г., създадена за изучаване на традициите, историята и наследството на германската раса. — Б.р.]


	— Надявам се, че имате здрав стомах. — Крис, младият научен сътрудник, който работеше в архива към Имперския военен музей в Дъксфорд, постави папка на дървеното бюро, зад което седеше Джейми Синклер.
	Джейми кимна мрачно, докато изучаваше опърпания бежов правоъгълник — кой знае какви ужасии имаше вътре. Папката явно не бе отваряна с години, което не беше изненадващо. В днешно време малко хора се интересуваха от международните военни трибунали в Нюрнберг — процесите, на които са съдени най-известните нацисти за военни престъпления. Всичко, което е трябвало да се каже, е било казано. Всички аргументи — предъвквани отново и отново през последните седемдесет години. А Бодо Ритер бе дребна риба в сравнение с мъжете, които бе последвал в съдебната зала.
	— Казахте, че се интересувате най-вече от кариерата на Ритер след 1942 година, нали?
	— Точно така. Бих искал обаче да се запозная и със ситуацията, да разбера с какви хора си имам работа.
	Крис отвори папката.
	— Тогава предлагам да започнем оттук. — Остави купчина избледнели листове на бюрото. — Ето го копието от клетвените показания на Ритер пред цивилен адвокат към Военния трибунал на САЩ през 1947 година. Имайте предвид обаче, че по стандартите на Нюрнберг това си е било просто странична атракция.
	Джейми кимна.
	— Знам, че е бил съден от Американския военен съд и не е придружавал някое от големите имена.
	— Хубаво, значи няма нужда да навлизам в подробности. Както виждате, първите няколко параграфа покриват целия му живот преди войната, университетската му кариера и последвалото му включване в СС. След това… — Младежът подаде документите на Джейми.
C>
	В началото на 1941 година изпитвах разочарование, защото, макар да носех униформа, не бях в състояние да дам своя принос за военните действия като войник. По това време вече бяха довършени плановете за операция „Барбароса“, а аз станах шеф на Зондеркоманда 4*, която бе подчинена на Айнзацгрупа С** и действаше в района на Шеста армия, тоест в Украйна. По време на службата ми като началник на Зондеркоманда 4 — от организирането й през юни 1941 до януари 1942 година — при различни случаи ми бе възлагана екзекуцията на комунисти, саботьори, евреи и други нежелани лица. Не мога да си спомня точния брой на екзекутираните. По приблизителна оценка, чиято достоверност не мога да гарантирам, предполагам, че броят на екзекуциите, в които е взела участие Зондеркоманда 4, е някъде между 10 000 и 15 000. Станах свидетел на няколко масови екзекуции, а в два случая ми наредиха да ръководя изпълнението им. През август или септември 1941 година се проведе екзекуция в близост до град Коростен. Застреляни бяха между седемстотин и хиляда мъже. Разделил бях поделението си на изпълнителни отряди от трийсет души всеки. Първо подчинените полицаи и украинската милиция, местното население и членовете на зондеркомандата хванаха хората. Подготвени бяха масови гробове. От общия брой лица, определени за екзекуция, по петнайсет мъже бяха отвеждани до ръба на масовия гроб, където трябваше да коленичат, обърнати към трапа. По онова време дрехи и ценности не се събираха. По-късно това се промени. Бригадите за екзекуции бяха съставени от хора на Зондеркоманда 4, украинската народна милиция и охраната. Когато мъжете бяха готови за екзекуция, мой ръководител, който отговаряше за съответната бригада, даваше заповед за стрелба. Тъй като стояха на колене на ръба на масовия гроб, жертвите веднага падаха в гроба. Охранявани, наблизо чакаха реда си лицата, които трябваше да бъдат застреляни след това. Надзиравах лично екзекуциите, които описвам тук, и се погрижих да няма посегателства. Зондеркоманда 4 е убивала също така жени и деца. През септември или октомври 1941 година от Айнзацгрупа С ми предоставиха мобилна газова камера и екзекуциите вече се извършваха по този метод.
	[* Специална команда 4 (нем.). — Б.пр.]
	[** Айнзацгрупа С — айнзацгрупите били оперативно наказателни формирования със специално предназначение, създадени в окупираните от Третия райх територии. — Б.пр.]
	Прочетох предходните показания, които се състоят от пет страници на немски език, и заявявам, че това е цялата истина, доколкото ми е известно. Имах възможност да нанеса промени и поправки в тях. Дадох ги доброволно, без да ми е обещавана награда и без въздействието на каквато и да било принуда или заплаха.
	Нюрнберг, 6 юни 1947 г.
	(Подпис)
@	Бодо Ритер
C$
	Джейми усети хлад, който като че ли се опитваше да разяде костите му. Не заради ужасите (смъртта на петнайсет хиляди мъже, жени и деца, както и на бог знае още колко), а заради безстрастния начин, по който Ритер ги описваше. Нямаше съжаление, нито вина или тъга, само студено, коравосърдечно излагане на факти.
	А след фактите идваха списъците. Лвов, Домобрил, Житомир, Мелница, Ново селища, Волуня, Злочов, Дрогобич, Каменка и Стрий. До всеки украински град имаше прилежен отчет за цифроманите бюрократи на Химлер. Евреи, еврейки, еврейски деца, комунисти, партизани. Броенето започваше с десетки души, след това стотици и в крайна сметка — при пролома Бабий Яр край Киев — десетки хиляди.
	А след списъците — реалността. Свидетелски показания. От войници, които бяха видели ужасите лично; от хора, които бяха взели участие; от оцелели, които бяха изпълзели голи и окървавени от ямите на смъртта и някак бяха оцелели да разкажат историята.
	Тела, струпани на пластове едно върху друго; живите — легнали върху мъртвите в очакване да бъдат убити на свой ред. Отчаяните стонове на ранените. Малка ръка, протегната от пясъчен гроб в безмълвна молба да я довършат. Кръв, извираща от земята на фонтани, докато убийците се опитват да прикрият чудовищността на престъпленията си. Войната на Бодо Ритер.
	— Мили боже! — Джейми улови погледа на младия мъж отсреща.
	— Да, и това е само върхът на айсберга. Най-малко четирийсет зондеркоманди са действали зад фронтовата линия при напредването на германците в Русия от брега на Балтийско море до Кримския полуостров. Нацистите били изключително горди от това, което правели, и си водели подробна документация. За щастие, някои от тях преживели войната и затова хора като Ритер са изправени на съд. Разбира се, Вермахтът*, СС и местните милиции често им вършели мръсната работа, така че числата, които виждате в тези документи, са минимални стойности. Вероятно между един и половина и два милиона мъже, жени и деца, и то без да включваме руските военнопленници, са били избити за период от две години.
	[* Въоръжените сухопътни, военноморски и военновъздушни сили на Германия от 1935 до 1945 г. — Б.р.]
	— Ритер звучи така… разумно. — Джейми поклати глава при тази мисъл. — Просто още един ден в офиса.
	Крис кимна.
	— Хора като Ритер са разсъждавали само в бройки. Командирите на айнзацгрупите били юристи и полицаи, нацистки партийни функционери. Попитайте ги защо са го направили и те ще свият рамене и ще ви отговорят, че само са си вършели работата. Подчинявали са се на заповеди.
	Джейми се зачете в много по-краткото второ изложение, направено от същия човек няколко дни след първото.
C>
	През юли 1942 година се разболях, което не е необичайно за войници с нашата задача. Нашата работа вземаше своята дан дори и от най-силните. Помолих да бъда прехвърлен в някоя бойна единица, но тъй като Химлер бе наясно с конкретните ми експертни познания, бях командирован в нова експериментална команда, която по-късно стана известна като Geistjaeger 88.
C$
	Ритер изброяваше конкретните задачи и сфери на работата си, а накрая бе приложил списък на личния състав. Почти всички в него бяха мъртви или изчезнали.
C>
	SS Standartenführer Бодо Ритер
	SS Sturmbannführer Макс Дорнбергер
	SS Untersturmführer Герд Волф
	SS Unterscharführer Бернт Хартман…
C$
	Когато стигна до последната страница на папката — факсимиле на смъртния акт на Бодо Ритер след обесването му в затвора „Ландсберг“ през 1950 година, Джейми вече бе изтощен. Въпреки това остана още час, за да си направи копие от показанията на Ритер, преди да потегли към дома. Когато излезе през портите на комплекса „Дъксфорд“, младият мъж, с когото бе говорил преди минути, вдигна телефона в кабинета си.
	— Искахте да научите, ако някой проявява интерес към файла на Бодо Ритер, нали?


>	VIII

	— Мисля, че открих нещо за вас.
	— Извинете, може ли да повторите? Връзката не е много добра. С кого разговарям?
	— Обажда се Джейми Синклер. От Лондон. Говорихме за Geistjaeger 88.
	Надяваше се връзката да е достатъчно лоша, за да скрие разочарованието му от факта, че Дани Фишер не го помни.
	Но детектив Фишер току-що бе приключила четиринайсетчасова смяна, която включваше дълго ровене из най-голямото сметище в Бруклин в издирване на изчезнали части от тяло, така че на вцепенения й ум му беше необходимо малко време, за да разпознае англичанина със сексапилния акцент.
	— О, здравейте.
	— Мисля, че имам информация за вас — заяви Джейми.
	— Давайте.
	Отне му около секунда да схване, че „давайте“ означава „казвайте“.
	— Geistjaeger 88 е създадена през 1942 година като конкурент на организацията за плячкосване на произведения на изкуството на Херман Гьоринг. Само че била малко по-тясно специализирана.
	— Ъ-ъ?
	— Задачата й била да издирва произведения на изкуството и исторически артефакти, свързани с окултното. Химлер вярвал, че ако успее да впрегне силата на миналото, Третият райх ще може да конструира свръхоръжия, които биха позволили на Хитлер да постави света на колене. Става въпрос за неща като лъч на смъртта и летящи чинии.
	Джейми обясни манията на бившия баварски фермер по произхода на арийската раса, която го подтикнала да изпрати експедиции до Тибет и Сибир в търсене на подземните градове на врил — митичен народ, за когото се твърди, че населявал потъналата Атлантида.
	— Освен това смятал, че Копието на съдбата, копието, с което бил прободен Христос на кръста, има магически сили, които биха помогнали на нацистите да постигнат световно господство. Бернт Хартман е един от хората, на които било наредено да издирят този артефакт. Хартман не бил стандартният есесовец. Повечето от тях били точно такива, каквито ги виждате по снимките — високи, руси и с много германски вид: с глави във формата на куршум и квадратна челюст. В началото на войната трябвало да имат безупречно съдебно минало и можело да ги изхвърлят, дори ако им липсвал един-единствен зъб. Според беглото описание, което Ритер дал на разпитващите, Хартман бил нисък, кльощав и току-що освободен от затвора в Хамбург, където лежал за банков обир. Ритер бил умен тип. След като го назначили в командата, много бързо схванал, че работата изисква екип със специфична комбинация от таланти. Сред въпросните таланти била способността да отвориш заключена каса, без да взривиш или да изгориш онова, което се намира вътре. Тук идвал ред на Хартман. Ритер го харесал и той станал касоразбивач и неофициален талисман на Geistjaeger 88. Командата преравяла цяла Европа в търсене на предмети с религиозно или ритуално значение. Насочила се към музеи, частни колекции, църкви. Издирвала кости на светци, трески от Христовия кръст — такива неща. Един от най-добрите хора на Химлер, човек на име Валтер Шеленберг, след края на войната пише, че е прекарал месеци в обикаляне на църкви из Италия. Там търсел последното известно копие на трактата на римския историк Тацит „Германия“, защото се смятало, че в него са най-ранните сведения за произхода на германските народи. Има теория, че Шеленберг намерил меча на Карл Велики, краля на франките, но дори да е така, той е изчезнал заедно с хиляди други съкровища в края на войната. За меча се твърди, че е бил използван в магически ритуали. Химлер обичал такива неща. Окултизмът бил неговата страст.
	— Мислех, че страстта му е била изтребването на евреи.
	— Всъщност е убивал доста неохотно, поне физически, но не това е най-важното. Geistjaeger 88 работела в южната част на Русия, в Румъния, Унгария и Франция, но при ожесточените битки след десанта в Нормандия била принудена да се оттегли обратно в Германия заедно с всички останали. Открих конкретен цитат, според който през май 1945 година са защитавали Райхсканцеларията заедно с много други подразделения на СС.
	— И как ни помага това?
	— Техният командир Standartenführer Бодо Ритер оцелял във войната. Изглежда, се е измъкнал, преди да попаднат в капан. Повечето от останалите са убити, а двама от тях просто изчезнали.
	— Нека позная. Хартман?
	— Бернт Хартман и Макс Дорнбергер.
	Последва пауза, докато Дани Фишер обмисляше имената.
	— Какво знаем за Дорнбергер?
	— Общо взето, нищо, освен че е бил политически офицер на командата, което вероятно означава „бесен нацист“.
	Известно време Дани премисля какви възможности им дава новата информация, но не се сети за нищо. Затова пък й хрумна друго:
	— За малко да забравя! Имам една снимка, която бих искала да погледнете. Веднага ще ви я изпратя по електронната поща.
	Джейми чу кликването, когато тя изпрати съобщението, и двамата зачакаха писмото да пристигне в пощенската му кутия.
	— Е, какво прави детектив от нюйоркската полиция, когато не лови убийци? — попита, за да запълни тишината.
	— Да не би да флиртувате с мен, господин Синклер?
	Джейми се засмя.
	— Ако наистина е така, ще трябва да се обръщате към мен на малко име.
	— Спи, господин Синклер. Работи, яде и спи. Животът на полицейския детектив не е чак толкова привлекателен като този на търговеца на произведения на изкуството.
	Канеше се да разсее абсурдното й заблуждение, че животът му е бляскав, но компютърът го уведоми, че електронната поща е пристигнала. Писмото съдържаше прикачен файл и Джейми кликна два пъти върху него, за да го изтегли.
	— Изчакайте само секунда.
	— Разбира се, колкото време ви е нужно.
	На екрана се появи изображение на едно-единствено стилизирано око с извита вежда над него. Изглеждаше му странно познато с изключение на едно нещо.
	— На пръв поглед бих казал, че изглежда египетско.
	— На същото мнение са и нашите експерти. Проблемът е, че не можем да намерим нищо, което да свързва мъртвото семейство или някой от потенциалните убийци с Египет. Трябва да ви питам нещо. Дали символът от снимката може да има връзка с нацистката команда „Ловци на духове“ или пък с Хайнрих Химлер и манията му по окултизма?
	— Добър въпрос.
	— И отговорът е?
	— Нямам представа.
	Джейми долови разочарованието й на другия край на линията.
	— Може да ми помогнете, ако кажете къде е открит символът.
	— Беше върху една от жертвите.
	— Какво по-точно имате предвид с това „върху“?
	— По-конкретно ли? — Дани се поколеба, не беше сигурна колко информация да му разкрие. — Ами, беше издълбан върху челото й с върха на ловен нож. Какво мислите за това?


>	IX

	Изминаха три дълги дни от последния монолог на стареца. Три дни на разочарование и съмнения. Паул Дорнбергер едва се осмеляваше да напусне болничната стая на баща си, да не би да пропусне нещо жизненоважно. Беше се обадил на работодателя си и помоли за няколко дни отпуск с оправданието, че старецът навярно умира. На моменти това изглеждаше самата истина. Макс се луташе между полусъзнание и кома и през изминалите седемдесет и два часа не бе изрекъл почти нищо. Паул бе прекарал първите няколко часа в трескаво очакване. Какво се е случило след това? Какво са открили, когато в крайна сметка са избягали от вечния мрак? Но по-късно дребният червей на съмнението бе започнал да дълбае мозъка му. Дали полудяваше? Наистина, само луд би повярвал, че Макс Дорнбергер е преживял тази приказка отпреди две хилядолетия. Имаше десетина причини, поради които историята можеше да е в главата на баща му. Възможно бе да я е прочел в някоя книга или да е сцена от сюрреалистичен филм от трийсетте години. Умът на стареца се разпадаше. Спокойно можеше да я е измислил. Във всеки случай Паул си губеше времето тук. Имаше обаче и друга възможност, заради която си струваше да продължи. Ако отхвърлеше откачената вероятност, че Макс Дорнбергер разказва събитие, което е преживял лично, все пак оставаше вариантът старецът да пази в паметта си история, предавана от баща на син през вековете. Разказ като онези, нашепвани край лагерни огньове и на смъртни легла както някога. Забравено семейно наследство, погребано дълбоко в подсъзнанието.
	На леглото до него Макс Дорнбергер най-сетне се размърда и възобнови разказа, а Паул посегна към диктофона си.
	_Петдесетината мъже от Втора кохорта зажумяха и с препъване преминаха от мрака в светлината._
	_Озовахме се в тясна долина със стръмни склонове в сърцето на планината, достъпна само през тунелите, които току-що бяхме преодолели. Насреща, издълбана в самата скала, се виждаше чудна гледка. Високи колони от червен пясъчник ограждаха от две страни входа на голям храм._
	_Долината бе широка малко над километър и половина; беше мрачна, осеяна с грамадни канари и изглеждаше като изсечена с гигантска брадва. Не се мяркаше нищо живо — ни човек, ни животно — и аз наредих на легионерите си да поемат към храма, извадили мечове и подредени в редица. Въпрос на минути бе да изминем сто и петдесетте крачки, които деляха гърлото на пещерата от сградата, и скоро стояхме в сянката й върху застлан с плочи двор. Със своя мащаб и великолепие храмът бе едно от чудесата на света. Изглеждаше толкова не на място в тази безплодна пустош, колкото и гладиатор в храма на весталките. Сложни барелефи на богове и царе покриваха стените, в които бяха издълбани ниши за статуите на владетелката, поръчала изграждането на зданието. Сред тях имаше и скулптури на странни същества — полухора, полуживотни: мъже с глави на кучета, крокодили, змии и ястреби. А в центъра на трегера — едно-единствено широко отворено око. Изглежда, окото бе символ на Дидона или пък на бога, чиято воля господстваше тук, защото украсяваше големия олтар, издялан от единичен каменен блок, който стоеше пред стъпалата на храма. Гладката повърхност бе оцветена от кръвта на последната жертва, но предстоеше нещо още по-лошо._
	_— Марс да ни е на помощ! — чух шепота на войник от дясната ми страна и го видях да прави знак срещу злото._
	_Не се сдържах и сторих същото, след като осъзнах какво виждам. В плитка купа, издълбана в горната част на олтара, лежеше тяло на дете. Коремът му беше разпорен, все едно бе пиле, по чиито вътрешности авгур вещае бъдещето. В същия миг замръзнахме, защото в горната част на стълбите се появи висока фигура в зелена роба, която със силен акцент закрещя на несигурен латински:_
	_— Никой, влязъл в свещената долина, не може повече да я напусне! Проклятие за червената напаст, осквернила това място! — От устните на мъжа се разхвърча слюнка, когато вдигна треперещ пръст и го насочи към лицето ми. — Проклятие за търсещия! Проклятие за предателя! — Пръстът се насочи към Бас, който се дръпна назад, сякаш очакваше да го порази мълния. — Призовавам Всевиждащото око да унищожи узурпаторите!_
	_Последните думи се извисиха в писък, но той приключи, след като зад нас се разнесе грохот. Звукът недвусмислено подсказа, че по някакъв начин входът на тунела бе блокиран. Усетих, че мъжете зад гърба ми се размърдаха неспокойно, и видях задоволството в очите на жреца._
	_— Спокойно! — заповядах. — Вие сте войници на Рим, а не някаква паплач без водач. Не се хващайте на триковете на този шарлатанин. Стореното може да се промени. Тези хора все отнякъде получават продоволствия. Не могат да ни хванат в капан, без сами да паднат в него._
	_Докато говорех, тръгнах към мястото, където жрецът чакаше с озадачена свирепост. Изтрих я от лицето му с дръжката на меча си и кръв опръска камъните; предните му зъби изхвърчаха, счупени от корените. Мъжът се свлече с вой, но аз го изправих на крака, допрял върха на меча си в ребрата му. Принудих го да поеме пред мен навътре в сянката на големия вход между колоните._
	_— Факли!_
	_Десетина мъже ме последваха навътре, а другите останаха навън да защитават храма срещу евентуална външна заплаха. Факлите пламнаха и за един прекрасен миг останахме заслепени от светлината, отразена от милион златни повърхности. Бяхме изпаднали в благоговение пред богатството срещу нас, но нямахме време да се възхищаваме на великолепието. Жрецът извика на някакъв гнусен език и се изплъзна от хватката ми. Нападнаха ни от всички страни. В първия момент се изкуших да наредя на хората си да заемат строй „костенурка“ — непробиваемата черупка от щитове, която е последната защита на легионера. Но разсъдих за миг и осъзнах, че срещу нас са се изправили не воини, а обикновени жреци и роби, старци, жени и деца, въоръжени с ловни копия, ножове и коси. Оттеглихме се до вратата и се строихме в редица. Нападателите ни притискаха силно, замахваха отчаяно към щитове и брони, но само след секунди чух гласа, който чаках. Бас най-сетне реагира на суматохата и доведе останалата част от мъжете на помощ. С върховно усилие се завъртяхме, все едно се отваряше врата, за да позволим на подкреплението да се присъедини към нас, и клането започна._
	_Пристъпих напред и мечът ми потъна дълбоко в корема на възрастен мъж с подивели очи. Изблъсках го встрани с щита си. След мен в брониран клиновиден строй хората ми газеха през потрепващи тела, докато аз търсех върховния жрец сред паникьосаната тълпа. Мярнах нещо зелено, обърнах се и го видях да се катери нагоре между две огромни статуи в далечната част на храма. Изръмжах и си запробивах път с меча към него, решен да отнема душата му. Преди да стигна до основата на статуите, срещу мен се изправи младеж с дълго копие. В подходящи ръце копието може да бъде опасно дори ако се използва срещу мъж в броня, но младежът държеше оръжието, сякаш то бе мотика. Успях да стигна до него, преди да е решил накъде да го насочи. Вдигнах меча и видях как надеждата в очите на момчето угасва. Падна назад, разбрал, че никога няма да се превърне в мъж._
	_— Спри!_
	_По време на битка човек убива и продължава да убива, докато не падне мъртъв или вече няма кого да порази с меча, но нещо в този отчаян вик спря ръката ми. Погледнах нагоре и видях върховния жрец, застанал между статуите и вдигнал над главата си някаква блестяща реликва._
	_— Короната срещу живота му! Короната на Изида срещу живота на момчето!_
	_Думите възпряха ръката ми, а страданието в тях ми подсказа, че това е синът на жреца._
	_— Достатъчно!_
	_Заповедта ми надделя над звънтенето на мечовете и писъците на умиращите. Шумотевицата намаля, останаха само тежкото дишане на убийците и стенанията на жертвите. Опрях върха на меча си в гърлото на момчето и тъмните му очи се разшириха, когато усети студеното желязо._
	_— Защо, свещенико? С какво вехторията в ръцете ти е по-добра от всичко наоколо, та да струва колкото човешки живот?_
	_— От всички съкровища на царица Дидона Короната на Изида е най-голямото._
	_Жрецът напредваше решително надолу по стълбите, като все още държеше Короната. Дъхът ми спря, когато забелязах за първи път огромния камък, разположен между двата рога, който блещукаше като втечнен огън._
	_— Създадена е от самата Изида от даровете на баща й Геб: златото на Земята и една звезда, свалена от Небето, наречена Окото на Изида, чрез която тя вижда всички неща. Короната се предава през вековете и дарява с безсмъртие всеки, който я носи._
	_Мъжът коленичи пред мен и сложи короната със златните рога и големия диамант в краката ми. Засмях се, но гърлото ми бе пресъхнало като безкрайните пустини, които бяхме прекосили._
	_— Ако наистина дарява безсмъртие, защо самата царица Дидона не е тук, за да я положи в ръцете ми?_
	_Жрецът вдигна поглед и схванах, че изпитва презрение към мен заради алчността в гласа ми._
	_— Само Дидона имаше силата да я остави и да я скрие далеч от хората._
	_— И все пак хората дойдоха тук, а сега ти ми я предлагаш. Защо?_
	_Очите му се стрелнаха към момчето толкова бързо, че не бях сигурен какво съм видял. Увеличих натиска върху острието и чух удовлетворяващо ужасено давене._
	_— Защо? — повторих въпроса си._
	_— Щом сте тук, то е по волята на богинята._
	_Очите на жреца бяха приковани в моите и в тях съзрях нещо отвъд човешкото разбиране. В същото време гласът му придоби сила. Ще помня думите му до края на дните си:_
	_— Може да имаш петдесет години на всеки сто, без да платиш цената и на един ден, но останеш ли дори миг повече, Изида ще задържи душата ти във вечно мъчение._
	_— Вън! Всички вън! — Бас ме стрелна подозрително с поглед, докато напускаше храма, и в този момент подписа смъртната си присъда. — Оставете жреца и сина му, но убийте останалите._
	_Час по-късно, когато писъците бяха заглъхнали, на светло открих, че всички се взират в мен и в товара ми. Избърсах кървавия си меч с парче плат, отрязано от зелената роба на жреца._


>	X

	Измина още седмица, преди Джейми да намери време да посети Египетския отдел на Британския музей. На пръв поглед изглеждаше просто, но колкото повече разучаваше разпечатката на файла, който детектив Дани Фишер му беше изпратила, толкова по-ясно осъзнаваше, че нещо не е наред. Всевиждащото око бе достатъчно обичаен символ в египтологията; срещаше се в амулети, медальони и скулптури, но в това око имаше нещо по-различно. Прекара по-голямата част от сутринта в музея, в голямата читалня с купола, където проучваше прашни трактати и научни произведения. Отдавна бе минало времето за обяд и гладът го гризеше като настървен плъх, когато най-сетне намери онова, което търсеше. Към него бе приложена интригуваща препратка, написана с молив. Само дето Джейми нямаше представа какво означава.
	Потърси книгата, посочена в бележката, но тя не беше на рафта, където трябваше да стои. Въпросният том беше толкова неизвестен, че бе малко вероятно някой друг да го е взел за четене, по-скоро беше прибран на грешно място. Все пак си струваше да пробва.
	— Търся една книга, „Митове и легенди на Античния свят“. Според базата данни в компютъра би трябвало да е на ей онзи рафт, само че май я няма.
	Момичето зад бюрото се намръщи и провери в собствения си компютър, преди да се обърне към старомодна тетрадка за опис. После поклати глава.
	— Така си и мислех. Базата данни още не е актуализирана. Това заглавие беше обявено за изчезнало преди три седмици. Откраднато е. Ще се изумите колко често се случва.
	Джейми прикри разочарованието си, благодари й и се обърна да си ходи.
	— О, почакайте! — повика го момичето. — Да, така си и знаех! Имаме още един екземпляр от книгата, само че е в чуждоезиковия ни отдел. Ще ви свърши ли работа?


	Когато се увери, че разполага с търсеното, Джейми върна книгите и прекоси големия двор. Излезе през главния вход с колоните на улица „Грейт Ръсел“. Обикновено би взел метрото, но вместо това реши да се върне пеша в офиса, за да си даде време да обмисли онова, което бе открил. Пресече „Тотънхам Корт“ и след няколко минути стигна улица „Оксфорд“. Най-краткият път беше да мине директно по нея, но мисълта да си пробива път през орди от мокри пазаруващи не му допадна особено, така че пое надолу към Сохо Скуеър и после на запад. Остави краката да го водят. Прекалено късно осъзна, че го следят. Бяха двама. Носеха дънки и онзи тип горнища, на които хлапетата викат „худи“ — дебели суитшърти с големи качулки, скрили напълно лицата им. Онзи отдясно бе в синьо, а другият — в тъмнокафяво. Джейми се прокле, че не е тръгнал по очевидния маршрут, и почувства хлад, който нямаше нищо общо с времето. Идиот! Как можа да свали така гарда си?!
	Погледна отново назад и потвърди първото си подозрение. Млади мъже, стройни и здрави, добрата им кондиция личеше от начина, по който се движеха. Ако бяха обикновени обирджии, щяха да демонстрират известна доза агресивно перчене и да се опитат да го разсеят някак. Тези мъже бяха като крилати ракети, вниманието им бе приковано изцяло върху целта. Намираха се на по-малко от двайсет стъпки и поддържаха ритъма с бързи целенасочени крачки. Да се бие или да побегне? Огледа се за път за бягство, но те го бяха сгащили на идеалното място — тясна уличка с барове и нощни клубове със спуснати кепенци, които нямаше да отворят поне още няколко часа. В такъв случай трябваше да бяга. Сигурен беше, че може да запази преднина, докато стигне до относителната безопасност на по-оживена улица. Но още щом взе решението, разбра, че е твърде късно. От другата страна на пътя се появиха още двама, отпуснали свободно ръце встрани от тялото. Вървяха право към него. Джейми пресече улицата, в случай че бъркаше, но те повториха огледално действията му. Знаеше, че преследвачите зад него ще направят същото. Пулсът му се ускори, трудно контролираше дишането си. Не беше изплашен, поне още не, но беше подготвен. Времето внезапно се забави и Джейми знаеше, че ще е така, докато всичко приключи. Плъзна ръка в джоба си и се обърна на сто и осемдесет градуса, така че пое директно към хората, които го следяха. Видя смайването им в сянката на качулките. Фактът, че нападателите са четирима, бе странно успокояващ — не ти трябват четирима, за да застреляш човек в тила. Сега ги разделяха няколко крачки. Хрумна му, че може и да се е объркал, че те ще му позволят да премине. Но мъжът вляво бръкна в джоба си и вече нямаше връщане назад.
	Чорапът, пълен с влажен пясък, цял ден лежа неудобно в джоба на Джейми. Сега го измъкна и с чудесен бекхенд го стовари в челюстта на Кафявата качулка. На мъжа му се стори, че се е озовал от погрешната страна на ъперкъта на Майк Тайсън. Отметна глава назад, зъбите му се изпотрошиха с ужасно хрущене, краката му се подкосиха и Кафявата качулка се срина, подбелил очи. Докато човекът падаше, Джейми продължи да размахва „оръжието“ си, предположил, че изненадата е приковала на място Синята качулка. Нямаше време да се тревожи за онези зад гърба си, но чу вик, който му подсказа, че не са далеч. Синята качулка се оказа по-бърз, отколкото изглеждаше. И вече бе твърде близо, за да може Джейми да му приложи импровизирания топуз достатъчно ефективно. Нападателят се беше привел и го приближаваше, стиснал нож в дясната си ръка. Джейми блокира замаха на острието с лявата си китка по начин, който би накарал инструктора му по борба от близко разстояние да се гордее с него. После вдигна десния си крак и стовари обувката си върху вътрешната страна на лявото коляно на нападателя. С удовлетворяващ вик на болка Синята качулка тупна на паважа до приятеля си. Но според таймера в главата на Джейми времето му почти изтичаше. Завъртя се, за да посрещне новата заплаха, и продължи да вършее с чорапа, дори след като някаква пружинна палка го халоса между рамото и врата. И макар че палтото му омекоти удара, вцепенение обхвана цялата му дясна ръка, а чорапът падна от обезсилените му пръсти. Джейми потръпна в агония, в главата му избухна червена светлина. Докато падаше, някой го ритна в крака; изви глава, за да не размаже лицето си в грубия бетон.
	— Вижте какво направи това копеле с Джими!
	Някой заби обувка в ребрата му, но Джейми едва усети болката — пострадалото му рамо беше още по-зле.
	— Шибаняк!
	Някой го ритна в стомаха и изкара целия му въздух, но Джейми се опита да се изправи на крака, за да избегне сипещите се ритници. Как можа да забрави за палката? Този път пострада лявата му страна, а той бе в състояние да се защити, колкото и един инвалид. Падна по лице в мръсотията и в ноздрите го блъсна миризма на кучешка пикня.
	Не можеше да помръдне и мускул. Още докато си го помисли, един от тях — може би Синята качулка — замахна апатично с крак. Обувката само облиза бузата му, но въпреки това болеше адски.
	Някой зарови пръсти в косата му и повдигна главата на Джейми.
	— Човекът казва да се оттеглиш — изръмжа в дясното му ухо; звукът сякаш идваше от много далеч. — Разбра ли, шибаняк? Човекът казва да се оттеглиш!
	Джейми пробва да отговори, но още се опитваше да схване смисъла на чутото. Да се оттегли? От какво? Кой човек? Без предупреждение лицето му избухна — забили бяха носа му в земята. Джейми усети вкус на желязо в устата си. В очите му имаше сълзи.
	— Казах, зацепи ли, шибаняк? Кимни, ако ме разбираш.
	Някак успя да кимне.
	— Защото, ако не го направиш, следващия път няма да бъдем толкова нежни, мамка му! А междувременно ето ти това заради Джими!


>	XI

	Паул Дорнбергер оправи синята си копринена вратовръзка и се приближи до непретенциозната дървена врата в триметровия каменен зид, над който бе опъната електрифицирана бодлива тел. Стигна до нея, натисна звънеца и с усмивка погледна нагоре към немигащото око на охранителната камера. Знаеше, че вътре в къщата Джерард (британец от Бирмингам с предпочитание към едносричните разговори) ще разгледа внимателно лицето му със студени очи, след което ще използва софтуера за лицева идентификация, за да е сигурен, че на мястото на Паул не стои друг човек, подложил се на пластична хирургия. Вратата се отвори с леко щракване и разкри почернялото от слънцето лице на Винс, бивш сержант от „Делта Форс“. За един момент (картината нямаше да е пълна без това) той изглеждаше разочарован, че не може да го застреля, но бързо му мина. Калифорниецът отпусна своя „Хеклер и Кох MP5“ и въведе Паул вътре. В Лондон бе необичайно друг освен въоръжен полицай да носи оръжие. Тази къща обаче била предназначена за клон на посолството на бившата съветска република Молдова и бе дипломатическа територия. Какво влизаше и излизаше от дипломатическата мисия не интересуваше никого освен Олег Самсонов. Съседите биха могли да се разтревожат от количеството оръжия, които често се мяркаха в градината. Само че такива нямаше, тъй като Самсонов бе купил и двата съседни имота.
	Винс придружи Паул по целия път нагоре по настланата с чакъл алея, покрай камерите и между датчиците до къщата: огромен модернистичен куб от матирана стомана и армирано огледално стъкло. Основната жилищна част бе на горните етажи, приземните помещения и мазето бяха отделени за кухните, спалните на обслужващия персонал и гаража за автомобилите на собственика — десет еднакви лимузини и спортните му коли. Дорнбергер бе почти сигурен, че притежателят им никога не е карал която и да било от тях. Приближиха се до стъклена врата в ъгъла на приземния етаж и Дорнбергер набра кода на деня. Последва ново изщракване, когато тя се отвори към вътрешно стълбище. Изкачване нагоре по стъпалата — общо двайсет и четири на брой — с ясното съзнание, че Джерард наблюдава всяко негово движение и дори при най-беглото съмнение може да изолира стълбището и да го напълни с обезвреждащ газ. Най-накрая стигна върха и още една клавиатура, след което вратата се отвори и Паул влезе в зоната за сигурност.
	Джерард вдигна поглед от мониторите си.
	— Закъсня с три минути.
	— Добро утро и на теб, Джерард. Ходих на посещение при баща си в болницата.
	Джерард кимна и записа информацията в компютъра си, където трябваше да попълва всяко отклонение от рутинната практика.
	— Добро утро, Паул! — Усмивката на Кени, бивш командос от Австралийските специални военновъздушни сили, прикриваше факта, че той е най-смъртоносният убиец в къща, пълна със смъртоносни убийци. — Някакво подобрение у стареца?
	Дорнбергер сви рамене.
	— Правят всичко възможно.
	Кени кимна съчувствено и отвори стоманената врата към основните апартаменти.
	До остъкления офис на Паул се стигаше по коридор, облицован с руски икони от тринайсети век; до него имаше огромна всекидневна. В центъра на помещението бе разположен голям куб от метал, който приличаше на неръждаема стомана. Паул Дорнбергер знаеше, че конструкцията се издига и образува ядрото на сградата — триетажна паник стая. Комбинацията за ключалката й бе известна само на собственика и на съпругата му. Паник стаята бе проектирана да издържи рухването на сградата и можеше да устои на всичко, освен на ядрена експлозия.
	Секретарката бе оставила на бюрото в офиса му списък с конкретните интереси на собственика за деня. Паул прекара един час на компютъра и телефона в събиране на информацията, от която се нуждаеше за брифинга си с четирийсет и първия по богатство в света. Точно в десет сутринта се изправи и почука на вратата на кабинета на Олег Самсонов, който имаше изглед към парка.
	— Влез.
	— Добро утро, сър.
	По настояване на милиардера говореха на английски, но Паул Дорнбергер би се справил напълно свободно и с руски, както и с още няколко европейски езика. Езиковите умения бяха само едно от предимствата му, взети предвид при кандидатстването за личен асистент на Самсонов.
	— Какво е първото за днес, Паул?
	— Обичайният преглед на световната икономика, сър. В Гърция има ситуация, която може да ви заинтересува.
	Видя как очите на хищника светват. Олег Самсонов умееше да надушва слабостта както големите котки долавят аромата на кръв, а реакцията му бе също толкова смъртоносна. Син на високопоставен чиновник от КГБ, преди перестройката Самсонов отговарял за вноса на компютри за нуждите на Комунистическия младежки съюз. Там, където другите виждали края на системата, която ги е изхранвала цял живот, Олег видял възможност. Имал чуждестранни доставчици и мрежа от търговски обекти, необходими му били единствено разрешително за внос и пари, за да задейства плана си. Използвал комбинация от усилена работа, пълна безпощадност и контактите на баща си и така за две години създал бизнес империя, а в края на третата имал банка. Само че банковото дело в постсъветска Русия било опасен бизнес. Съперниците и бизнес партньорите на Олег се оказали изключително предразположени към инциденти и той разбрал, че е само въпрос на време, преди да му се случи същото. Големият му шанс дошъл през 1995 година, когато използвал банката си като обезпечение, за да вложи капитали в петрол, газ и стомана на голямата разпродажба на държавните предприятия на Русия. По време на последвалия неизбежен икономически колапс банката, принудена да просрочва кредитите си, вече висяла като воденичен камък на врата на някой друг. Успехът не прави човек популярен, особено ако е постигнат с цената на препитанието на толкова много хора. Когато новото хилядолетие настъпило, с благословията на приятеля си Владимир Путин Олег се преместил в Лондон, сърцето на световния финансов капитал. Тук той водеше относително скромно съществуване като за член на най-елитния икономически клуб на планетата. Докато другите милиардери се занимаваха с футболните си клубове и свръхлуксозните си яхти, Олег Самсонов просто търсеше следващия си милиард и изкачваше стъпало след стъпало в класацията на световните богаташи. В Лондон Олег се чувстваше в безопасност от недоволните казахи, които негодуваха, че печалбите от мините и нефтените им находища отиват в офшорни банки, вместо да се реинвестират в обеднелите им градове, както и от бившите си приятели в руската мафия, които все още не разбираха, че да ги зареже с безполезна банка е просто добър бизнес ход. Естествено, той знаеше, че най-голямата опасност идва от тези, които са най-близо до него. Познаваше хора, убити от свои приятели от детинство. Олег Самсонов признаваше единствено лоялността, която може да се купи на цена, непосилна за никой друг. Ето защо безопасността му бе поверена на бивш капитан от специалните части, понастоящем съветник по сигурността. Избрал бе хората си предимно измежду ветераните от стария си полк освен няколко доверени външни лица като Винс, с когото бе работил в Ирак и Афганистан. Бяха общо двайсет и работеха денонощно на смени от шест човека.
	Олег и Паул продължиха да работят, докато Самсонов обяви почивка и отиде да обядва със семейството си в частните им покои на горния етаж. Дорнбергер щеше да се върне на бюрото си за кафе и сладкиш — още едно от нещата, с които бе спечелил симпатиите на работодателя си. Подобно на охраната, Паул не беше женен и живееше като монах. Това му позволяваше да посвети цялата си енергия на човека, който му плащаше заплатата.
	Милиардерът се обърна на прага.
	— А, Паул, за малко да забравя. Как е баща ти?
	— Все още се бори, сър.
	— Хората от болницата вършат ли си работата?
	— Разбира се, сър. — Самсонов не се интересуваше от здравето на възрастния мъж, а само дали си струваше парите. В края на краищата, той плащаше за лечението. — И ви благодаря, сър.
	Руснакът кимна.
	След минути едно малко момче се втурна в кабинета няколко крачки преди изтормозената си английска бавачка. Детето се хвърли в скута на Дорнбергер, а Паул се усмихна и разроши тъмната му коса. Добро момче беше, с пъргавия ум на баща си и елегантните черти на майка си, но като всички хлапета на неговата възраст и то бе събрало твърде много енергия в малкото си тяло.
	— Ей, Дмитрий, не виждаш ли, че съм зает? А и ще те чакат за обяд.
	Предаде детето обратно на бавачката, която го отведе въпреки шумните му протести.
	Когато двамата изчезнаха нагоре по витата стълба, усмивката на Паул се стопи. За миг внимателно поддържаната му маска се пропука и разкри съвсем различен човек. Телефонът иззвъня.
	— Дорнбергер.
	Слуша няколко минути, преди да върне слушалката на мястото й.
	Още една крачка напред.


>	XII

	— Боже мой, Джейми, какво ти се е случило?!
	Джейми Синклер се усмихна, доколкото можеше — не беше лесно, тъй като носът му напомняше на спукана футболна топка. Получил бе и няколко шута в ребрата, но в крайна сметка нападателите се умориха да се забавляват и избягаха. Един от тях с удовлетворяващо накуцване. След известен размисъл му се прииска да беше счупил крака на хулигана. От друга страна обаче, това вероятно щеше да му спечели престой в спешното отделение.
	— Нищо сериозно не е станало — отвърна. — Ще изглеждам много по-добре, след като се поизчистя.
	Чак тогава забеляза високата фигура, очертана от слънчевата светлина, която струеше от прозореца на офиса.
	— Това е детектив Фишер, ъ-ъ, Дани. Дошла е, за да те види… от Америка.
	За Джейми това бе един от онези мигове на изумително просветление, които се случват само няколко пъти в живота. Нещо като момента, в който царят осъзнал, че е гол. Имаше две възможности: да влезе в режим „брътвеж“, както го подтикваше инстинктът му, или да й представи мъжа, когото детектив Фишер очакваше — изтънчен и космополитен, само че със скъсано палто, смазано лице и разкървавен нос.
	Избра вариант две и пристъпи напред, за да се ръкува с нея. Ефектът щеше да е по-добър, ако не се беше спънал в кошчето за хартия.
	— И така, какво се е случило с вас? — попита Дани Фишер, след като Гейл слезе по стълбите, за да им донесе кафе.
	Тъй като нямаше представа защо са го нарочили, Джейми реши, че е излишно да й разказва подробности. Вместо това обясни накратко:
	— Крадци. Просто имах лошия късмет да се заядат с мен.
	Тя оцени раните му с проницателен професионален поглед, сравни ги с обяснението и след това се втренчи в него. Плени очите му с хипнотичен и леко подигравателен поглед. У Джейми се обади предупредителен звънец — сега бе моментът да се обърне и да избяга. Само че нямаше къде да иде, а и не бе във форма за бягство. Стъпка по стъпка.
	— Нима? Винаги е по-добре да им се даде това, което искат. Не че често имам подобни проблеми у дома. Тези момчета разпознават ченгето от една пресечка разстояние. Какво откраднаха?
	— Всъщност нищо. Някакви хора се появиха, докато се борехме.
	Дани протегна ръка, но пръстите й не докоснаха синината на лицето му.
	— Трябва да е била доста сериозна борба. Вие сте късметлия, господин Синклер. Имам слабост към героичния типаж, но е можело да ви убият.
	Джейми откри, че се усмихва. Детектив Дани Фишер изглеждаше много висока, а тялото й сякаш бе съставено изцяло от ръбести остри ъгли, което го наведе на мисълта, че какъвто и да е физически контакт с нея вероятно би го разкъсал на парчета. Човек не би нарекъл лицето й красиво; всъщност дори не беше хубаво. Устата й бе прекалено широка, носът — една идея по-дълъг, а сините й очи приличаха на блестящи остри сапфири. Беше от онзи тип лица, които запомняш завинаги, без да си виждал втори път. Присъствието й доминираше тясното пространство, но това бе свързано по-скоро с личността, отколкото с физическия й ръст.
	Дани Фишер проучи още веднъж офиса с големина на кибритена кутия. Вгледа се в износения килим и олющената боя, в бюрото на изпълнителния директор, където хаосът и редът се бореха помежду си за надмощие.
	— Вие сте онзи, който е намерил картината на Рафаело, нали? Онзи Джейми Синклер?
	Прииска му се тя да се бе постарала повече да прикрие недоверието си.
	— Точно така.
	— Очаквах нещо малко по…
	— Просторно? — подхвърли той, но реакцията й му подсказа, че не е улучил.
	— Просторно, да. Казаха, че сте получили някаква огромна награда. Милиони дори.
	— Кой го е казал?
	— Хората, които ви препоръчаха.
	Джейми сви рамене.
	— Все така казват.
	— И какво, не сте взели и пукната пара за откриването на картина, която струва сто милиона долара? Това изглежда малко грубо.
	Игривостта в гласа й го подтикна да обясни:
	— Имаше предложение за откривателски хонорар. Само че германското правителство не прие особено радушно дребния въпрос за задържането на улики в разследване на убийство, така че се получи забавяне. — Британското правителство също не се бе отнесло благосклонно, но това бе друга история. — Десет експерти казват, че Рафаело е точно това, което изглежда, но двама, винаги са двама, искат да докажат, че не е така, за да видят името си във вестниците. Един от тях вярва или твърди, че вярва, че е фалшива, а другият смята, че е рисувана от чирак на Рафаело. По същата логика можете да кажете, че „Мона Лиза“ е рисувана от чирак на Леонардо, и пак няма да сте далеч от истината. Въпросът би трябвало да се разреши сравнително бързо, но „бързо“ в света на изкуството означава около трийсет години. Вие американка ли сте?
	Дани му хвърли поглед, който казваше: „Това майтап ли е?“ само че с главни букви.
	— Просто последната американка, с която се запознах, се оказа израилтянка.
	— Не се получи, а?
	Джейми се улови, че споделя повече, отколкото възнамеряваше:
	— Тя не беше сигурна коя е, а пък аз бях влюбен по-скоро в човека, когото смятах, че е, не в онази, която се оказа.
	— Колко познато.
	Той примигна. Дани Фишер имаше навика да изкарва хората от равновесие и щеше да му отнеме известно време да свикне с това. За щастие, Гейл му даде възможност да се възстанови, като се втурна през вратата. Жонглираше с две кафета и някакъв голям пакет.
	— Имаш колет — каза, останала без дъх. — Май е някоя от книгите ти с картини. Имаш ли нещо против да потеглям, Джейми? Нали си спомняш, казах ти, че имам среща с майка ми?
	— Книги с картини ли? — попита Фишер, когато другата жена си тръгна.
	— Когато мога да си го позволя, събирам книги за Рафаело — обясни Джейми. — Тази сигурно е от изследователската фондация. — Бутна настрани пакета. — Аз, ъ-ъ, не…
	— Не сте очаквали да ме намерите тук?
	— Да, точно така. Не очаквах… Изненадахте ме.
	— Ами, нещата в Бруклин вървяха малко мудно, освен това ми беше време за отпуск. — Сега беше неин ред да свие рамене. — Никога не съм била в Лондон, така че… стори ми се добра идея да се отбия.
	— Да се отбиете? — Джейми дори не се опита да прикрие недоверието си.
	Дани се обърна и хвърли поглед през прозореца. Ако човек проточеше врат, можеше да види другата страна на тясната улица четири етажа по-долу.
	— Онзи тип там, точно срещу входа ви, разглежда с доста голям интерес скъпи бижута вече повече от трийсет минути. Само че не изглежда като човек, който ще купува годежен пръстен. Виждали ли сте го преди?
	Джейми се промъкна покрай бюрото и отиде при нея. Мъжът носеше късо и грубо работническо яке — от онези, които по необясними причини бяха излезли на мода отново. Черна скиорска шапка скриваше по-голямата част от главата му. Навярно беше на около трийсет и пет години. Джейми беше сигурен, че не е от нападателите му; никога не го бе виждал.
	— Не.
	Изведнъж долови парфюма й много осезаемо, както и естествения й аромат под него: землиста чистота, смесена с миризмата от вълната на пуловера й.
	— Когато видя човек като него, ръката ми започва да потрепва. Ще ми трябва известно време да свикна, че съм без пистолет. Онова, което казах преди малко, не беше съвсем вярно. Общо взето, стигнахме до задънена улица с разследването „Хартман“ в Щатите, затова реших да дойда тук. Официално трябва да съм във връзка с вашия Скотланд Ярд, но го правя в личното си време, което не им се нрави особено. Неофициално — надявам се ключът за случая „Хартман“ да е тук. Все пак другите две убийства са извършени в Лондон.
	Джейми се облегна на бюрото.
	— Това излиза много отвъд границите на служебните ви задължения и ако позволите да изкажа мнението си, е доста несигурно предположение.
	Дани се втренчи в него, в сините й очи личеше пресметливост и оценяване.
	— Семейство Хартман имаше четири деца. Съвсем малки. — На устните й трепна меланхолична усмивка. — С руси коси, красиви, сигурно са били изпълнени с живот. Имам племеннички точно като момичетата им. Убиецът е разбил главите им с чук, но макар ръцете му да са били вързани, най-голямото от тях до самия край се е опитвало да се бори с него. По един или друг начин ще намеря този човек, господин Синклер, ако ще да го търся цяла вечност. Вярвате ли ми?
	Лицата им бяха на около метър разстояние.
	— Да, вярвам ви. Наричайте ме Джейми.
	Дани кимна бавно.
	— Добре… Джейми. Това е твоята територия. Накъде да поемем оттук?
	Той не избърза с отговора:
	— Мисля, че имаме две възможности. Или да последваме нишката „Хартман“, или да проследим Окото.
	— Окото ли?


	— Първоначално изглеждаше достатъчно просто. В египетската иконография има два значими символа с око. Окото на Хор и Окото на Хатор, известно още като Окото на Ра. Ето техни копия. — Джейми разстла два листа хартия на бюрото и постави до тях разпечатката на окото от файла, който Дани му беше изпратила. — Срещат се често по храмови фризове и амулети, известни са като _уаджети_ и в древни времена се е смятало, че имат специални лечебни свойства.
	— Така-а-а… — Дани Фишер дъвчеше върха на десния си палец, докато размишляваше над изображенията. Веднага забеляза онова, което Джейми бе схванал едва след час. — Изглежда, можем да забравим за Хатор и да се концентрираме върху тоя тип Хор, а?
	— Може би.
	— Хатор е изобразена като дясно око. А Хор е ляво като нашето.
	— Така е, но ще се върна към това по-късно. Да приемем, че си права. Къде е връзката с убийствата? Какво му е специалното на Хор?
	— Ти си експертът, Джейми Синклер. Аз само те следвам.
	Думите бяха придружени от усмивка и той се ухили в отговор.
	— Експерт е силно казано, но знам някои неща за него. Хор е син на бог Озирис и на богинята Изида.
	Дани вдигна поглед. Обучена да долавя всеки нюанс в речта на заподозрения, беше доловила нещо.
	— Според легендата баща му получил трона на Египет вместо по-големия си брат Сет, чичото на Хор. Сет, както би могло да се очаква, не останал особено доволен от този факт, така че подмамил брат си да се вмъкне в един дървен сандък, който запечатал и хвърлил в реката.
	— Звучи разумно.
	Джейми кимна.
	— Просто обикновен египетски семеен скандал.
	— Само че Сет подценил решителността на Изида.
	„Ето го пак“ — помисли си Дани.
	— По някакъв начин богинята върнала тялото на съпруга си и заедно с друг бог на име Тот измислила ритуал, с който да го съживи. Сет обаче имал други идеи. Откраднал отново тялото, нарязал го на четиринайсет парчета и ги разпръснал над Египет.
	Споменът за двата дни, прекарани в ада на Бруклинското депо за отпадъци, я накара да се разкашля.
	— Божичко, Синклер, дойдох тук, за да се махна от всичко това. Какво общо има то с Хор?
	— Търпение, почти стигнах дотам. Най-важното е, че в крайна сметка Изида върнала Озирис към живот и той станал цар на Отвъдното. Това е Земята на мъртвите, така че може би „към живот“ не е точният израз. Съдбата на Хор била да отмъсти за баща си и да убие Сет. Докато двамата се борели, Сет извадил дясното око на Хор, но тъй като той бил добър син, боговете му го върнали. Оттук Окото на Хор — дар от боговете.
	Дани отиде до прозореца и погледна навън към сребристосивата мъгла на падащия мрак и първите бледи светлини, които предвещаваха здрача.
	— И така, имаме семейна вражда. Братя, които водят борба помежду си, и синовно отмъщение. Това би могло да е интересно. Досега не сме разглеждали подобна възможност за разследването. Утре ще накарам някой да се заеме с нея.
	— Но?
	— Но мисля, че освен ако в семейството няма истински психопат, което, признавам, не може да се изключи, методиката на убийството я прави малко вероятна. Някой се е наслаждавал на тези убийства, особено на жената и децата. Това просто не изглежда като отмъщение на роднина. Във всеки случай, ако държиш да подчертаеш връзката със Сет и Озирис, не би ли нарязал мъжа на четиринайсет парчета и да ги разпръснеш от Бруклинския мост?
	— Може би има и друга възможност.
	Дани се извърна от прозореца, за да го погледне.
	— Имах чувството, че ме дразниш, Синклер. Започвам да те харесвам.
	Нещо в гласа й го накара да потръпне.
	— Което ни отвежда пак към Хатор. Тази дама е малко загадъчна. Била е богиня на небето и небесна кърмачка, което я превръща в сила на доброто. Но е също така богиня на разрушението и кръвопролитията…
	— Е, и? Нали вече се съгласихме, че Окото на Ра не е нашето око?
	— Да, но Хатор понякога е изобразявана като крава или пък носи на главата си украса от рога на крава със слънчевия диск между тях. Ето така. — Джейми начерта груба скица с леко извитите навън рога и кръга между тях. — Проблемът е, че тя не е единствената богиня, която се свързва с кравата. Има и предположение, че Хатор може да е смесица от богини или да се бърка с друга богиня.
	— Нека позная, Изида?
	— Как разбра?
	— Никога не играй покер с ченге, Джейми, лицето ти потрепва по-често от муцуната на катерица с тикове!
	— Благодаря за съвета — усмихна се. — И така, Хатор и Изида имат доста общи неща и реших да се поразровя малко. Системата за картотекиране беше донякъде хаотична, но намерих това в един стар брой на „Списание за египетски изследвания“ от началото на двайсети век. Това е само една академична бележка, но… виж сама.
	Подаде й онова, което беше преписал, и тя прочете:
C>
	От проучването на откъслечни доказателства, открити в редица важни обекти, считам, че мога да предположа с известна доза сигурност следното: Изида в образа на Богинята майка понякога е изобразявана на фараонските фризове като единично око. Окото на Изида, макар да е в същия стил като Окото на Хор, се различава от него по добавената кървавочервена сълза в десния ъгъл.
C$
	Дани нямаше нужда да гледа разпечатаното изображение.
	— Този белег в ъгъла. — Тонът й стана още по-настойчив. — Съдебният лекар смяташе, че извършителят го е причинил от бързане или от прекален ентусиазъм, докато е дълбаел в челото на жертвата или докато тя се е борела. Възможно е обаче да е сълза, нали?
	— На това ми заприлича.
	Дани поклати глава.
	— Това е страхотно, но все още не виждам накъде ни води. Освен ако не успеем да свържем мъртвите с някой странен култ или пък онези от Geistjaeger 88 с бабата на Клеопатра и малко египетски фокус-мокус, нямаме особен напредък.
	— Така е — призна Джейми. — А как ще реагираш, ако ти кажа, че Окото на Изида може би не е просто красива картинка на стената на фараона?


	Дани Фишер не се опита да прикрие недоверието си, когато на следващата сутрин двамата се срещнаха за закуска в Британския музей.
	— Хайде, Джейми, та това е книга с приказки!
	— Не са приказки, детектив, а митове. „Митове и легенди на Античния свят“, ако трябва да сме точни; само дето са в оригинал — на немски език.
	_Mythen und Legenden der Alten Welt_ определено се отличаваше сред хилядите научни томове, наредени по рафтовете. Написана преди Първата световна война, книгата явно е била безсрамно популистка. Разположено над заглавието, половин златно слънце заемаше центъра на червен платнен фронтиспис, а лъчите от златен варак се простираха към полетата. Джейми прегледа набързо събраните в книгата истории, сред които британската легенда за крал Артур и Светия Граал, съдбата на Атлантида и изгубения град Елдорадо. По-голямата част обаче, която вероятно е била и най-атрактивна, съдържаше истории за изгубени съкровища: потопени испански кораби, натоварени със злато, пиратски съкровища, богатствата, натрупани от Ордена на тамплиерите и погребани в криптата на феодал от дванайсети век.
	— Ето тази ни трябва!
	— Не мога да чета на немски език. — Напрегнатата усмивка на агент Фишер му подсказа, че тя не си пада много по сутрините.
	— Нямах време да го препиша както трябва вчера — обясни Джейми. — Така че най-бързо ще стане, ако аз превеждам, а ти си водиш бележки. Става ли?
	Дани бръкна в дълбоката си дамска чанта и измъкна цифров диктофон, който постави на бюрото.
	— Бележки, а?
	Не, определено не беше в настроение сутрин.
	— Странното е, че английската версия на книгата е била открадната преди три седмици. — Джейми сви рамене. — Но предполагам, че може да е просто съвпадение.
	— Защо не ми каза по-рано? Когато разследваш убийство, не съществува такова нещо като съвпадение. Е, какво пише?
	— Разказва се историята на легендарното и уж митично съкровище на царица Дидона. Предание, което първо се появява в „Енеида“ на Вергилий.
	Джейми я погледна за потвърждение, че не се налага да й разяснява историята на родоначалника на римляните Еней и бягството му от Троя, а тя го възнагради с опасно присвиване на очите си.
	— Историята трябва да е възникнала много по-рано. Съкровището е натрупано от съпруга на Дидона — Сихей, финикийски жрец, който събирал богатства от всички краища на Ориента. Но брат й Пигмалион, цар на Тир, решил, че го иска, и набързо заклал стария Сихей. Само че Дидона била също толкова хитра и безмилостна. Преди брат й да успее да предприеме каквото и да било, тя натоварила съкровището на кораби и отплавала надалеч. Първо отишла до Кипър, а после и до Картаген, където много удобно я направили царица. — Джейми се усмихна широко. — Значи, тя е царица, а е и богата, но дали е щастлива? Не и нашата Дидона! Защото знае, че някъде там, далеч, Пигмалион все още я дебне, а отвъд Атласките планини са се надигнали множество алчни за злато нумидийци. И така, какво прави тя със съкровището? Погребва го за вечни времена далеч от очите на хората.
	Джейми замълча и Дани му хвърли поглед, който сякаш казваше: „Хубаво, но какво от това?“.
	— И това би бил краят на историята, само дето към 65 г.пр. Хр. в двора на император Нерон в Рим се появил мъж на име Цецилий Бас, който разправял за огромна пещера, пълна със злато. Бас дори описал начина, по който било подредено то, и размера на кюлчетата. Нерон, чиито ексцесии почти били разорили Римската империя, спешно се нуждаел от пари и решил да изпрати експедиция, която да вземе съкровището. Е, ако Нерон не бил толкова луд като Бас, би могъл да се спре за малко и да се запита защо човекът не е донесъл повече доказателства със себе си. Доколкото знаем, експедицията никога не се завърнала.
	— Може би аз пропускам нещо, но какво общо има това с моето разследване?
	— Посещението на Бас и изпращането на експедицията са описани от римския историк Тацит и повторени от по-късен автор, Светоний. А това е интересно, защото, доколкото ми е известно, оцелелите текстове описват съкровището на Дидона най-общо. Само тази версия на историята включва истински подробности.
	— Е, и?
	— _От всички съкровища най-голямото бе златната Корона на Изида, великолепно изкована от древни майстори. В центъра й блестеше грамадният скъпоценен камък, известен като Окото на Изида._


>	XIII

	Миризма на кръв изпълни ноздрите на Паул Дорнбергер, докато изучаваше банковите извлечения, свалени от компютъра на английското семейство Хартман. Спомни си отчаяния танц на стареца, докато се бореше със стоманената примка, която Паул бавно стягаше около врата му, преди да пререже гърлото му. Жалко, че жената вече бе мъртва и не беше в състояние да оцени смъртта на съпруга си. Това бе тъжното — винаги някой трябваше да умре пръв. Паул се намръщи при спомена за опръсканите с кръв стени. Необходимо ли бе толкова насилие? Възможно ли бе да полудява? Осъзна, че за втори път тази седмица си задава въпроса, и започна да се бори с непознато чувство на гадене. Постепенно се съвзе и се насили да се съсредоточи върху настоящата си работа.
	Документите показваха месечни плащания от малко над хиляда паунда от компания с адрес в Сейнт Хелиър, Ню Джърси. Преведените суми бяха достатъчно големи, за да имат значение за пенсионирана двойка, която живее в Лондон, но не толкова големи, че да привлекат вниманието на данъчните на Нейно Величество. Може би бяха суми, каквито човек със значително богатство би могъл да изплаща на свои далечни роднини, които никога не е срещал. Разбира се, възможно беше и да са пенсионни възнаграждения за работа, за която Дорнбергер не знаеше. Семейство Хартман обаче поддържаше много педантично финансовите си документи, а той не видя това да се споменава на друго място. Джърси беше ключът. Нормандските острови не само предоставяха удобен данъчен рай за хора с големи ликвидни средства, които държаха да си останат заможни. Те приютяваха и малки дискретни адвокатски кантори, които срещу заплащане предоставяха адреси за седалищата на сенчести компании, създадени, за да прикрият истинската цел на собствениците им.
	Паул се изправи и отиде до прозореца с изглед към парка. Вече бе тъмно, но знаеше, че там има човек, който наблюдава сградата. А Кени или някой от колегите му бе в обсерваторията на покрива на комплекса и оглеждаше района с очила за нощно виждане — допълнение към високотехнологичните инфрачервени и топлинно насочвани камери, които автоматично изследваха околността. За миг усети как напрежението се натрупва в главата му. Времето изтичаше като пясък между пръстите му, но той никога не се бе приближавал толкова до Бернт Хартман. Двайсет години от живота си бе прекарал в издирване на най-дребните следи, оставени от него. Търсил го бе в Германия и Испания, в Съединените щати и Южна Америка, но неизбежно следата — просто слаба призрачна аура — изчезваше. Стотици пъти бе крещял мислено на баща си да се откаже от търсенето, но старецът всеки път го караше да продължи. Едва през последната година, когато тялото и умът на Макс Дорнбергер започнаха да го предават, бълнуването му най-сетне разкри причината за манията му.
	Паул вдигна телефона и набра познатия номер.
	— Имам работа за теб. — Прочете адреса в Джърси и продължи: — Искам да знам всичко за компанията. Кой стои зад нея, кой стои и зад него, откъде идват парите. Всичко. Да, знам, че ще е скъпо. Цената да е била проблем някога?
	Затвори телефона и взе да обмисля какво друго би могъл да направи.
	Тази цел бе моделирала целия му живот. Всеки урок в мазето, всеки побой, всеки латински глагол и гръцко подчинително наклонение — езиците, които така удобно се бяха настанили в главата му. Безинтересните дисциплинирани години в университета, когато толкова много изкушения го дразнеха и измъчваха. Хартман и Короната, винаги Хартман и Короната. Навярно бяха изминали към четиринайсет години, откакто баща му забеляза, че има и друга сила, която преследва същата следа. Първоначално бяха съвсем незначителни намеци: неизвестен древен текст бе прегледан два пъти в рамките на една година; имаше влизане с взлом в музей, който бе от интерес за двамата Дорнбергер. Макар и бавно стана ясно, че целта е Короната на Изида. Тогава започна ловът, чиято цел бе да разкрие кой проявява такъв интерес и защо. „Кой“ в крайна сметка се изясни. Но след всичките тези години все още не се знаеше „защо“. Защо руският милиардер Олег Самсонов харчеше цяло състояние за издирването на митичен артефакт, в чието съществуване дори не бе сигурен? За да научи отговора, баща му бе измислил плана за дългото търпеливо проникване на Паул Дорнбергер в организацията на Самсонов. Първо черната работа в компания, която бе на две крачки разстояние от руснака — там беше само момче за всичко, но притежаваше талант и енергия, които скоро го откроиха. Когато някой колега бе затрупан от работа, какво по-естествено от това Паул, веселият работохолик, да предложи своята помощ? А ако той поеме сметката на Максуел? Това му донесе нови контакти, които забелязаха, че добрият стар Паул винаги е готов да направи повече, отколкото са го помолили. „Ей, знаете ли, че добрият стар Паул може да говори руски? А пък ние вършим все повече и повече работа за руснаците. Той е млад, ентусиазиран и талантлив. Трябва да вземем този младеж!“ Търпение и пак търпение. Най-после — леко докосване до външните пръстени на планетата Самсонов. Срещата. Навременната намеса. Спестени няколкостотин хиляди, демонстрация на перфектния му руски. За милиардер това бяха джобни пари, но именно такива неща забелязваха хората на Самсонов. Паул засече финото им присъствие в живота си благодарение на някои дребни улики. Като странните погледи от съседите на апартамента, който бе наел. „Какво има ли? Вашият господин Дорнбергер ще получи награда, госпожо Б., не мога да ви кажа каква е, но преди Нейно Величество да му я връчи, трябва да узнаем дали в живота му има някакви малки странности. Разбира се, ще ви помолим да подпишете това. Не сте виждали Закона за държавната тайна преди, така ли?“ И онези дребни признаци на работа, които показваха, че Паул Дорнбергер е поел нагоре. Кимване от шефа, който никога преди не е забелязвал съществуването му. Неочаквана усмивка от онази вещица, секретарката на изпълнителния директор. След като най-сетне проникна в централата на империята Самсонов, нещата се получиха изключително лесно. Олег Самсонов беше човек, който проявява интерес към персонала си, и скоро забеляза приятния млад мъж с любознателен ум и талант за преценка — комбинация, която според неговия опит бе необичайна. После бе нужно само още търпение.
	Като личен асистент на Самсонов Паул имаше цялостен поглед върху дейностите на работодателя си, с какъвто малцина други можеха да се похвалят. Крайъгълният камък бе инвестиционната компания на милиардера, която му даваше контрол над десетки предприятия в цяла Европа и Русия. Бизнесът обаче бе само част от нещата. Като доста от себеподобните си Самсонов знаеше малко за изкуството, но това не му пречеше да притежава значителна колекция от най-великите творби в света, както и много други произведения, които или му бяха допаднали, или бяха достатъчно скъпи, за да заслужат уважението му. Покупките му уреждаха мрежа от дилъри, най-вече почтени, макар и не всички. Вкусът му, ако можеше да се нарече така, бе насочен към простотата и красотата. Олег нямаше доверие на голяма част от модерното изкуство, но макар да не харесваше Пикасо, признаваше инвестиционния му потенциал и бе собственик на няколко от творбите му. Много от картините на Самсонов бяха изложени в жилището му, но Паул подозираше, че най-ценните, а вероятно и редица редки артефакти, придобити по недотам законни пътища, са окачени в паник стаята. Там Олег можеше да им се възхищава, необезпокояван от по-нисшите смъртни.
	Изминаха почти две години, докато Паул се почувства достатъчно уверен, за да започне да издирва доказателства, че Самсонов поддържа интерес към митичната Корона на Изида. Имаше такива признаци. Инструкции към търговци да извършват дискретни проучвания в частни колекции от египетски артефакти. Сума, превеждана по сметка в швейцарска банка, която — Паул го знаеше със сигурност — принадлежете на специалист по проникване в музеи от Берлин. Изследователи, наети да проучват архивите на конкретни музеи, много от които Паул разпозна от собствените си търсения. Въпросът бе дали са открили нещо. Отговорът беше в личните файлове на Олег Самсонов, скрити зад защитена система, която Паул Дорнбергер така и не бе опитвал да пробие. За щастие, имаше и друг начин. След като прецени, че има твърде малка вероятност изследователите и дилърите да са наясно със значимостта на своята цел, просто използва властта си като асистент на Самсонов, за да се свърже подред с всеки от тях и да ги попита дали имат напредък. Оказа се, че нямат. Не можеше да е сто процента сигурен, че онзи от Берлин е претърпял неуспех, но фактът, че договореното авансово плащане не е било последвано от премия, го навеждаше на този извод.
	Веднъж бе попитал баща си защо влагат толкова усилия, за да вървят по петите на Самсонов, след като вече разполагат с Короната. Въпросът му спечели опасен поглед, който му напомни за часовете в мазето.
	— Глупак! Докато търси Короната на Изида, руснакът всъщност се стреми към Окото, защото без него тя е просто една златна дрънкулка. Никой, дори богаташ като Самсонов, не би изразходвал стотици хиляди лири, за да я притежава. По някакъв начин е узнал за истинската сила на Короната. Щом търси короната, неизбежно ще попадне на следите на Хартман. С ресурсите си ще проследи крадеца много по-бързо, отколкото ние бихме могли. А където и да отиде Самсонов, ти ще го последваш.
	Паул бе кимнал и се беше наканил да си върви, само че баща му не бе приключил.
	— Паул. — Гласът на стареца бе уморен и сега, като си спомняше за онзи ден, Паул разпозна първоначалното изтощение, след което старецът бе започнал да линее. — Има и друга причина. Когато Самсонов открие следите на Хартман, неизбежно ще попадне и на моите. Ако това се случи, може да дойде момент, когато ще трябва да се оправиш с нашия руски приятел. Разбираш ли?


>	XIV

	— Окото на Изида е скъпоценен камък?
	Джейми виждаше как вълнението на Дани Фишер нараства, докато тя обмисляше и преценяваше бързо чутото.
	— _В центъра й блестеше грамадният скъпоценен камък, известен като Окото на Изида_ — повтори той.
	— Диамант, значи! Гигантски, огромен диамант.
	— Диамант или рубин. Спомни си за червената сълза в символа на Окото. Има логика.
	— Колко голям е един грамаден скъпоценен камък? Колко би струвал днес?
	— Нека не се увличаме, детективе — засмя се Джейми. — Говорим за една-единствена отпратка в една-единствена книга. При това не е писана от историк или академик. Както сама каза, това е книга с приказки.
	— Но все отнякъде трябва да е дошла! Прекалено е конкретна. Описанието е твърде точно. Човек не си измисля такива неща.
	— Не се заблуждавай, макар и преди сто години тези момчета са били в бизнеса с книги.
	Дани отправи към него характерния си проницателен поглед.
	— Ти обаче не го вярваш.
	Джейми не отговори. Истината бе, че искаше да вярва в съществуването на огромен неизвестен диамант.
	— Колко голям може да е? Дай ми най-доброто си предположение.
	Той поклати глава.
	— Не знам достатъчно, за да правя предположения. Изчакай тук.
	В продължение на пет минути Дани Фишер попиваше много английската и чужда атмосфера на случващото се край нея в музея, докато спътникът й се върна с друга книга.
	— Единственият голям диамант, за който знам нещо, е Кохинор. Част е от Кралските бижута, които са…
	— Да, Джейми — подхвърли саркастично. — Чувала съм за Кралските бижута.
	— Е, тук пише, че Кохинор, известен още като Планина от светлина, е с размерите и формата на малко кокоше яйце. И е около 109 карата. Толкова е станал, след като в средата на деветнайсети век бил шлифован и полиран за кралица Виктория по личното разпореждане на принц Алберт. Преди обработката е бил 186 карата.
	— Срязали са го наполовина?
	Джейми кимна.
	— Навремето това предизвикало много спорове. Доста хора смятали, че Алберт, който не бил особено популярен, е оплескал нещата с настояването си диамантът да се среже. Окото на Изида, за което се споменава в книгата, ако въобще е съществувало, би трябвало да е било нешлифовано, все пак е отпреди две хиляди години, но предполагам, че все пак има вероятност и да е полирано по някакъв начин…
	— И така, колко?
	Джейми се втренчи в нея.
	— Безценен.
	— Хайде де, Синклер, можеш да се справиш и по-добре!
	— Кохинор никога не е бил купуван или продаван. Възможно е да е на около три хиляди години и да е съвременник на нашия скъпоценен камък. През цялата си история е бил подаряван, разменян или краден, но предимно краден. Всяко нещо с подобна стойност се плаща с кръв.
	— Колко? — настоя Дани.
	— Най-малко сто милиона паунда. Може би много пъти по сто милиона паунда. Да речем, един милиард долара, но със същия успех може да са и десет милиарда. Само че никога няма да разберем, защото Кохинор никога няма да бъде продаден.
	— А Окото на Изида?
	— Потенциално пак толкова — призна Джейми. — Стига да съществува.
	— О, съществува и още как! — заяви напълно убедена Дани. — Ти каза, че за всичко с подобна стойност се плаща с кръв. Е, семейство Хартман са платили за него, а също и британските Хартман, както и бог знае още колко други. И ако камъкът съществува, трябва да е оставил следа.
	Няколко минути се изучаваха един друг, без да забелязват суматохата край себе си. Накрая Джейми наруши мълчанието:
	— Кой е най-големият британски експерт по Древен Египет?
	Дани се намръщи.
	— Че откъде да знам?!
	— Съжалявам — разсмя се Джейми, — говорех на себе си. Лош навик. Един от многото ми лоши навици. Както и да е, въпросът бе глупав, защото ей там ще ни кажат. — Посочи от другата страна на големия двор, където бе входът на Египетския отдел.
	— И защо ни е?
	— Казах, че имаме две възможности: да следваме Хартман или да следваме Окото. Е, ти ще поемеш по следите на Окото. Така сме се съсредоточили върху символа, че съвсем забравихме за връзката с Хартман. Ще проуча наличната информация за последните дни преди падането на Берлин и може да се срещнем отново утре.
	— Добре — произнесе Дани бавно и провлечено. — Но аз имам по-добра идея. Какво ще кажеш да се срещнем по-късно днес и да ме заведеш на вечеря? На някое хубаво място. Това ще ми хареса.
	Джейми се усмихна.
	— И на мен.


	Първите двама експерти от списъка на Дани бяха заминали да работят по проекти в Египет (което не беше изненадващо, тъй като бе сезонът на разкопките), но третият с удоволствие се съгласи да се срещне с нея. Професор Хелън Дейтън отвори входната врата на къщата си в Ричмънд, стиснала бърсалка за прах в ръка; две малки русокоси деца се бяха залепили за краката й. Фишер се представи и се здрависа с нея.
	— Моля да ги извините — усмихна се египтоложката. — Върнах се от Кайро едва преди седмица и те все още са леко превъзбудени. Честно казано, предпочитам да съм потънала в прахоляк до шия и да се разправям с мързеливи египетски работници и заядливи археолози, да не говорим за продажните служители от Министерството на културата. Влезте в кабинета, докато им намеря нещо, с което да се занимават. Кафе?
	— Не, благодаря. — Британското кафе май нямаше почти нищо общо с американската разновидност, въпреки че беше за предпочитане пред затоплената вода, която тук наричаха чай.
	Въведоха я в пълна с книги стая с изглед към градината, където Дани изчака завръщането на другата жена. Когато домакинята се появи, все още държеше бърсалката за прах, но я пъхна разсеяно в стойка за чадъри с формата на слонски крак. От двете страни на прозореца бе разположено по едно кожено кресло.
	— Прекрасно е! — Дани махна с ръка към прозореца. Ябълкови дървета и цветни лехи изпъстряха поляната от другата му страна, сред зеленината още цъфтяха късни рози.
	— Уви, всичко е заслуга на мъжа ми и на предишните собственици. Аз нямам много време за градинарство.
	Фишер се усмихна на финия намек и премина на въпроса:
	— На първо място, професоре, благодаря ви, че се съгласихте да ни помогнете. Много сме ви признателни.
	— Споменахте за някакво разследване…
	— Точно така, разследване на убийство. Младо семейство.
	Хелън Дейтън вдигна глава. От опит Фишер знаеше, че повечето честни граждани с радост помагат на полицията, но споменаването на убийство винаги ги разтърсва леко.
	— И работите с британската полиция?
	— Точно така. — Извади документите си за самоличност и акредитацията, която й бяха издали от Скотланд Ярд.
	— Ами, не съм сигурна, че мога да допринеса с нещо, но кажете с какво искате да ви помогна.
	Лицето на жената пребледня, докато Фишер й обясняваше за египетския символ, намерен върху Елизабет Хартман, и теорията, че убийствата може да са свързани с богинята Изида.
	— Както виждате, всичко, което ни кажете за Изида, може да ни помогне да разберем защо са избрани жертвите.
	Хелън Дейтън стана и отиде до прозореца да си събере мислите. Накрая кимна. Дани Фишер умишлено беше задала въпроса възможно най-общо, за да позволи на Хелън да се отпусне в ролята си на експертен свидетел. Изслуша разказа на египтоложката за Изида, Озирис и Хор, макар че Джейми вече й бе разяснил този мит.
	— Изида е Божествената майка и богиня на плодородието. В египетския пантеон е сред най-великите божества и е сред малкото, на които са се кланяли и извън границите на страната. Храмове в нейна чест са издигани из цялата Римска империя, дори в самия Рим. Смятали са я за най-могъща в магията сред боговете и подозирам, че тъкмо затова са я харесвали римляните. Имала силата да погубва живот само с думи, но и единствено тя от египетските божества умеела да възкресява мъртвите и да им предлага нов живот.
	— Мисля, че с право свързвате открития от вас символ с богинята. Макар че работата му била отхвърлена от съперниците му след избухването на Първата световна война, Фон Бюлов бил много педантичен археолог и учен. Неговата студия за Окото на Изида е продукт на дългогодишни изследвания. Не изпитвам никакви съмнения, че Окото е съществувало във формата, която той предполага.
	— А под друга форма?
	— Моля?
	Дани погледна бележките си, макар че нямаше нужда да го прави.
	— Говоря за големия скъпоценен камък, известен като Окото на Изида. Онзи, който е свързан с Короната на Изида.
	Прекъсна ги писклив вик от съседната стая, последван от детска разправия. Хелън стисна устни, но Фишер не бе сигурна дали се е подразнила от децата, или от въпроса й.
	— Окото на Изида — наблегна ненужно на думите египтоложката, — както го представяте вие, не съществува, доколкото ми е известно. Аз съм учен, детективе, и като такъв се занимавам с действителността, а не с приказки. Наясно съм, че през годините е имало слухове за легендарен скъпоценен камък, но подобни истории съществуват в много различни култури. Диамантът Великият могол, видян от Жан-Батист Таверние през 1665 година в Индия, бил митологизиран и превърнат в три или четири различни огромни камъка. Сега обаче се приема, че това е бил нешлифованият Кохинор. Доколкото знам, всичко е тръгнало от няколко откъса от така наречената изгубена версия на „Аналите“ от Тацит… Знаете ли кой е Тацит? — Дани кимна, чудеше се защо всички британци я смятат за идиотка. — Книгата уж била открита в архива на италиански манастир през деветнайсети век и отнесена в Берлин през 1944 година, откъдето удобно изчезнала. Всъщност става въпрос за сложна мистификация, от която се е зародила конспиративна теория, и нищо повече, детектив Фишер.
	Дани устоя на изкушението да оспори хипотезата на професора, но имаше друг въпрос:
	— Значи ли това, че и Короната на Изида не съществува?
	— О, Короната е съществувала. Има достатъчно доказателства.
	Хелън отиде до библиотеката и запрелиства страниците на една книга, докато откри онази, която търсеше.
	— Ето, можете да я видите тук. — Постави я така, че Фишер да вижда страницата. — Вдясно е Клеопатра. — Жената се усмихна. — Да, детектив Фишер, Клеопатра носи двойната корона на Египет и изглежда изненадващо мъжествена. Изобразена е, както гласи надписът отдолу, докато дава приношение на богинята Изида, която храни бебето Хор на гърдите си и носи накит за глава, или корона. Короната на Изида била диадема със стилизирани рога на крава, между които стоял слънчевият диск. Дискът вероятно е бил изработен от ковано злато и когато жрицата е носела короната по време на двата големи фестивала, посветени на богинята Изида, от разстояние сигурно е изглеждало, сякаш самият Ра грее над хората. Или пък че богинята носи звезда, свалена от небето, или може би голям диамант. Съжалявам, че ви разочаровам, детективе. Това ли е всичко?
	— Само още нещо, госпожо. Когато казахте, че Короната на Изида е съществувала, използвахте минало време. Какво се е случило с нея?
	За миг Хелън Дейтън застина и Дани ясно разбра, че жената се кани да изрече лъжа, все едно я видя изписана на челото й. Преди да успее да каже нещо обаче, отново се разнесоха крясъци. Египтоложката се извини и отиде да нагледа децата.
	Дани си събра нещата. Когато Хелън се появи на вратата с малка фигурка във всяка ръка, полицайката беше сигурна, че ще трябва да си тръгва. Другата жена обаче въздъхна и целуна по главата момичето в дясната си ръка.
	— Казахте, че децата са били убити. Жестоко убити.
	Дани кимна.
	— Няма да намерите тази информация в книга, защото никой сериозен учен не би желал да го свързват с подобно нещо. Това е просто слух, нищо повече. Може и да е стигнал до някой от по-налудничавите конспиративни сайтове в интернет, но и така да е, аз не съм чула.
	— Да?…
	— В мита за възкресението, който се свързва с Изида, има намек, съвсем бегъл намек, че за да се превърнат мъртвите в живи, трябва да бъде платена цена. С кръв.
	— Човешко жертвоприношение?
	Лицето на Хелън Дейтън бе непроницаемо, но тя все пак кимна рязко, сякаш е получила спазъм.
	— Това не е всичко. Имах колега, който планираше изследователски проект за Короната на Изида. Измислил бе безумна теория, за която говореше само пред доверени приятели. Една нощ, когато беше пиян, заяви, че съвсем скоро ще докаже, че Короната се появява в определени моменти от историята. Във времена на раздор. И всеки път, когато се появи, това е свързано с магии, вещерство и убийства. — Хелън прегърна по-силно малките. — С убийства на деца.
	Дани Фишер затаи дъх.
	— Как мога да се свържа с този човек? Би могло да се окаже важно.
	Хелън поклати глава и Дани видя, че по бузите й се стичат сълзи.
	— Уви, няма да е възможно.


>	XV

	— Значи този Джералд Мастертън е умрял при автомобилна катастрофа?
	— Вече проверих — кимна Дани. — Няма подозрителни обстоятелства. Посетил някакъв бар след работа. Блъснал се в дърво на завой без видимост.
	— Просто лош късмет, така ли?
	— Аха, още едно от онези съвпадения.
	Сервитьорът донесе първото от поръчаните ястия. Джейми бе избрал луксозен италиански ресторант точно до Портман Скуеър — от видяното по филмите съдеше, че всички американци си падат по италианската храна. Когато Дани Фишер пристигна, всички наоколо я огледаха. Носеше черен копринен костюм с мъжка кройка и сякаш не ходеше, а дебнеше плячката си. Джейми не беше сигурен дали тя му прилича на филмова звезда, или на голяма котка.
	— Ей, това е страхотно! — заяви Дани с пълна уста. — Наистина показваш дяволски висока класа, Синклер.
	— Налага се заради работата — призна Джейми бодро. — Клиентите ми едва ли ще се впечатлят от офиса, така че трябва да ги водя на места като това, да ги храня до пръсване и да ги напивам. Сега като се замисля, вероятно ще ми излезе по-евтино да си наема по-голям офис.
	— Надявам се, че не се опитваш да напиеш мен. — Дани поднесе чашата си към него, за да й налее от червеното пиемонтско вино, което бе подбрал към вечерята им: дива кокошка.
	Джейми напълни чашата й, като спря на половин сантиметър от ръба.
	— Не ми е хрумвало дори.
	Храната беше толкова вкусна, че изчакаха да приключат с яденето, преди да продължат разговора си.
	— И така, какво мислиш?
	— Ти си детективът. — Джейми сви рамене. — Но на мен всичко започва да ми изглежда все по-смислено. Окото на Изида или съществува, или е мит. Но ако има хора, които вярват, че могат да се докопат до диамант на стойност един милиард долара, това е предостатъчен мотив, за да изтезават и убиват. Обяснява и смъртта на двете семейства Хартман, дори и да не ни приближава до разкриването на извършителя.
	Дани кимна бавно.
	— Ще се съглася засега. Имаме символа, издълбан в черепа на жената, който ни свързва с Окото на Изида, а това ни дава мотива: алчност. Но как се вместват тук Мастертън и неговата теория?
	— Може би наистина е съвпадение?
	— Припомням ви предишния си отговор, съветник.
	— Звучи ми като нещо от филм за Дракула. Исторически артефакт, който периодично се появява през вековете, и изведнъж местното население започва да оредява.
	— Не забравяй, че Дейтън спомена за убийства на деца. А ние си имаме работа с мъртви деца.
	— Да. Но според онова, което ти ми спомена, децата на семейство Хартман са били убити по някаква причина, макар и гнусна, чудовищна причина. Не са били пожертвани, не и по моите разбирания, защото няма доказателства за извършване на ритуал.
	Дани мълчеше. Джейми буквално виждаше как детективът прекарва алтернативните сценарии през ума си; изчака я да приключи.
	— Добре — каза след малко. — Имаме поне някакъв напредък. Сега ми разкажи за деня си.
	— Първо — Джейми отпи глътка вода, — мисля, че интуицията ти за Хартман не те е подвела. Имаме две групи жертви, свързани с човек, забелязан за последен път в Берлин през 1945 година. Короната на Изида е точно от онези артефакти, за чието откриване е създадена Geistjaeger 88. Ако е била скрита някъде в Европа, най-вероятно е да се появи точно насред хаоса на войната.
	— Грабеж, както при Кохинор.
	— Точно така. Грабеж. Второ, Хартман е бил крадец. Нека предположим например че Ритер, Дорнбергер и Хартман разбиват вратата на някое имение или замък. Най-вероятно има конкретна причина да са там. Тайно сведение или информация, получена от човек в концентрационен лагер със средства, които не искаме да си представяме. Тримата претърсват сградата, издирват онова, което са им казали, че ще намерят там. Вероятно разпердушинват напълно мястото. Обаче крадецът Хартман се натъква на Короната на Изида с нейния безумно голям диамант. Дали ще го предаде? Не, няма начин. Това е шансът му да се подсигури, че който и да спечели войната, той самият ще разполага с много добър старт в следвоенната епоха.
	— Само че Короната на Изида е доста голям предмет, нали не си забравил. — Дани се засмя. Беше странно да чуеш смеха на малко момиче от зряла жена. — Едва ли би могъл просто да си я пъхне в панталоните.
	— Не подценявай Хартман. Аз си го представям като млад, находчив и самонадеян тип, нещо като нацистката версия на Хитреца от „Оливър Туист“. Сигурно е намерил начин. Може да я е разчупил. Както и да е, въпросът е, че този, който е убил хората в Ню Йорк и Лондон, явно вярва, че Хартман е открил Короната на Изида. Въпросът е дали я е намерил по време на войната, или след това…
	— По време на войната, мислех, че сме се разбрали по този въпрос.
	— В такъв случай ключът е Берлин. И именно там прекарах днешния ден.
	Сервитьорът се приближи до масата им, но Дани го отпрати.
	— Спомена ми, че Хартман и този Дорнбергер са взели участие в отбраната на Берлин. Останах с впечатлението, че може би знаеш повече, отколкото ми казваш. Как може такова нещо?
	— Значи не си разбрала препратката към Райхсканцеларията, така ли?
	— Мислех, че е някаква нацистка телефонна централа.
	Джейми се усмихна. Дани Фишер обичаше да играе ролята на невинната янки, която с широко отворени очи се впуска в първото си приключение. В действителност умът й бе остър като бръснач. Джейми подозираше, че тя знае не по-малко от него самия за канцеларията на райха, но иска да го чуе от него.
	— Райхсканцеларията в Берлин е официалната резиденция на държавния глава на Германия. Когато руснаците обградили града през пролетта на 1945 година, канцлерството и Райхстагът — сградата на парламента, която била наблизо, били основните им цели.
	— Добре. — Дани кимна. — Разбирам.
	— Хората, които защитавали Райхсканцеларията, били разквартирувани в един бункер в близост до нея.
	— Е, и?
	— Бункерът на Хитлер.
	— По дяволите!
	— Точно така.
	— Значи Хартман е бил там в края?
	— Със сигурност е бил там до последната седмица на април. Немалко немски поделения, особено подразделения на СС, си пробивали път към Берлин буквално със сражения, докато Третият райх се сривал около тях и всички останали се опитвали да се измъкнат. Или все още са вярвали, че Хитлер ще спаси Германия, или са били готови да го защитават докрай, дори с цената на собствената си смърт.
	— Истински фанатици, а?
	Джейми сви рамене.
	— Фанатици, но смели мъже. Хората от СС са знаели точно каква съдба ги очаква, ако руснаците ги заловят. Предадат ли се на американците, можело да ги поступат и имало опасност да ги застрелят, но най-доброто, което биха могли да очакват от Червената армия, било куршум в тила.
	— Надявам се да нямаш нищо против, че го казвам, но това не подхожда на нашите момчета. Хартман и Дорнбергер са били лицензираните крадци на Химлер, а не истински войници. И от това, което ми разказа за Ритер, той може и да е избил хиляди невинни хора, но е бил бюрократ по душа, писарушка.
	— Права си — призна Джейми. — Но в тези последни дни от войната на нацистите им трябвал всеки годен човек, когото можели да докопат. Има една фотография на Хитлер от времето на отбраната на Берлин — как раздава „Железен кръст“ на войници, собственоръчно унищожили руски танкове. На снимката той потупва по бузата момче, което е на не повече от четиринайсет години. Немският еквивалент на „Армията на татко“*.
	[* Dad’s Army — популярен британски ситком, излъчван от 1968 до 1977 г., чието действие се развива по време на Втората световна война и проследява група възрастни доброволци в армията. — Б.р.]
	Забеляза, че Дани се е намръщила озадачено, и се усмихна.
	— Един вид местни охранителни отряди. Наричали се фолксщурм и се състояли от мъже на възраст от шестнайсет до шейсет години. През 1945 година моряците и наземните екипажи на Луфтвафе* се биели като пехота. Има голяма вероятност мъжете от Geistjaeger 88 да са влезли — макар и неохотно — в редиците на някоя бойна група на СС. Войниците, с които са се били рамо до рамо в Берлин, били френски доброволци на СС под командването на Brigadeführer Густав Крюкенберг. Един месец преди това дивизията „Шарлеман“ напуснала базата си в Полша и навлязла право в немската отбранителна линия на Източния фронт с повече от седем хиляди мъже. По времето, когато били принудени да се върнат в Берлин, от тях били останали по-малко от сто души.
	[* Германските военновъздушни сили. — Б.р.]
	Дани Фишер вдигна ръка.
	— Задръж за минутка! Не знам много за Втората световна война, но знам, че французите са били на наша страна.
	— Ами, и да, и не. — Джейми се усмихна. — Свободните французи под командването на генерал Шарл дьо Гол воювали на страната на Съюзниците, както и Съпротивата, макар да не били толкова много, колкото им се иска да смятаме. Но до август 1944 година Франция била разделена на окупирания север и режима на Виши на юг, който бил марионетна държава на немците и активно сътрудничел на нацистите — при събирането на евреите на едно място, например. Маршал Петен, лидерът на Виши, бил герой от Първата световна война и върл противник на комунистите. Насърчавал младите си хора и членовете на местната милиция да се бият за германците в Русия. Макар и организация, започнала съществуването си като въплъщение на арийския идеал, до края на войната СС се превръща в изненадващо космополитна институция. Вече си имала дивизия „Викинг“, съставена от норвежци, датчани, холандци и белгийци, балтийци и дори малко британци. Те навярно са приветствали французите с отворени обятия, особено след като са видели как се бият. Изглежда, Ритер вече се е бил измъкнал — вероятно на някаква измислена мисия за Химлер, който по онова време тъчал на два стана и водел преговори със Съюзниците. Хартман и Дорнбергер обаче били хванати в капана на едни от най-трудните, най-мръсни и опасни битки през войната. Вероятно ги е обстрелвала артилерия, били са се ден и нощ от обгорели руини и мазета, за да отблъснат съветските отряди, гладни, уплашени и без надежда. Мъжете от дивизията „Шарлеман“, по-точно малкото, които останали от нея, си извоювали име на унищожители на танкове. Дебнели руските Т-34 по улиците с магнитни мини и ракетни установки „Панцерфауст“, избивали придружаващата ги пехота и взривявали танковете. Червената армия губи поне сто танка в битката за централната част на Берлин и тези неколцина французи са унищожили най-малко петдесет от тях. Постепенно обаче примката се затегнала, последните останали френски есесовци и мъжете, които се биели заедно с тях, се оттеглили за финалния отпор при бункера на Хитлер, в градината зад Райхсканцеларията.
	Дани дъвчеше долната си устна. Хрумна й нещо.
	— Ако Хартман и Дорнбергер са били заклещени в подобна ужасяваща битка, защо сме толкова сигурни, че са оцелели?
	— Тъй като знаем точно къде са били на сутринта на двайсет и девети април 1945 година — деня, преди Хитлер и Ева Браун да се самоубият, три дни преди окончателната капитулация.
	Дани си пое дълбоко въздух и Джейми осъзна, че си играе с търпението й.
	— Знаем, че са били там, защото нашите двама герои сами си издействали свое малко място в историята. Според един източник Макс Дорнбергер и Бернт Хартман са есесовците, екзекутирали шурея на Хитлер — Херман Фегелайн.


>	XVI

	Макс Дорнбергер усети, че целият гори, докато в съзнанието му се редуваха картини като на кинолента. Пещерата, Короната, горещата кръв по собствените му ръце. Виждаше се как разрушава стените на безименен източен град, където пясъкът се натрупва в черепите и свири през оголените ребра на посеченото население. Как нахлува в Рим на страната на крал Аларих*1. Чуваше писъците на жени и мъже, които се задушават в собствените си гениталии. Зареждаше оръжието си рамо до рамо с Мюра*2 в битките при Маренго и Бородино. И както често се случваше, поставяше под съмнение собствената си убеденост. Нима това би могло да е истина? Но Короната беше истинска. И Окото също.
	[*1 Крал на вестготите, управлявал от 395 до 410 г.; първият от племето германи, превзел Рим. — Б.р.]
	[*2 Жоашен Мюра (1767–1815) — военен деец и маршал на Франция, участвал във всички кампании на Наполеон I. — Б.р.]
	Значи и Хартман бе истински. Както и Берлин.


	_Прахта и смъртта. Животът — не, това не може да се нарече живот, нека просто го наречем съществуване — в претъпкани мазета, където въздухът бе толкова противен, че човек нямаше друг избор, освен да поглъща изпражненията и да пие потта на околните, докато чака ударът на минохвъргачка „Катюша“ да го погребе жив. Червените подути очи, които се взираха сляпо изпод стоманените каски и фуражки на Хитлерюгенд* при лумването на експлозия от поредния артилерийски залп. Очите на плъхове, само дето не бяха плъхове, а износени обвивки на някогашни човешки същества. Мъже и момчета, които не бяха спали цяла седмица, вкопчени в онова, което бе останало от здравия им разум. Вик: „Иван иде!“. Хора, които се отправяха към вратата и трополяха с ботуши до над коляното._
	[* Младежката организация на Националсоциалистическата работническа партия на Германия, просъществувала от 1922 до 1945 година; в превод от немски — Хитлерова младеж. — Б.р.]
	_Скатаването — толкова дълго, колкото бе възможно, докато Hauptsturmführer Фенет минаваше с онези луди французи с техните панцерфаусти и магнитни противотанкови мини, но не и прекалено дълго, защото макар и есесовска, военната полиция най-много обичаше да закопчава кръшкачи за стълба на най-близката улична лампа. Задъханият бяг през улици, задръстени от останките на разбити от бомби сгради; през купища развалини, които воняха на гнойни трупове. „Спри! Разпръсни се за засада.“ Слухтенето за издайническия измъчен писък на танковите вериги върху бетона. Новата ти щурмова пушка „Щурмгевер 44“ с бананов пълнител, която те откроява толкова ясно като есесовец, колкото светлоотразителните криволици на яката или татуировката с кръвната група на ръката. Ето ги! Тракането на дизелов двигател, което разбива нервите. Дивашките крясъци на демоничния език на варварина. „Изчакай! Изчакай! Бъди невидим! Остави ги да преминат! Те са невнимателни. Изтощени до такава степен, колкото сте и вие. Смятат се вече за победители, мислите им са насочени към мазните госпожици и неограничените количества водка и шнапс, които ще бъдат тяхна награда за всичките години на борба и саможертва. Паплач!“ Пълзящата фигура в кафява униформа, омазана в сажди, а след това и на оръдието на танка. Слава богу, Т-34, а не „Сталин“ с неговата по-дебела броня! „Изчакайте! Не им позволявайте да ви видят. Това не е вашето време! Това не е начинът.“ Внезапното припламване, незабавно последвано от отчетливо бумтене на панцерфауст и монотонното тракане на автоматично оръжие. При всичко това намираш хладнокръвието да хвърлиш и ръчна граната. Писъкът, който чуваш, се е изтръгнал от собственото ти гърло; смесва се със стоновете на ранените и умиращите. Огромната пушка подскача в ръцете ти, докато търсиш по усет мишени сред сенките в гъстия дим от резервоара на танка. Враг или приятел — в лудостта на битката е невъзможно да се определи. Единственото важно е, че не си ти. Две фигури се търкалят по земята в сиво-кафява киша. Ярка кръв струи от разрязано гърло като червена роза насред едноцветен пейзаж. Лицето на дете е замръзнало завинаги в последен миг на ужас. Иван се изправя с ръмжене от жертвата си, за да бъде ликвидиран от кратък гръм на нацистка картечница. После: странен оазис на спокойствие. Вуло, унищожителят на танкове, спринтира с магнитна мина H3 в ръце и поразява втори Т-34, който досега никой друг не е забелязал. Още една експлозия. Още стрелба. Още писъци. Пищенето на свирка — сигнал за оттегляне. Обратно в мазето, само дето сега пространството в него ще е повече. Берлин, април 1945 година. И винаги по петите ти като вярно ловно куче: Хартман._
	_Хартман. С лице и хитрост на плъх. Строен и пъргав, бърз като цирков акробат. Ръцете му, твърде деликатни за войник, с дълги пръсти, създадени за свирене на пиано. Хартман крадецът. След като веднъж си бил крадец, винаги си оставаш такъв. Не трябваше да го забравям._
	_Хартман пристигна в поделението в края на 1943 година и все още носеше със себе си миризмата на затвора. На деветнайсет беше, но изглеждаше с години по-млад; носил бе униформата на СС по-малко от месец и отначало изпитваше страхопочитание към ветераните около себе си. Но беше добър и затова — популярен. Когато се заемеше с поредната каса, намираше някаква вътрешна тишина, почти отвъд човешката. Докато работеше над шифъра, Хартман приличаше на велик диригент начело на оркестър. Но той завинаги щеше да си остане аутсайдер. Ветераните на Geistjaeger 88 бяха служили на Изток. Видели бяха неща, които ги бяха променили. Частта беше винаги под натиска на Химлер да осигурява информация, а често това означаваше да използва екстремни действия за извличането й._
	_Подозирал съм понякога, че Хартман е прекалено гнуслив за тази работа, но понеже с течение на времето губехме все повече мъже по посока Източния фронт, той се превърна в част от вътрешния кръг на G88._
	_Всички виждахме наближаването на края и всеки от нас имаше свой план за действие, но окончателното сгромолясване на райха дойде толкова бързо, че свари хората от Geistjaeger 88 неподготвени. Провеждахме разпити в „Аушвиц“ в края на януари за едно проучване, когато дойде пробивът на руснаците. Избутаха ни на север и на запад, към Берлин, където трябваше да се явим в централата на СС на улица „Принц Албрехт“. Първоначално писмените заповеди на Химлер ни държаха в безопасност. Geistjaeger 88 се установи в един прекрасен реквизиран апартамент на Вилхелмщрасе и прекара последните седмици на умираща Германия в каталогизиране на личната колекция от изкуство на райхсфюрера, като разчиташе на своя лидер за избавление. Но един ден в началото на април Ритер изчезна и Geistjaeger 88 влезе във войната. Едва петнайсет на брой, ние се присъединихме към бойната група „Шарлеман“ на дивизия СС „Нордланд“, натоварена със защитата на Сектор C, тъй като Червената армия нападаше по течението на Одер. За разлика от повечето ни другари Хартман и аз изпълнявахме с неохота войнишките си задължения. За нас положението беше „бори се, или умри“, защото онези, които не желаеха да се бият, ги бесеха. Труповете им висяха на всеки ъгъл, а по вратовете им окачаха плакати. В тези последни дни не мислех за нищо друго, освен да избягам, но шанс за бягство нямаше. Знаех само, че все някак трябва да се добера до Короната и да я използвам за целите, за които бе създадена от боговете._
	_Рано сутринта на двайсет и девети ни наредиха да се върнем обратно в бункера. Разнебитените останки от бойната ни група се отправиха с олюляване през вихрушката от артилерийски залпове, без да обръщат внимание на смъртоносната градушка, сякаш бе просто летен дъждец. Черен пушек се стелеше от горните етажи на Райхсканцеларията, докато пренасяхме ранените край охраната. Главният вход на комплекса бе скрит зад приемна и първото, което правеше впечатление, беше тишината. За първи път от десет дни не чувахме свистене на руски снаряди, оглушителния шум на танкови залпове и лая на картечници. Нямаше я внезапната смърт, която дебнеше да те отведе преди поредния удар на сърцето. Чуваха се само стоновете на ранените и ръмженето на изтормозените щабни офицери, които се опитваха да създадат някакво подобие на ред сред хаоса на този Армагедон на Третия райх._
	_— SS Sturmbannführer Дорнбергер и бойна група „Шарлеман“ се явяват по заповед на генерал Крюкенберг._
	_Адютантът на бюрото се усмихна невярващо при изчаткването на токовете и се вторачи в трийсетте мръсни окървавени плашила, натъпкани на стълбището, от които едва осем или девет бяха останали без рани. Погледна някакъв лист на металния плот._
	_— Още нямам заповеди за вас, Sturmbannführer — каза презрително. — Ще се наложи да почакате. — И отново се съсредоточи над документите си._
	_Извадих пистолета си и го поставих върху папката, от която адютантът четеше._
	_— Моите хора се нуждаят от храна. От три дни не са слагали залък в уста._
	_Мъжът премести поглед от мен към четиримата охранители с каменни изражения, чиито картечни пистолети бяха насочени директно към гърдите ми. Миг на колебание, преди да реши, че си има по-важни неща за вършене, отколкото да убива непокорни офицери от СС._
	_— Заведете тези мъже до трапезарията — нареди на един дежурен. — Погрижете се да бъдат нахранени._
	_— И настанени да спят някъде._
	_Адютантът сви рамене уморено._
	_— Застреляйте ме, ако трябва, но ще се наложи да се осланяте на късмета си. Ще видим._
	_Дежурният ни преведе през масивна врата._
	_Представете си седмия кръг на ада и Страшния съд, взети заедно, но заели усойна бетонна гробница, където само задушливият свръхупотребяван въздух излъчва подобие на топлина. Горната част на бункера беше разделена на тринайсет или четиринайсет зали; Гьобелс и челядта му бяха настанени в две стаи отляво, а отдясно бяха помещенията за гостите и охраната. Широкият централен коридор служеше още за трапезария и място за съвещания. Някъде в лабиринта сигурно имаше кухня и складови помещения. Стаите бяха натъпкани със занемарена орда от униформени мъже и жени — някои от мъжете бяха пияни, а облеклото на жените покриваше по-малко от половината от телата им. Други се бяха отпуснали край стените, докато по-малките деца на Гьобелс играеха около протегнатите им крака, необезпокоявани от всепроникващата воня на пот и страх. И на поражение. Ние се взирахме с изумление в храната и напитките, натрупани навсякъде около нас: шампанското се пиеше директно от бутилката; месо, сирене и хляб затрупваха масите, които не са били използвани за по-плътски цели. Мъжете от „Шарлеман“ се спогледаха и се завтекоха неистово към изобилието от храна. Аз си взех бутилка „Пилзен“, хляб и шунка и си намерих място до стената; Хартман дойде при мен и остави картечницата до себе си. Последното нещо, което чух, преди да потъна в дълбок сън, беше шепотът му: „Как, по дяволите, ще се измъкнем оттук?“._
	_Можех да остана в дебрите на съня цяла вечност, но ми се стори, че само няколко минути по-късно ме събудиха с ритници. Отворих очи и видях мъж в униформа на генерал от СС, който стоеше над мен, и машинално се изправих на крака. Хартман остана на мястото си, но бях готов да се обзаложа, че и той е буден._
	_— Така значи, преносвачите на покъщнина на Хайни са тук за големия финал — презрително изсумтя Gruppenführer Йохан Ратенхубер. — Което е повече, отколкото може да се каже за скъпия верен Хайнрих. Не бих разгласявал тук на кого точно сте предани. Шефът ви се е продал на американците и се опитва да си спаси кожата. Фюрерът би го провесил на кука за месо, ако можехме да го пипнем._
	_Продължих да гледам към отсрещната стена и да си държа устата затворена. Ако началникът на личната охрана на Хитлер искаше да говоря, щеше да ми каже._
	_Ратенхубер огледа униформата ми._
	_— Sturmbannführer, а? Вие трябва да сте Дорнбергер. Елате с мен, имам работа за вас. Ти също, войнико. Спри да се преструваш, че спиш. И донесете оръжията си!_
	_Хартман скочи на крака като попарен и заедно последвахме мъжа към далечния край на бункера. Пияната тълпа се разделяше пред него, сякаш на рамото му бе кацнал Ангелът на смъртта._
	_— Свине! — изплю се презрително Ратенхубер. — Забавлявайте се, докато можете. Иван добре ще ви дойде._
	_Когато стигнахме до края на заседателната зала, едно русо момиче на около четири години застана пред него. Ратенхубер се наведе и го потупа по главата._
	_— Ах, Хайдрун, миличка, къде е майка ти? Трябва да я намериш и да й кажеш, че татко иска да говори с нея._
	_Второ, по-голямо момиче се появи и хвана сестра си за ръка._
	_— Ще го направя, чичо Йохан._
	_— Благодаря ти, Хелга._
	_Децата отстъпиха встрани и Ратенхубер поклати глава с въздишка._
	_След заседателната зала имаше втора газоустойчива врата. Спря пред нея и се обърна към нас:_
	_— Преминете ли през тази врата, не чувате нищо, не виждате нищо и не казвате нищо. Разбрано?_
	_Без да дочака отговор, Ратенхубер мина покрай охраната от четирима есесовци и надолу по две стълбища, които водеха до дълъг коридор. При отсрещната стена имаше друга врата с още повече охрана. Изчакахме да я отворят. Усещах усилващия се страх на Хартман. Бяхме чували слухове за последното убежище на Хитлер, но съвсем не бяхме очаквали да ни поканят в него. След първата врата имаше втора, която от своя страна водеше до широк коридор със стаи вляво и вдясно. В сравнение с трескавата атмосфера горе тук все едно бяхме влезли в манастир. Офицери обикаляха между кабинетите, без да ни удостоят с поглед, и разговаряха с приглушен шепот, удавен от ниското бучене на генератора._
	_Ратенхубер почука на втората врата вдясно._
	_— Влез._
	_Мъжът зад бюрото носеше кафява униформа, която блестеше от чистота, и на челото си имаше белег с форма на лунен сърп. Приличаше на провинциален касапин, който твърде много обича свинско месо. На по-малко бюро в ъгъла на стаята слаба тъмнокоса секретарка седеше с молив и тетрадка в ръце. Жената сбърчи нос, когато усети миризмата на немити тела, и очите й се разшириха при вида на мръсните униформи и небръснатите лица на натрапниците._
	_— Какво е това? — попита мъжът._
	_Ратенхубер кимна към стоманената врата в задната част на стаята и Reichsleiter Мартин Борман го изгледа гневно._
	_— Действай тогава._
	_Генералът извади пистолета си и измъкна ключ от джоба си. Обърна се към нас._
	_— Готови!_
	_Свалих щурмовата си пушка от рамо и чух дрънчене, когато Хартман направи същото._
	_Вратата се отвори, а зад нея се разкри малка клетка и разрошен мъж със сломено изражение, който седеше на пода с гръб към стената и отпусната надолу глава. Ръцете на затворника бяха оковани пред него и той носеше останките на есесовска униформа, от която бяха смъкнати всички знаци за званието му. Когато погледна нагоре, очите му бяха изцъклени и зачервени. Разбрах, че ме е познал, и когато отвори уста да каже нещо, сърцето ми спря._
	_— Затворникът да мълчи! — излая Ратенхубер. — Ставай!_
	_Херман Фегелайн използва стената, за да се изправи несигурно на крака._
	_— Водете го._


	_Борман не вдигна поглед, когато избутахме Фегелайн извън кабинета му и завихме надясно по коридора. Фегелайн бе любимец на Химлер — висок и красив, с репутация на един от най-добрите ездачи в Третия райх. Сега обаче приличаше на спихната футболна топка. Залиташе като пиян, а облеклото му вонеше на застояла урина. Докато вървяхме, си мърмореше нещо, но единствената дума, която успях да различа, бе „предал“, повтаряна непрекъснато. Познавах всички признаци, но усетих, че Хартман е объркан. Той гледаше Фегелайн и виждаше Obergruppenführer от СС; генерал от кавалерията и носител на Рицарския кръст. Нацистка аристокрация; съпруг на сестрата на Ева Браун — Гретел. Аз виждах само ходещ мъртвец._
	_Пресякохме дълга заседателна зала, която също имаше врати от двете си страни. През едната от тях се появи приведена фигура с тъмни панталони и маслиненозелено яке._
	_— Къде е Грайм? — попита познатият рязък глас._
	_Генерал Ратенхубер замръзна и ръката му се стрелна напред и нагоре._
	_— Хайл Хитлер._
	_Адолф Хитлер се обърна директно към нас. Тъмни очи се взираха от бледото му, подпухнало от умора лице. Видя мръсните ни дрехи и се затресе от ярост._
	_— Какво…? — Но спря рязко, когато позна Фегелайн, завъртя се на пети и изчезна обратно в стаята, от която бе дошъл._
	_— Разкарайте го оттук! — изсъска Ратенхубер. — Стълбите в края на коридора! Бързо!_
	_Побутвах затворника с цевта на оръжието си, докато стигнахме до стълбището._
	_— Ти върви отпред — наредих на Хартман. — Да не вземе да хукне да бяга, когато стигнем до горе._
	_Стълбите се издигаха стръмно, сякаш се намирахме в кула. На средата на пътя тропане на ботуши потвърди, че генерал Ратенхубер се е върнал._
	_— Движение, нямаме цял ден! Използвайте прикладите на пушките си, ако се наложи._
	_Хартман ни чакаше горе. Държеше на прицел Фегелайн, докато осъденият се изкачваше пред мен и Ратенхубер. Отдръпна се от вратата и ни последва в едно широко пространство, оградено от стени и задната част на старата Райхсканцелария. Някога тук е имало алеи и храсти, но сега земята бе надупчена от снаряди. В центъра бе разположена декоративна кула, която изпълняваше и функцията на вентилационна шахта за бункера._
	_— Добре, нека приключваме с това — заяви Ратенхубер._
	_— Не, моля ви… — Гласът на Фегелайн трепереше._
	_Генералът го бутна с гръб към стената и насочи пистолета си към него. Артилерийски залп избухна някъде наблизо, но никой дори не трепна._
	_— Херман Фегелайн, военен съд ви призна за виновен по обвинение за малодушие пред лицето на врага, изоставяне на поста без заповед и държавна измяна. Присъдата на военния съд е смърт чрез разстрел. Изпълнете своя дълг._
	_Последното бе насочено към Хартман и мен. Вдигнах щурмовата пушка на рамо, но Хартман замръзна като заек, попаднал в светлината на ловджийски прожектор._
	_В последните си мигове Фегелайн се изправи в цял ръст и погледна право към Ратенхубер._
	_— Заклевам се във всемогъщия бог с тази свещена клетва: „Ще се подчинявам безпрекословно на Адолф…“._
	_— Огън!_
	_Първият залп от щурмовата пушка улучи бившето златно момче на нацистката партия в долната част на стомаха и Фегелайн се преви рязко. После потокът от куршуми го отхвърли назад към стената. Разкъсаното тяло падна настрани, а по бетона остана ярко алено петно. Фегелайн още се гърчеше в конвулсии, когато Ратенхубер измарширува до него._
	_— Свиня! Да беше си спомнил клетвата към фюрера, когато си се опитал да избягаш с любовницата. — Насочи пистолета си и пусна куршум в разбитата глава. — Ти! — Посочи към Хартман. — Тъй като явно не ставаш за друго, отърви се от тази мръсотия._
	_Хартман погледна от тялото към мен. Фегелайн беше едър мъж, а и добре сложен. Свих рамене._
	_— Чу какво каза генералът. Оттатък стената е бараката на градинаря. Намери лопата и го погреби в ъгъла._
	_Докато Хартман копаеше гроба, седнах на близката пейка и запалих цигара. Странно какво спокойствие може да изпитва човек под пролетното слънце, дори когато звукът на дяволския оркестър от далечна битка си съперничи с птичите песни. В главата ми се оформи идея._
	_— Това ще свърши ли работа? — Хартман вдигна разтревожен поглед от плиткия изкоп, който бе направил. Пот капеше от тесния му нос, а черната коса бе залепнала за челото му. Винаги си е бил мързеливо копеле._
	_— По-дълбоко! — наредих._
	_Изминаха още десет минути, преди да остана доволен. Звукът от артилерийска стрелба наблизо се беше усилил и двамата пазачи се бяха оттеглили към задния вход на бункера._
	_— Добре, вкарвай го._
	_Хартман завлече тялото до гроба и го пльосна вътре. Краката стърчаха от едната страна и ботушите все още се виждаха._
	_— Ще се наложи да слезеш долу и да го наместиш както трябва — отбелязах._
	_Хвърли ми раздразнен поглед като бунтуващ се ученик, но неохотно се подчини. Изчаках, докато слезе в гроба, преди да вдигна пушката, и запънах ударника. Хартман замръзна, когато чу познатия звук._
	_— Не си смятал, че ще преживееш войната, нали, Хартман? Що за глупава идея, милиони умират, а точно ти да оцелееш! Да се отърва от теб, винаги е било част от плана, въпросът беше само кога._
	_Хартман погледна нагоре към мен, но в тъмните му цигански очи нямаше страх. Хрумна ми, че всъщност е доста смел. От друга страна, много хора, които бях поставял в тази ситуация, се държаха смело._
	_— Направих всичко, което ми каза. Бяхме екип._
	_Поклатих глава._
	_— Ти никога не си бил част от екипа, Хартман. Негов талисман, може би, но времената се менят. За твое нещастие, освен мен ти си единственият жив човек, който знае за пенсионния фонд на Geistjaeger 88. Но това ще се промени._
	_— Майната ти!_
	_Хвърлих цигарата и вдигнах пушката. Хартман се сви в очакване на град от куршуми, но аз се забавих, за да го накарам да се поизпоти. Артилерийският огън се приближаваше все повече. Следващият залп щеше да прикрие звука от изстрелите ми._
	_Първият снаряд падна на около двеста метра от нас, вторият на сто. Пръстът ми се стегна около спусъка._


	_Когато дойдох в съзнание, слънцето светеше в очите ми и по устните ми имаше вкус на кръв. Някой внимателно повдигна с ръка главата ми и наля топла течност в устата ми. Мина известно време, преди да разбера къде съм. Изтощен на вид санитар попи главата ми с превръзка, подгизнала от кръв._
	_Забеляза паниката ми и се усмихна широко._
	_— Нали знаете какво казват за черепните рани? Имате късмет, че е било само заблудено парче бетон, а не част от шрапнел, иначе щях да събирам мозъка ви с лопата._
	_Опитах се да се надигна и през главата ми сякаш премина мълния._
	_— Не бързайте. Иван обядва в момента._
	_— Хартман?_
	_Санитарят повдигна рамене._
	_— Когато артилерийският огън спря, бяхте сам, като изключим нещастника в онзи трап._
	_Изтръпнах. Хартман беше изчезнал! Ами Короната?! Не, пазех я добре скрита. Хартман не знаеше за нея. И все пак не можех да рискувам. Изчаках главата ми да се проясни, преди да се изправя с усилие._
	_— Сигурно се е върнал при останалите от командата. Трябва да го намеря._
	_— Майоре — възрази санитарят, — не сте в състояние да ходите никъде. Влезте вътре и седнете за малко._
	_— Просто ме закърпи! Знаеш как е, служиш с тези мъже. Не мога да ги оставя точно сега, когато имат най-голяма нужда от мен._
	_Санитарят ме изгледа, сякаш съм полудял._
	_— Както желаете. — Заувива ленена превръзка около главата ми. Когато остана доволен от резултата, се обърна да си ходи. — Грижете се за себе си, майоре. Никой не помни мъртвите герои._
	_Трябваше ми почти час, за да се върна в апартамента на Вилхелмщрасе. Придвижвах се от къща на къща, по пътя избягвах снаряди и патрули на военната полиция. Обесени дезертьори висяха като зрели плодове от всяка улична лампа и от електрическите стълбове на трамвайната мрежа. Най-странното беше, че някои от магазините все още бяха отворени — продаваха каквото имаха в наличност, преди Иван да дойде и да го отмъкне._
	_Апартаментът бе на първия етаж и вратата от масивен дъб беше заключена. Стрелях в ключалката и си проправих път с ритник. Навсякъде из основното помещение бяха струпани нещата, които би трябвало да са привлекли Хартман тук. Сандъци с хубаво вино и френски коняк; кутии гъши дроб и хайвер, шунка, хляб и цели пити кашкавал. В Берлин може и да гризяха кожа от обувки, но за мъжете от Geistjaeger 88 гладът щеше да настъпи дълго след като останалите бяха измрели от недохранване. Проверих в стаята, където спеше Хартман, но беше празна. Едва тогава почувствах първите наченки на истинска паника. Короната! Малкото лайно бе разбрало за Короната! Втурнах се към стаята на горния етаж, в която я бях скрил. Хартман явно ме бе чул и се беше барикадирал вътре, но аз пуснах мощен откос срещу вратата и отнесох остатъците й с рамо. Погледнах трескаво към дървената ламперия, зад която бях скрил Короната. За миг се вцепених от страх, когато видях, че панелът е изтръгнат от стената. Проблясък на злато вляво от мен. Завъртях се като вихър и натиснах спусъка, но пълнителят се изпразни само след три изстрела. Хартман беше клекнал до прозореца и се взираше в мен с отчаян поглед. Изревах от ярост и се метнах към него, вдигнал пушката като сопа, за да смажа черепа му. Само че Хартман винаги си е бил хлъзгаво копеле. Заряза Короната и се хвърли през прозореца сред трясък на разтрошено стъкло. Втурнах се към мястото, където бе изчезнал, докато се борех да заредя нов пълнител. Пуснах един откос по него, докато Хартман се отдалечаваше със залитане от купчината пясък, която бе омекотила падането му. Едва тогава с прилив на облекчение се обърнах към Короната на Изида и установих, че макар тя все още да бе моя, Окото беше изчезнало. Окото на Изида бе у Хартман._


>	XVII

	— Ще те изпратя до хотела.
	Дани Фишер го изгледа развеселено.
	— Голямо момиче съм, Синклер, нямам нужда от бавачка.
	— Обмисли го. Не познаваш Лондон. Улиците са опасни нощем и един обучен убиец може да ти е от полза.
	— Обучен убиец, а?
	— Цели две седмици в „Сандхърст“, уволних се, издивял от скука. Толкова усилия положих да вляза, а после армията някак изгуби привлекателността си.
	Погледна го преценяващо.
	— Не си те представях като кръшкач.
	— И аз самият се изненадах! Помисли си за това, докато аз… отида да… ъ-ъ… отида. — Вдигна коженото куфарче, което бе стояло в краката му по време на вечерята.
	— Винаги ли си носиш работа на вечеря?
	Джейми се усмихна широко.
	— Стори ми се добра идея в онзи момент.
	Когато се върна, беше облякъл палтото си и носеше връхната дреха на Дани. Помогна й да се облече.
	— Какво реши за изпращането?
	— Разбира се, защо не. Може би ще се качиш и за чаша кафе?
	Изражението му я накара да се разсмее.
	— Наистина не познаваш янките добре, нали, Джейми?
	Излязоха от ресторанта и тръгнаха на югозапад под нежното ръмене на дъждеца. Скоро Дани Фишер сложи ръката си в неговата и Джейми я стисна. Не разговаряха. Нямаше нужда.
	На стотина метра зад тях облечен в черен анцуг и по маратонки Паул Дорнбергер ги следваше и внимаваше да не изостава. По чиста случайност откри името Джейми Синклер в папка на бюрото на Кени. Източник на Самсонов от Британската библиотека бе уведомил хората му за необичаен и неочакван интерес към „Митове и легенди на Античния свят“ и някой бе решил, че се налага да действат. Дорнбергер не одобряваше опита на олигарха да изплаши артдилъра с помощта на улична банда. Ако беше на негово място, щеше да направи точно обратното и да наеме Синклер като експерт. Информацията, събрана за него, не беше впечатляващо четиво. Поне докато не се стигнеше до момента, когато Синклер открил картина на Рафаело и влязъл в неясни взаимоотношения с група неонацисти, както и с мултинационална корпорация, която можеше да си съперничи по мащаб дори с тази на Олег. Скромно начало в живота. Добра диплома от Кеймбридж, последвана от неуспех да завърши „Сандхърст“ и непретенциозна кариера в търговията с произведения на изкуството. Но при преследването на Рафаело човекът бе показал голяма издръжливост и отлични дедуктивни способности. Към момента трябваше да го наблюдават, а не да го провокират. Въпросът бе колко точно знае Синклер за Окото на Изида.
	Дорнбергер следваше сенките, като от време на време се прехвърляше на странична уличка и изминаваше тичешком следващите няколкостотин метра. После — обърнал якето си за джогинг наопаки — се появяваше отново, така че да се вижда светлоотразителната повърхност. На пръв поглед двойката отпред като че ли беше спокойна и непредпазлива, но у жената имаше нещо, което разтревожи Паул, и той се върна обратно в сенките. В досието на Синклер не се споменаваше за настояща приятелка или партньорка, но езикът на тялото им подсказваше, че се чувстват твърде удобно един с друг, за да са обикновени познати. Отбеляза си наум да я провери.
	Съвсем близо до бордюра премина кола, която се движеше с очебийно ниска скорост. На предните седалки имаше двама мъже, а пътникът прояви необичаен интерес към разхождащата се двойка. Чак когато се изравниха с тях, мъжът извърна глава и колата ускори. Умело изпълнение, което мъжът и жената явно не забелязаха. Паул Дорнбергер обаче усети, че настръхва. Повтори си наум регистрационния номер на автомобила и се придвижи малко по-близо до двойката. Ставаше все по-любопитно.

	* * *

	— И така, защо момиче като теб реши да стане полицай?
	— Отгледаха ме ченгета. Баща ми беше полицай в продължение на двайсет години, преди да го улучи куршум и да го осакати.
	— Трябва да е било много тежко.
	Дани сви рамене.
	— Не се наложи да се придвижва с инвалидна количка или нещо подобно. Просто вече не можеше да патрулира. Беше се нагледал на полицаи, които работят на бюро, и знаеше, че не иска да се занимава с това, нито пък да отговаря за изтрезвителното. Затова напусна и създаде собствена охранителна компания. Справи се доста добре. А твоят баща?
	— Никога не съм го познавал. Не знам дори името му.
	Не долови емоция в гласа на Джейми, но усети инстинктивно какво му струва да произнесе тези думи. Придърпа ръката му по-близо до себе си, така че да усети извивката на гърдите й.
	— Някога мислил ли си да разбереш?
	— Доста често. Имам писмо от майка ми, в което може би се споменава името му, но не съм го отварял.
	Дани спря и се обърна да го погледне.
	— Защо не, по дяволите? Аз бих полудяла, ако не знам.
	Джейми се усмихна.
	— Допреди две години и аз бих казал същото, но след изминалата година и случая с Рафаело нещата… се промениха. За първи път в живота си разбрах кой е истинският Джейми Синклер и вече не ми беше нужно да знам за баща си, разбираш ли? Както и да е, като познавам майка си, в писмото най-вероятно заръчва да се мия зад ушите и да си сменям чорапите всеки ден.
	Дани забеляза осветена от прожектори сграда зад дърветата в Хайд парк и отиде да я погледне през металната ограда. Джейми застана по средата на широкия тротоар и зачака.
	— Ей това ми харесва в Лондон! Винаги има какво да видиш.
	— Има — съгласи се Джейми. — Тъжното е, че когато живееш тук, почти не го забелязваш.
	Непознат мъж вървеше целенасочено към тях. Дани още надничаше през оградата, когато Джейми го съзря. Първо забеляза връхната му дреха — тъмно моряшко яке, което сякаш крещеше предупреждение. После силно съсредоточените му присвити очи, разположени на разгневено лице с обеца на носа. Мъжът вече вдигаше ръка, когато Джейми видя пистолета: голямо автоматично оръжие, към чиято цев бе прикрепен дълъг цилиндър. Заглушител значи, като че ли това имаше някакво значение.
	Джейми явно бе извикал, защото Дани се обърна към него със смесица от страх и ужас на лицето. Беше твърде далеч, за да му помогне, но вече се движеше към него. Куфарчето беше в лявата му ръка и инстинктът му подсказа да го използва като щит. Само че инстинктът му се оказа твърде бавен. Дългият цилиндър подскочи нагоре и настрани, Джейми чу остро „пук!“ и усети как нещо му изкара въздуха. Докато отхвърчаше назад, си помисли, че втори куршум го е улучил някъде в гърдите. Само че Джейми вече губеше съзнание. Все още не го болеше, само се бе вцепенил целият, но знаеше, че и болката ще дойде. Странното беше, че все още падаше. Дали светът винаги се забавя, когато умираш? Чу трясък, когато си удари главата в бетона (сега вече болка не липсваше), и за секунда му причерня. Бореше се за въздух, опитваше се да надвие болката. Докато лежеше парализиран, над него се надвеси тъмна фигура и запречи уличното осветление. За миг Джейми помисли, че вече е мъртъв, но зрението му се проясни и той видя черен тунел, ръка и тесни очи под тежки вежди някъде високо горе. Извърна глава, за да не види куршума, който в крайна сметка щеше да го убие.
	Тъмната фигура пренебрегна писъка на Дани Фишер и погледна надолу, право в обърканите очи на Джейми Синклер, насочила оръжието си в него. Сто бона и почивка. Лесни пари. Увеличи натиска върху спусъка. Два в гърдите и един в главата. Никой не би оцелял след това. Когато летящата чанта го халоса по главата, мъжът не разбра какво го е ударило. Отчете само, че е голямо и тежко. След това го връхлетя пищящо банши, което изби с ритник пистолета от ръката му. Навремето Джако Бонети бе участвал в много улични свади. Знаеше кога да се бие и кога да бяга. Мишената бе мъртва или скоро щеше да бъде. Противникът му може и да беше жена, но знаеше как да се движи и бе спечелил преимущество. За момент се разтревожи за пистолета си, само че носеше ръкавици. Докато успееха да го проследят до човека, който му го бе осигурил, Джако щеше да се е върнал на Четирийсет и седма улица, където му беше мястото. Хукна обратно към Марио и колата, която го чакаше.
	Първият инстинкт на Дани беше да се втурне след стрелеца, но вместо това се затича към Джейми, който лежеше на земята. Коленичи и взе да драска по копчетата на палтото му и да проклина непохватните си пръсти. Две дупки в кашмира показваха къде го бяха уцелили куршумите. Сърцето й се сви, защото не видя кръв наоколо, а това означаваше почти моментална смърт.
	— Остани с мен, Джейми! — прошепна отчаяно. — Така и не се опознахме добре.
	Когато най-накрая успя да разкопчае палтото му, се опита да разкъса сакото и ризата, за да стигне до раните. После застина.
	— Копеле!
	— Това е малко грубо. — Джейми звучеше, сякаш устата му е пълна с чакъл.
	— Ти си истинско копеле! Значи това си правил в тоалетната!
	— Мхм.
	Дани дръпна ризата му и се вгледа в мястото, където куршумите се бяха сплескали при сблъсъка с мрежата от кевларени нишки.
	— Що за човек носи бронежилетка на първа среща?
	— Изглеждаше ми като добра идея в онзи момент — успя да каже Джейми, преди отново да му причернее.


	— Добре, господинчо. Трябва да ми дадеш някои обяснения.
	Дани беше седнала до леглото за прегледи, на което Джейми лежеше гол до кръста. Към кожата му бяха прикрепени електрически монитори, а две огромни синини се сливаха над сърцето му.
	Сестрата дръпна завесите около леглото и им осигури известно усамотение.
	— Предполагам, че ти дължа обяснение — призна Джейми.
	— Точно така, по дяволите!
	— Не мисля, че това има общо с твоя случай. — Разказа й за Рафаело и за Слънчевия камък, както и за възможността Хауард Вандербилт да е поръчал убийството му.
	— И не се сети да ми го кажеш по-рано?! — Сините й очи проблеснаха опасно. — Не сметна за добра идея да ми кажеш, че може би стоя до движеща се мишена за стрелба?!
	— Възможността беше съвсем бегла…
	— Толкова _бегла_, че си отишъл да си купиш бронежилетка!
	— Получих я като подарък — възрази Джейми. — От детектив сержант Шрийвс.
	— Който е приел заплахата достатъчно сериозно, за да ти я изпрати — отбеляза Дани.
	— Само си покриваше задни… само се подсигуряваше.
	За миг си помисли, че Дани ще си тръгне, а той винаги ще съжалява за това. Знаеше, че не може да каже нищо, с което да я спре. Тя го накара да почака и когато заговори отново, звучеше властно:
	— Ако ще работим заедно, ето как ще бъде от сега нататък. Ще ми казваш всичко и имам предвид съвсем _всичко_, което може да се отрази на личната ни сигурност, и аз ще правя същото. Разбира се — стрелна го с най-твърдия си поглед в стил „лошо ченге“, — аз не съм ти спестявала нищо. Става ли?
	Джейми кимна.
	— Става.
	— Ще се обадя на някои хора и ще проверя дали може да се направи нещо с Вандербилт. Възможно е да отнеме малко време, но ще му зададат няколко въпроса, ще си придадат малко тежест и той може да се отдръпне. Впрочем дали не би искал да свалиш тези неща от гърба си? — И посочи електрическите спагети, прикрепени към кожата му.
	Когато най-накрая спряха да се смеят, Джейми й разказа за „крадците“.
	— И казаха точно това?
	— Да. „Човекът казва да се оттеглиш.“
	— И нямаш представа кой е въпросният човек?
	— Никаква. Първата ми мисъл беше, че може да е съобщение от Вандербилт. — Джейми прокара леко пръсти по гърдите си и се намръщи. — Но неотдавнашното ни преживяване показва, че той предпочита по-директни действия.
	— Може би е свързано с нещо друго, над което работиш?
	Джейми поклати глава.
	— Обмислих всички възможности. Създал съм си неколцина неприятели, но не и чак такъв враг.
	— Тогава трябва да приемем, че човекът иска да се оттеглим, тоест да спрем да се ровим в историята на Бернт Хартман и Короната на Изида, ако изобщо съществува.
	Дани прикова погледа му с твърдите си сини очи.
	— На мен това ми е работата, Джейми, но ти нямаш причина да се занимаваш с подобна самоубийствена задача. Може би трябва да се измъкнеш сега.
	Отправи й широка усмивка.
	— Не и преди адът да замръзне.


>	XVIII

	— Защо Дани? Даниела е такова хубаво име. Или така те наричат в участъка? Закачките на коравите ченгета.
	Научил бе всичко, което знаеше за американската полиция, от онзи телевизионен сериал „Полицейско управление Ню Йорк“, но тя не възрази. Лекарят му бе казал да си почине няколко дни и двамата се бяха озовали в апартамента на Джейми, където, за негова изненада и радост, едно нещо неизбежно бе довело до друго.
	— Наричат ме Дани, откакто се помня. Единственият човек, който ми казва Даниела, е майка ми. Започна като шега. Винаги съм била висока и кльощава, а когато бях дете, имаше един нисък дебел актьор, нали се сещаш? Така че другите деца, като ме видеха, започваха да викат: „Ето го, идва Дани де Вито“. Смешно, а?
	— Е, може би не чак толкова.
	— Мотаех се с цяла тайфа момчета, можех да скачам по-далеч от тях, да ги надбягам и да ги победя в схватка. Така че името си остана. Ти си мислеше, че съм лесбийка, нали?
	— Ъ-ъ, разбира се, че не…
	— Не се притеснявай, случва се през цялото време. Момиче, високо като мен и без никакви цици, или трябва да е модел, или лесбийка.
	— Аз харесвам гърдите ти. Малки са, но съвършени. Приличат на розови пъпки.
	Наведе се над нея и пое лявото й зърно в уста. Смука го дълго и бавно, а тя измърка от удоволствие. Джейми неохотно се откъсна от нея.
	— И все пак се обзалагам, че си доста популярна сред момичетата.
	— Разбира се. — Усмихна се. — Налага се да ги разпъждам направо.
	— Ъ-ъ… а случвало ли се е да не влагаш много усилия в отпъждането?
	Дани сбърчи нос и Джейми си помисли, че е прекалил. Тя обаче просто обмисляше какво и доколко да разкрие.
	— И това е ставало — призна. — Искаш ли да ти разкажа?
	Е, искаше, разбира се, но и като абстрактен факт представата вече оказваше очевиден ефект върху него.
	— Може би друг път. — Хвана я за ръка и я привлече към себе си. — Но това също ти харесва.
	— О, да, наистина ми харесва. — Обви пръсти около него и започна да ги движи: меко пърхане като от ангелски криле. — И на теб ти харесва, когато правя така, нали?
	Електрически шок премина през тялото му.
	— Мхм.
	— А когато правя това? — Дани сведе глава и тъмната й коса падна над долната половина от тялото му като копринен воал.
	— Може би не толкова много — задави се Джейми. — Ще вземе да развали удоволствието после.
	Само че в този момент тя се забавляваше твърде много, за да го послуша.


	Дани излезе от банята в окъсания му халат и с кърпа, увита около главата. Въпреки това приличаше на Савската царица.
	— И така, накъде ще продължим сега?
	— Имаш предвид „ние“ в смисъл на „нас“?
	— Не, глупаче! — Дани го потупа по рамото. — Просто се позабавлявахме малко, колкото да мине времето. Това не значи, че ще се женим. Въпросът ми е накъде ще поемем като дуо безстрашни следователи?
	Джейми вдигна книгата, която четеше, и й показа изображението на корицата. Черно-бяла снимка на войник, който поставя знаме на върха на голяма сграда. Флагът беше единственият цветен елемент във фотографията: червен фон с жълт сърп и чук на него.
	— „Берлин. Последните сто дни“ — прочете заглавието Дани. — Добра ли е?
	— Всичко е описано с много подробности в нея, но един абзац по-конкретно ми привлече вниманието. — Отвори на страницата, която бе отбелязал. — Ето.
C>
	Когато руснаците обградиха дипломатическия квартал, се разви удивителна, почти средновековна бартерна система. Хората разменяха чувал с въглища за едно яйце или бутилка чиста вода. Човек не можеше да си купи хляб срещу кола. Бижутер от Вилхелмщрасе разказва, че веднъж при него дошъл войник, който се опитал да му продаде древен артефакт, вероятно взет от музей.
C$
	— Е, и? Може да е било какво ли не.
	— Знам, но Вилхелмщрасе минава близо до бункера на Хитлер. Опитах се да се обадя на сър Уилям Мелроуз, за да разбера дали разполага с повече информация, но той е извън страната. В продължение на седмица ще събира информация за следващия си шедьовър. Реших, че междувременно можем да отидем в Берлин и да свършим малко детективска работа.
	Дани подсушаваше косата си с кърпа, но спря и се втренчи в него.
	— Шегуваш се, нали?
	— Не, Дани. Не се шегувам.
	— Боже, Синклер, на това вече му викам стрелба на сляпо.
	— Всъщност тъкмо стрелбата се опитвам да избегна. Помислих си, че ако съм в друга държава, ще им е по-трудно да ме застрелят. Освен това именно в Берлин е изчезнал Бернт Хартман.
	— Преди седемдесет години. Каза, че тогава е бил на около двайсет, нали? Жив или мъртъв, сега човекът трябва да е направо древен.
	— Значи няма да дойдеш с мен?
	— Тук съм, за да върша работа, Джейми. Не си нося необходимото за пътуване из Европа. А и откъде пари?
	— Докато бях в болницата, адвокатът ми се обади и ме уведоми, че от фондация „Принцеса Чарториски“ са се съгласили на частично плащане за откриването на Рафаело. Сумата не е голяма, но пък като никога разполагам със средства. Слушай, хайде да отидем. Мисли за това като за почивка.
	Дани присви очи.
	— Не го правиш само защото искаш да се повъргаляш с мен няколко дни, нали?
	Джейми се ухили.
	— Виновен съм по всички обвинения! Честно казано, заради предишните ми преживявания на немска земя Германия не е сред дестинациите, които бих предпочел за почивка. Но пък винаги съм харесвал Берлин.
	— В такъв случай кога заминаваме?


	След два дни Дани и Джейми се качиха на ранния сутрешен полет за Берлин. Летище „Шьонефелд“ обслужва основно нискобюджетни авиокомпании и се намира на около десет километра от центъра на града. Хванаха метрото и по-малко от час след като излязоха от терминала, двамата стигнаха до спирка „Фридрихщрасе“. Джейми беше избрал хотел наблизо и Дани огледа улиците, докато вървяха натам.
	— А накъде е Берлинската стена?
	— На около четиристотин метра в тази посока. Можем да отидем и да я видим, ако искаш, след като се отървем от багажа. Твърде рано е, за да се настаним, дали да не идем да обядваме?
	— Разбира се. Намираме се в бившата източна част, нали? Очаквах нещо по-сиво.
	Джейми изчака да пресекат улицата.
	— Никога не подценявай немската ефективност. Не им отне много време да превърнат комунистическия Източен Берлин в нещо, което минава за капиталистически рай. Хотели, барове, бутици, търговски центрове — всичките изникнаха в рамките на няколко години. Подозирам, че мястото сега е неузнаваемо за хората, които са живеели тук преди. Ето го нашия хотел.
	Не изглеждаше кой знае колко добре отвън, но пък интериорът му беше модерен и светъл. Оставиха чантите си на рецепцията и си взеха по чаша кафе, а Джейми извади пътеводител от раницата си.
	— Мисля, че можем да вървим успоредно на реката, да минем край гарата и след това да направим завой и да стигнем до булевард „Унтер ден Линден“, преди да се върнем тук и, ъ-ъ, да се освежим преди вечеря.
	Дани се засмя на намека му.
	— Да се освежим, а? Така ли му викат вече?
	— Да — отвърна Джейми и вдигна раницата. — И колкото по-бързо потеглим, толкова по-бързо ще се върнем.
	Излязоха от хотела и завиха надясно към река Шпрее.
	— Ако Дорнбергер и Хартман са избягали от бункера — започна Джейми, — вероятно са го направили на следващия ден след самоубийството на Хитлер, когато последните оцелели от дивизията „Шарлеман“ и пазачите на бункера са си пробили път навън под командването на заместника на фюрера, Мартин Борман. В такъв случай биха поели по този път. — Посочи към реката. — Представи си, че по моста се носи танк „Тигър“, а точно зад него има стотици, може би повече от хиляда души. С взривове танкът си проправя път през руската барикада в другия край, преди да го разбие противотанково оръдие, а всички онези зад него остават изложени на картечници, минохвъргачки и артилерия.
	— Не ми се струва възможно.
	Дани се опитваше да сравни и наложи образа на касапницата — мъртвите и умиращите, проснати връз тясното пътно платно, горящият в далечината танк — със старомодната чугунена структура, оградена от красиви крайречни кафенета.
	— Всичко ми изглежда твърде… спокойно.
	— Не се заблуждавай. На първи май 1945 година тук е било истински ад.
	Минаха по моста и тръгнаха по крайречната алея на запад покрай оживени барове и ресторанти. Златните дни на есента бяха само спомен, но, изглежда, берлинчани отказваха да се предадат пред малко студ и дъжд, защото всички външни маси бяха заети. Вляво от тях, над далечния край на Шпрее, се извисяваше централната железопътна гара. Грамадната структура от тухли, стъкло и желязо приличаше на останка от по-ранна индустриална епоха, но Джейми прекоси отново и тръгна към нея по пешеходна пътека под железопътния мост.
	Дани му хвърли поглед, с който бе започнал да привиква. Сякаш казваше: „Какво, по дяволите, правиш?“.
	— Генерал Монке, онзи тип, който организирал пробива, не бил глупак. Докато Борман и останалите се опитвали да си пробият път през моста „Вайдендамер“, Монке тихо изчезнал с група секретари от бункера и минал по този напълно неохраняван пешеходен мост.
	— Всеки се спасява поединично, а?
	— Точно така.
	— И оцелял ли е, за да продължи борбата още ден?
	Джейми кимна.
	— Предполагам, че може и така да се каже, но наистина било само за ден. Следващата нощ всички били заловени от руснаците.
	Продължиха да следват реката, докато пред очите им се откри пейзаж от съвременни постройки, изградени от стъкло, бетон и неръждаема стомана.
	— Еха! Впечатлена съм. Тази сграда наистина ли пресича реката?
	Джейми се консултира с пътеводителя.
	— Така мисля, но може би е само покрит мост. Според справочника всичко това е част от новия правителствен комплекс. Парламент, кабинети, такива неща. Онова, което наистина ни интересува обаче, е голямата сграда с купола. Какво има?
	Дани изглеждаше разсеяна, откакто пресякоха реката. От време на време спираше да погледа витрините и се бавеше на места, където нямаше какво да се види.
	— Все още не съм сигурна. Не се притеснявай. Просто продължавай да вървиш.
	Ако нещо можеше да го разтревожи в момента, то беше да му кажат да не се притеснява. Все пак пренебрегна подтика да погледне зад себе си и продължи да върви, като подмина широк булевард вдясно от тях, а след това и огромна каменна сграда, която засенчваше всичко край себе си.
	— Еха, Синклер! Справяш се доста добре като екскурзовод.
	— Ако мислиш, че това е хубаво, чакай да стигнем до предната част.
	Вървяха по влажна морава с ширината на две футболни игрища, която се простираше далеч напред. После се обърнаха назад и се вгледаха в огромното здание с римска фасада и стъклен купол.
	— Това е Райхстагът — обясни Джейми. — Сградата от корицата на книгата ни.
	— Където Хартман и Дорнбергер са се били с танковете?
	— Не, онова е Райхсканцеларията. Тя е била ей там. — Джейми посочи вдясно. — Много след Бранденбургската врата. Обаче руснаците са искали Райхстага най-много. Сталин го определил за основна цел и казал на генералите си, че го иска до първи май. Стигнало се до луда надпревара между Жуков и Конев, в която навярно са изгубили живота си десетки хиляди войници. Германците се борели за всяка стая и всеки етаж. Когато боевете приключили, от него останали само руини, но сега е напълно възстановен.
	— Нали преди малко ме попита какво има? — Дани звучеше спокойно и небрежно, а погледът й бе прикован в купола на Райхстага. — Е, две готини мадами проявяват ужасно силен интерес към нас.
	— Това ми се случва постоянно. Как смяташ, дали ни преследват?
	Джейми се усмихна и се обърна към мястото, където на около двайсет метра от тях стояха две млади руси жени с елегантни сака и тесни дънки и открито ги наблюдаваха.
	— Ами — бавно произнесе Дани, — бяха на летището. Качиха се в съседния вагон на влака, слязоха на същата гара и ни следваха дотук от хотела. Ти как мислиш?
	Спътникът й не обърна внимание на сарказма.
	— Мисля, че това е популярно място. Може да са отседнали в нашия хотел.
	— Разбира се. И прекосиха по петите ни моста, а после се върнаха обратно по пешеходния мост, без нито за миг да откъсват очи от нас.
	— Какво искаш да направим по въпроса?
	Дани отново огледа двете жени, без да се прикрива.
	— Не смятам, че са убийци, а и мястото не е подходящо за убийство. След като сме в политическото сърце на Берлин, тук сигурно гъмжи от полицаи под прикритие. Предполагам, че или са много тъпи, или са много зле обучени за наблюдение, или искат да ги забележим. Което и да е от трите, мисля, че професионалният подход е да отидем и да ги попитаме.
	— Да го направим тогава.
	Тръгнаха към двете момичета, но без да променят израженията си, те бързо се отдалечиха към Райхстага. Джейми и Дани спряха и наблюдаваха оттеглянето им.
	— Искаш ли да ги последваме?
	Джейми поклати глава.
	— След като не искат да говорят с нас, значи просто не искат.
	— А и може да ни подмамват към засада. — Дани се усмихна.
	— Това също — ухили се Джейми.
	— Ей, обеща да ми покажеш Берлинската стена!
	Поведе я към Райхстага. Докато пресичаха грубия асфалт пред сградата, Джейми посочи към земята. Дани огледа мястото.
	— Това ли е всичко? — попита невярващо. — Това ли е Берлинската стена?
	Загледа се в редицата тухли, която се точеше огледално наляво и надясно.
	— Да, това е. Останали са още няколко малки части, но повечето е заличено.
	Дани Фишер поклати глава.
	— Е, предполагам, че трябва да се връщаме в хотела и да се заемаме с онова „освежаване“.
	— Да, мисля, че трябва да го направим.
	Дани го удари по рамото.
	— А по-късно искам да видя малко от легендарния берлински нощен живот.
	— Сигурен съм, че можем да го организираме, но не бива да се прибираме твърде късно.
	— И защо?
	— Защото утре ще свършим това, за което дойдохме. Ще се срещнем с някого заради една корона.


>	XIX

	_Прибрах Короната в раницата си и напразно се опитах да следвам дирята на Хартман. Всеки път или алея, които пробвах, бяха блокирани или от руски патрул, или от отбранителната линия на Вермахта. Артилерийският огън сега бе почти непрестанен, високоскоростните съветски танкови оръдия се чуваха много по-близо отпреди, а руските бомбардировачи летяха ниско над града, напълно необезпокоявани. Експлозии разтърсваха земята и дим изпълваше всяка улица. Докато тичах между избухващите снаряди, беснеех заради предателството на Хартман. Короната на Изида беше моя свещена отговорност. Дали щеше да запази своята сила без Окото? Постепенно бях принуден да се върна обратно към бункера и се озовах на Вилхелмщрасе. Възползвах се от последния шанс отново да претърся стаите на апартамента ни с минималната надежда, че Хартман е скрил камъка там, преди да избяга. Само че не намерих нищо. Почти изпаднал в отчаяние, събрах каквито продоволствия успях и се подготвих да се върна в Райхсканцеларията. И точно когато си тръгвах, се натъкнах на момчето._
	_Уплашено красиво русо дете на не повече от осем години. Беше се свило в един вход и по лицето му се стичаха сълзи. Не вдигна поглед, когато клекнах до него._
	_— Къде са родителите ти?_
	_Хлапето поклати глава._
	_— Има ли къде да отидеш?_
	_Отново поклащане на глава. Разрових се в раницата, открих малко американски шоколад — военна плячка. Разкъсах опаковката и я махнах._
	_— Ето, опитай това._
	_Ококори се широко, когато ароматът на сладко какао стигна до ноздрите му. Грабна шоколада и го натъпка в устата си, сякаш смяташе, че никога повече няма да види храна. Постепенно на лицето му разцъфна усмивка._
	_— Как се казваш?_
	_— Курт._
	_Протегнах ръка към него._
	_— Е, Курт, ела с мен. Знам едно място, където ще бъдеш в безопасност от всичко това._
	_Ръката му бе мека и топла в моята, докато го водех обратно в апартамента._
	_Когато всичко свърши, не почувствах нищо. Подозрението ми се потвърди. Без Окото Короната на Изида беше просто златно украшение. Хартман ме бе унищожил и аз се заклех, че ще го преследвам и открия, дори да го търся до края на дните си._
	_Нямаше начин да се измъкна сам от града. Единствените хора, които биха могли да избягат от врящия казан, в който Берлин се бе превърнал, бяха мъжете в бункера. С натежало сърце се повлякох обратно през развалините, за да се присъединя към Адолф Хитлер._
	_Никой не зададе въпроси за отсъствието ми — само луд или пък истински вярващ би потърсил убежище при портите на ада. Обитателите на бункера бяха обзети от летаргия, която липсваше преди няколко часа. Явно тогава все още бе съществувала някаква възможност, макар и малка, да бъдат спасени от Дванайсетата армия на Венк. Сега и тази надежда бе изчезнала. Хитлер вече бе проводил пратеници с копия от завещанието си. Ратенхубер, който беше почти любезен с мен, ми разкри, че „златните фазани на партията“ планират бягството си, макар че увещават мъжете от отбраната на Берлин да се бият до последен дъх._
	_— Трябва да отидете с тях, Дорнбергер — каза ми. — Да се измъкнете и да се свържете с Шьорнер._
	_Говорих с полковник Вайс, помощник на генерал Бургдорф, и той каза, че ще се радва да ме вземе. Но когато чух, че планира да намери тиха електрическа лодка и да отплава към свободата надолу по Шпрее, разбрах, че говоря с лунатик. Реших да си остана където бях, за да изчакам по-добра възможност._
	_Събудих се посред нощ под една маса, когато в частните покои на Хитлер въведоха нервен дребен мъж в кафява униформа и лента на фолксщурм._
	_— Какво става? — попитах човека до мен, есесовски лекар на име Щумпфегер._
	_— Шефът ще се жени. — Мъжът се ухили и стъкленият блясък в очите му ми подсказа, че или е пиян, или е приел твърде много от собствените си лекарства. — Мислиш ли, че ще ни вземе на медения си месец?_
	_Няколко минути по-късно булката и младоженецът се появиха в залата, за да приемат поздравления от Борман и генералите. Тогава видях Ева Браун за първи път. Въпреки обстоятелствата сияеше в черна копринена рокля. Беше весела и оживена и намираше по някоя дума за всеки. Фюрерът, чието лице бе пепелявосиво, приличаше повече на изтормозен баща, отколкото на неин съпруг. В часовете след сватбата напрежението в бункера се засили. Офицери от СС и Вермахта повръщаха, както си лежаха, и смрадта от тоалетните помещения бе нетърпима. Всички знаеха, че руснаците са само на няколко пресечки. Следващото действие в трагедията щеше да започне скоро. Дотогава можехме само да чакаме._
	_Щумпфегер беше приятел на Борман, така че не се отделях от него. Ако някой бе в състояние да се измъкне жив от Берлин, това беше Мартин Лисицата. Но около обяд в деня след сватбата Ратенхубер се приближи към мен и ми възложи нова задача:_
	_— Вземи двама мъже и върви с Кемпка. Направи каквото ти каже и не задавай въпроси._
	_Ерих Кемпка беше шофьор на Хитлер и голям грубиян._
	_— Горкият стар Блонди — промърмори Кемпка. — Пое пръв по пътя към шибания Четвърти райх._
	_В гаража, покрай четири големи лимузини „Мерцедес“, бяха струпани туби с бензин._
	_— Трябват ни поне двайсет — каза Кемпка. — Пренесете ги до входа._
	_— За какво са? — попита един от есесовците._
	_Кемпка го изгледа, все едно беше кръгъл идиот, и поклати глава._
	_— Без шибани въпроси._
	_За мен нямаше нищо мистериозно в тези събития. Бензин в отворено пространство означаваше само едно нещо. Спомних си вонята на разлагащи се трупове в едно украинско поле — недовършената работа на някоя небрежна зондеркоманда. Мъже, жени и деца. Евреи. Кожата се свличаше от ръцете и краката им, докато милицията ги носеше до погребалните клади. От експлодиращите им стомаси изригваха газове. Почернели, отдавна мъртви фигури се гърчеха в пламъците, сякаш бяха още живи. А наоколо: всепроникващата миризма на печено месо._
	_— Добре — заяви шофьорът, щом бяхме готови. — Да се връщаме вътре._
	_Когато слязохме долу, ни наредиха да напуснем тази част на бункера и да оставим Хитлер и Ева Браун с хората, които бяха с него от самото начало. Борман, Магда и Йозеф Гьобелс и Артур Аксман, едноръкия лидер на Хитлерюгенд, който се бе появил в бункера на Фюрера, както му бе присъщо, точно навреме. Около четирийсет минути по-късно един от есесовските пазачи на вратите се появи в горната част на комплекса и обяви пиянски пред невярващата си публика:_
	_— Вождът гори! Искате ли да дойдете да погледате?_
	_Последните часове на бункера бяха кошмар, по време на който нищо не изглеждаше прекалено сюрреалистично. Смъртта на Хитлер даде нови сили на Борман, който издаваше заповеди на несъществуващи армии и правеше планове да се измъкне, за да се включи в новото нацистко правителство, сформирано от адмирал Дьониц. Обяви бодро, че първото му дело ще е да разпореди екзекуцията на Химлер. В същото време, докато казваше на войниците си да се бият до последния човек, той самият нареди на генерал Кребс да уреди временно примирие. За разлика от Борман, Гьобелс и съпругата му се скитаха из коридорите като призраци, загубили и последната си връзка с реалността. В късния следобед Щумпфегер дойде и седна до мен. Запали цигара, която трепереше между пръстите му._
	_— Това е. Отидоха си всички — каза. — Не исках да го правя, но те заявиха, че нямам избор._
	_— Кой си е отишъл?_
	_— Гьобелс и Магда._
	_Свих рамене. Така и не харесах сакатото малко копеле и оная харпия, съпругата му._
	_Щумпфегер продължи:_
	_— Децата умряха първи. Едно по едно в леглата си. Отрова. Магда настоя._
	_Започна да хлипа, което бе странно за човек, чието име се свързва с експериментите, правени в концентрационния лагер „Равенсбург“. Какво значение имаха няколко деца повече или по-малко?_
	_Промърморих няколко неискрени утешителни думи._
	_— Ти си добър човек, Дорнбергер. — Потупа ме по рамото и снижи гласа си до шепот. — Дръж се за мен. Излизаме тази вечер. Борман, Монке и няколко други. Монке е уредил танкова подкрепа._
	_Щях да оцелея._
	_Трябваше да тръгнем в девет, но объркването беше толкова голямо, че едва два часа по-късно успяхме да се съберем при главния вход — Борман, Монке, техните помощници и секретарите. Борман носеше картечния си пистолет, сякаш бе бърсалка за прах, и тлъстото му тяло изглеждаше нелепо в бойна униформа и със стоманена каска. Произнесе кратка реч — трябвало да се държим заедно и всички щели да бъдат възнаградени за своята лоялност, когато сме в безопасност. Никой не му повярва._
	_Така и не разбрах по какъв маршрут, но някак успяхме да си проправим път по улиците, през шрапнелен апокалипсис и огън от по-леки оръжия. Стигнахме спирка „Фридрихщрасе“. Някъде по пътя бяхме загубили Монке и повечето от секретарите, но никой — най-малкото Борман — не го беше грижа за това. Нощта се късаше на парчета, разсечена от трасиращ огън, и проблясъците от експлозии периодично осветяваха ужасени лица. Беше първи май и Германия умираше._
	_Слухът за планираното ни измъкване се бе разпространил и стотици войници и цивилни бяха приклекнали на завет край нашата „танкова подкрепа“ — един-единствен „Тигър“ и едно щурмово оръдие „Щурмгешюц 4“, които трябваше да водят атаката на моста „Вайдендамер“ на Шпрее. Де да бях отишъл с Монке._
	_Без предупреждение танкът изрева от скривалището си и се втурна през моста, като стреляше, без да спира, с 88-милиметровото си оръдие и с картечници. Хвана Ивановците полузаспали и проби първата съветска бариера. Борман и останалата част от бегълците от бункера изчакаха малко и след това се втурнаха като луди по дирите на машината. Прозвуча гръмовен трясък и големият танк първо спря, а после избухна в пламъци, изкормен от бронебоен снаряд. Униформите на оцелелите членове на екипажа тлееха, докато мъжете изскачаха на улицата и се опитваха да избягат. Съживиха се картечници и започнаха да ги покосяват, а после обърнаха дулата си към отчаяните есесовци, обикновените войници, жените и децата, подирили илюзорна защита там. Тела се сриваха като кегли и се разпадаха в бурята от олово и стомана. Хиляда души трябва да са били убити или ранени в тези първи минути. Съборен от взрива, който унищожи танка, аз се строполих заедно с Борман и Щумпфегер, но някак оцеляхме от гибелния пожар. Видях как Аксман пада ранен. Съвзе се бързо и се изправи с клатушкане._
	_Още три пъти се опитахме да пробием и още три пъти касапницата се повтори, след което щурмовото оръдие също като танка се превърна в нажежена купчина усукано старо желязо. Междувременно есесовците си бяха проправили път по моста, но ние бяхме уловени като в капан. Бях заедно с Борман, Аксман — чиято рана все още кървеше, лекаря Щумпфегер и с тъмнокосата секретарка Елзе Крюгер. По настояване на Борман се отправихме на запад към Лехтерщрасе банхоф. Аксман, който не беше глупак, реши да се оправя сам и тръгна на север. Изкуших се да го придружа, но си внуших, че по-големият брой спътници означава по-голяма сигурност. Отправихме се на североизток по протежение на железопътната линия. Като по чудо открихме безопасен път през сраженията, които бушуваха като пожари около нас. Но илюзията продължи само секунди. Внезапно проблясване в мрака отпред и Щумпфегер падна с ужасен вик, разкъсан също като Борман от картечния огън, минал като коса през групата. Усетих топлината от трасиращите патрони наоколо и когато се хвърлих на земята, чух тракането на метал по релса. Елзе Крюгер лежеше до мен неподвижна като смъртта, но по дишането й разбрах, че е невредима. Бавно и тихо запълзяхме назад. Елзе нададе внезапен вик и си помислих, че сигурно са я улучили. Когато се обърнах обаче, видях, че Короната на Изида е паднала от раницата ми. Жената я държеше и се взираше с почуда в нея._
	_— Това принадлежи на Богинята!_
	_Думите идваха отпреди много векове и отекнаха гробовно в ушите ми. Невъзможно! Как би могла да знае?! Пресегнах се паникьосан към Короната, но Елзе я дръпна настрани, изпълнена с екстаз._
	_— Трябва да й я върнем!_
	_Вместо отговор получи тежък ритник в лицето и щом изтръгнах короната от хватката й, измъкнах пистолета от колана си. Елзе видя убиеца в очите ми и осъзна, че трябва да се страхува повече от Макс Дорнбергер, отколкото от руснаците. Когато се изправи на крака, вдигнах валтера и го насочих към главата й, но една ръка отчаяно се вкопчи в крака ми и ме разсея за миг. Погледнах надолу и видях, че Борман, смъртно ранен, ме моли за помощ. Изглеждаше изненадан, когато насочих пистолета си към него и направих дупка в мазното му лице._
	_Когато погледнах назад, Елзе Крюгер беше изчезнала._


>	XX

	— Хер Синклер! Фройлайн Фишер! Седнете, моля.
	— Благодарим ви, хер директор.
	— Хареса ли ви обиколката на Нойес Музеум?
	Дани Фишер му отправи най-широката си усмивка.
	— Очарователно беше! — увери го, като се опита да прикрие факта, че след обикалянето из музеите „Пергамон“ и „Алтес“ на острова, подходящо наречен Берлински остров на музеите, краката й се бяха подбили от ходене и направо й бе писнало от музеи.
	— Много се гордеем с нашия музей — продължи директорът. — Сигурно знаете, че го отваряме отново едва сега, след дълги години работа и огромни усилия.
	— Разбира се — включи се и Джейми с малко ласкателство. — Изложбите ви са великолепни!
	— Благодаря.
	— Бях особено заинтригуван от египетската ви колекция.
	— И на мен ми е една от любимите. — Домакинът им кимна сериозно. — Не беше възможно да се пресъздаде оригиналният египетски двор, но бюстът ни на Нефертити е световноизвестен. Може би най-добрият по рода си образец. А сега как мога да ви помогна?
	Джейми си пое дълбоко въздух.
	— Интересува ни музея в периода от 1939 до 1945 година.
	— В такъв случай мисията ви може да се окаже безрезултатна. — Другият мъж се намръщи и се заигра разсеяно със златна автоматична писалка. — Музеят е бил закрит с избухването на войната и повече не е отварян. За щастие, най-големите ни богатства са били евакуирани — първо в мазето на Зоологическата градина, зенитната отбранителна кула, която била най-здравата и сигурна сграда в Берлин, а по-късно в солните мини на Тюрингия. Само артефактите с най-ниска стойност останали тук и повечето от тях били загубени по време на бомбардировките, които почти изцяло разрушили сградата през ноември 1943 и февруари 1945 година.
	Водили бяха подобни разговори при предишни срещи. И все пак Джейми реши да бъде по-настойчив:
	— Опитвам се да открия местонахождението на артефакт, който може би е изчезнал по това време или малко по-късно.
	— Изчезнал ли, господин Синклер? — Директорът се изсмя горчиво. — Сигурно се шегувате с мен. В продължение на десет години всичко е било изчезнало. Съдържанието и на трите музея било „освободено“ и заминало за Съветска Русия. Някои от предметите като Пергамския олтар били върнати в края на петдесетте години и възстановени на оригиналните им места, поне доколкото е било възможно предвид разрушенията по сградите, където са се помещавали. Други, по-малки, но все пак ценни артефакти не били върнати в продължение на много години. Някои от тях все още липсват.
	Джейми се извини:
	— Не исках да прозвучи нито глупаво, нито наивно, хер директор, целях единствено да поставя въпроса във възможно най-широк контекст. Може би ще помогне, ако говоря по-конкретно?
	— Може би.
	— Въпросният артефакт е египетска корона, увенчана с кравешките рога, с които често изобразяват богинята Изида, но… — Тук се поколеба. — Но вместо металния слънчев диск в центъра й има скъпоценен камък.
	Очакваше мъжът да се разсмее, както бяха постъпили другите двама музейни уредници, но директорът го изненада. Намръщи се и вдигна телефона на бюрото си.
	— Герда, би ли ми донесла папката с контактите, моля? Благодаря. — После сви тънките си устни. — Музеят бе отворен едва наскоро, хер Синклер, но ние сме тук от няколко години, през които се занимавахме с много въпроси. Вашето запитване ми напомни за един от тях.
	Появи се млада секретарка и постави зелена папка на бюрото. Директорът я взе и я размаха.
	— Разбира се, би трябвало цялата информация да е дигитализирана, но в много отношения аз съм твърде старомоден човек и предпочитам да пазя някои неща на хартия. — Започна да разгръща листовете в папката: — Да, ето го. Юни 2007 година. Човек, който правеше проучване за изтъкнат английски историк, дойде лично да направи запитването. Конкретният въпрос… който зададе, беше… а, да: „Дали в последните етапи на Втората световна война от музея ни е изчезнал египетски артефакт, и по-конкретно — директорът се усмихна първо на Джейми, а после и на Дани — корона, украсена с кравешки рога и с Окото на Хор“. Разбира се, нашият отговор беше отрицателен — добави извинително, — какъвто ще бъде и сега. Доколкото съм запознат, музеят никога не е имал такъв артефакт освен под формата на фриз. Така, това задоволява ли ви?
	— Може ли да попитам кой е английският историк? — намеси се Фишер.
	Директорът обмисли въпроса за секунда.
	— Разбира се, не е тайна. А и книгата, за която беше проучването, наскоро бе публикувана. Името му е сър Уилям Мелроуз.


	— Трябва да говорим с този Мелроуз и да разберем дали знае нещо, с което ние не сме наясно. — Дани звучеше развълнувано. — Най-после имам чувството, че наистина напредваме!
	— Права си — съгласи се Джейми. — Но няма смисъл да бързаме обратно за Лондон. От кабинета му ми казаха, че ще бъде в Япония до края на седмицата. Бихме могли да се позабавляваме в Берлин, след като имаме възможност. Помислих си, че можем да посетим някои забележителности следобед като Райхсканцеларията и евентуално Райхстага.
	— Разбира се, но може ли първо да седнем в бар? Краката ми са толкова зле, все едно съм ходила пеша до Египет и обратно. Забеляза ли, че в запитването на онзи човек се споменава Окото на Хор?
	— Да — кимна Джейми. — Но не мисля, че е от значение. Не забравяй, че нито Мелроуз, нито онзи, който е проучвал от негово име, реално са виждали Короната. Разполагали са единствено с неясно описание от бижутер, чийто свят се е разпадал. Ако е казал, че на короната има око, Мелроуз, който не е експерт египтолог, машинално би заключил, че става дума за най-често срещания вариант: Окото на Хор.
	Отидоха до Шлосплац и свърнаха по Унтер ден Линден. Там намериха подходящ бар, където да отморят краката си. Джейми поръча две бири и чиния братвурст с пресен хляб и горчица, която лютеше така, сякаш идваше от вулкан.
	— Добре, Синклер — засмя се Дани на излизане от заведението. — Имам чувството, че са ме напълнили с ракетно гориво. Все едно съм готова на всичко!
	Вървяха по известната улица към Паризерплац и Бранденбургската врата, като от време на време спираха, за да разгледат витрините. Понякога Джейми се оглеждаше за двете момичета, които ги следваха предния ден, но те или бяха подобрили техниката си за наблюдение, или той и Дани бяха сами.
	— Понякога имаш ли чувството, че това е просто игра в сравнение с обичайната ти работа у дома? — попита той.
	Яркосините й очи се взираха в него дълго време. Струваше му се, че Дани се опитва да прочете мислите му и да разбере какъв е истинският въпрос зад думите му.
	— Не. — Поклати глава. — Като за начало имах нужда от почивка. Работех нонстоп вече девет месеца и почувствах, че започвам да прегарям. Нуждаех се точно от смяна на обстановката. Пък и това не е игра. Днес казах, че усещам, че сме постигнали напредък, а това не са просто празни приказки. Слушай, вероятно съм работила по стотина убийства. Много от тях са елементарни. Имаш заподозрян, имаш мотив, а също и доказателства, за да го заковеш. Немалко случаи обаче са като този, трябва да започнеш от нулата и ти отнема време да го изградиш. В отдела не си падат по подобни разследвания, но ако държиш на своето, не позволяваш да те отклонят от целта и продължаваш напред, каквото и да става, най-вероятно в крайна сметка ще успееш. Аз не се отказвам, Джейми. Кажи ми, че и ти също.
	— Не съм кръшкач.
	Дани го целуна по устните първо съвсем бавно, след това толкова силно и дълбоко, че дъхът му спря.
	— Знам го, глупаче. А сега къде се намираме?
	— На Вилхелмщрасе, където според Мелроуз са предложили Короната на бижутера. Трябва да е тук някъде.
	Поеха по тясна уличка, която се отделяше от главната.
	— Не очаквай кой знае какво — предупреди я Джейми.
	Стигнаха до мястото, към което се бяха насочили. За първи път Дани Фишер остана без думи.
	— Бункерът на Хитлер, мястото, където е умрял, е паркинг?!
	Огледаха равното открито пространство, заобиколено от мръсни жилищни блокове, строени преди десетилетия. Редиците паркоместа, заети от мерцедеси, фолксвагени, фиати и рена, бяха разделени с ниски дървени парапети и заобиколени от храсти и дървета. Ужасно банално оползотворяване на парчето земя, което бе видяло края на едно поколение на злото, погълнало десетки милиони невинни животи.
	— Руснаците искали да го унищожат, но стените на бункера били от двуметров железобетон. Изглежда, Германската демократична република сметнала, че най-добрият начин да го изтрие от историята, е да го погребе.
	Джейми се отмести от пътя, когато тъмен микробус с реклама на електрическа компания влетя в паркинга и спря близо до тях. Шофьорът отвори прозореца, запали цигара и се зачете в спортните страници на вестника си.
	— Донякъде има логика. Защо да оставят нещо, което би могло да се превърне в храм на чудовище?
	— Значи тук се е случило. — Дани Фишер огледа празните прозорци на високите блокове, а изражението й бе нещо средно между страхопочитание и тъга. — Бернт Хартман е идвал тук някога. Но дали Короната на Изида е била у него? — Завъртя се с лице към Джейми и той я взе в обятията си. — Иска ли ти се понякога да можеш да върнеш времето назад?
	Преди да успее да й отговори, една сребриста кола спря зад тях и вратата й се отвори с щракване.
	— Джейми Синклер!
	Думите бяха изречени с такова искрено задоволство, че Джейми се обърна към източника им с усмивка. Опитваше се да се сети кого познава в Берлин и се удивляваше на съвпадението от срещата. После обаче си спомни, че когато разследваш убийство, случайности не съществуват. Отне му част от секундата, за да разпознае чертите.
	Дани Фишер видя как спътникът й замръзва.
	— Джейми?
	— Бягай, Дани! — Само че знаеше, че е твърде късно. Не можеш да избягаш от призраците от миналото си.
	Джейми се изправи срещу мъжа от колата напрегнат и заел бойна стойка, готов за онова, което със сигурност щеше да последва. Зад гърба си чу как страничната врата на микробуса се плъзга, а после долови стремителни стъпки и остър вик, който му подсказа, че Дани Фишер е посрещнала новодошлия. Изкушаваше се да се обърне да й помогне, но знаеше, че истинската опасност е тук — човекът с тъмен костюм и тънка усмивка.
	— Какво искаш, Фредерик?
	— Е, как какво, господин Синклер. Вас.
	В следващия миг стисна ръцете на Джейми здраво. Светът потъна в мрак, когато на главата на артдилъра нахлупиха отвратително воняща качулка. Поне двама мъже го завлякоха и хвърлиха насила в микробуса, където го очакваха други, за да обездвижат китките му с пластмасови връзки. Когато Джейми се удари в металната стена на микробуса, го прониза болезнена светкавица. Предугади, че Дани трябва да е някъде срещу него, и отвори уста, за да й предложи безсмислено успокоение:
	— Дан…
	Нещо ужасно твърдо го халоса по черепа и в главата му избухнаха ярки цветове.
	— Не се движи. Не приказвай. Или ще си го получиш наистина, схващаш ли?
	Думите бяха изречени на английски, със силен акцент и с тон, който го убеди, че мъжът говори сериозно. Във всеки случай беше по-добре да изчака и да пази силите си. Такъв бе съветът на инструкторите по „Бягство и укриване“. От друга страна, те твърдяха, че най-доброто време за бягство е през минутите веднага след залавянето. Изводът? Курсът по „Бягство и укриване“ бе пълна загуба на време — девет часа на студа плюс още четири, привързан към горещ радиатор, докато в очите му бе насочена ярка светлина, а четирима тежки паравоенни се редуваха да го ритат в топките.
	Докато микробусът се отдалечаваше с мръсна газ, Джейми се бореше да запази спокойствие. Допреди две минути с Дани стояха под дъжда и си приказваха за източногермански паркинг. Сега лежаха овързани в задната част на микробус, който хвърчеше бог знае накъде, оставени на милостта на… кого? Въпреки шока подсъзнанието му работеше по този въпрос. Фредерик. Как би могъл да е Фредерик? Той трябваше да е в затвора или в ада, където му е мястото. Фредерик не би трябвало да се разхожда по улиците на Берлин. Той бе началникът на паравоенното крило на обществото „Врил“ — сенчеста неонацистка организация, чиито корени се простираха до времето преди Втората световна война. По примера на Хайнрих Химлер „Врил“ целеше да открие първоизточника на арийската раса и да добие митичните сили на основателите й. Или поне така твърдяха членовете на организацията. За Джейми Фредерик и другите като него бяха дяволското потомство на хора като Ритер и Хитлер. Когато им доскучаеше, отиваха да превземат нечия чужда държава и колкото повече кръв се пролееше, толкова по-славна бе победата им. Не че фактът, че познава врага си, му действаше особено успокоително. Фредерик бе не само безмилостен, но и ужасно жесток. Във вените му течеше ледена вода вместо кръв, а в сърцето му нямаше и капка жал. Джейми го видя за последен път пред Фрауенкирхе в Дрезден; тогава бе облян в примигващите сини светлини на дузина полицейски коли и се опитваше да обясни наличието на сандък с картечни пистолети и на двама мъртъвци. Въпросите нахлуваха един след друг в главата му. Как го бяха проследили от „Врил“? Дали това отвличане имаше нещо общо с атаката в Лондон? Или с Короната на Изида? Подобен артефакт би могъл да заинтересува обществото. Членовете му организираха тайни ритуали в мазето на замъка „Вевелсбург“ — замисления от Химлер есесовски „Дисниленд“. Възможно бе самият Ритер да е бил член на обществото. В ума на Джейми се въртяха дузина малко вероятни възможности. При всички тях изходът бе по-добър, отколкото при най-вероятната — онази, от която се страхуваше най-много. Че всичко това е просто отмъщение.
	На няколко крачки встрани Дани Фишер се проклинаше за глупостта си. Трябваше да реагира по-бързо. Усмивката на Джейми, когато той се обърна да посрещне мъжа от колата, бе приспала бдителността й. Щом четиримата мъже изскочиха от микробуса, тя получи шанс да нанесе само един добър удар, преди да я затиснат. Сега не бе в състояние да се бори със задушаващата качулка и с пластмасовите връзки, които се впиваха в китките й. Белезниците събудиха недалечен спомен у нея и съзнанието й за миг се изпълни с онази ужасна сцена от къщата в Бруклин. Ръцете на шестимата от семейство Хартман бяха обездвижени с пластмасови връзки — същите като тези тук, преди… Е, каквото и да се случеше, тя нямаше да им позволи да й причинят това. По-добре да е мъртва. Не знаеше как, но ако се стигнеше дотам, щеше да намери начин. Опита се да използва движението на микробуса и натиска върху гърба си, за да се ориентира какво разстояние в каква посока са изминали, но картата в главата й скоро така се оплете, че се превърна в пълен хаос. По дяволите, та тя едва би успяла да намери обратния път до хотела! Страхът я разяждаше отвътре, но това бе съвсем естествено. Всеки, който не се страхуваше в подобна ситуация, или лъжеше, или бе преживял лоботомия. Въпросът бе да овладееш страха си и да не му позволиш той да владее теб. Крепеше я увереността, че докато е жива, има някакъв шанс. Нуждаеше се само от една възможност. Но, божичко, чувстваше се самотна. Дори не беше сигурна, че Джейми е в микробуса, докато не чу германския мръсник да му нарежда да млъкне. За момента Дани не позволи на въпросите „защо“ и „с каква цел“ да обсебят вниманието й. Дали ставаше дума за Короната на Изида или за обявената награда за главата му, нямаше значение. Отнасяше се до Джейми. Мислите за успокоителното му присъствие й донесоха моментен прилив на сила. Подозираше, че похитителите им подценяват господин Джейми Синклер. Под леко тромавата му академична външност Дани бе доловила твърдост, титаниева сърцевина, която го отличаваше от другите мъже. Знаеше, че ако се стигне дотам, ще може да разчита на Джейми Синклер да направи необходимото — и дори нещо повече. Нуждаеха се от един-единствен шанс.


>	XXI

	Вратата на микробуса се блъсна назад с ехо, което подсказа на Джейми, че са в някакъв хамбар или склад. Информацията не беше много, но стигаше, за да му вдъхне известна надежда. По-добре да се намират в склад, отколкото насред поле. Във втория случай имаше голяма вероятност последното, което види през живота си, да е вътрешността на чувал. Стегна се, когато двама мъже го изкараха грубо навън и го задържаха, докато си възвърне равновесието.
	— Махни си ръцете от мен, шибан перверзник! — разнесе се пронизителен вик.
	В гласа на Дани Фишер не се долавяше страх и независимо от тежкото им положение Джейми усети прилив на гордост. Каквото и да им се случеше от тук нататък, двамата все още бяха заедно, което увеличаваше значително шансовете им при евентуален сблъсък. Фредерик бе допуснал тактическа грешка — изглежда, не беше чак такъв умник, за какъвто Джейми го смяташе. Разсъждаваше над това, докато похитителите го водеха, както му се стори, първо до другия край на помещение с бетонен под, а после нагоре по две дървени стълбища. Чу, че се отваря врата, и нечии груби ръце го тласнаха през прага.
	Вътре някой го бутна и за момент Джейми изпита страх, докато падаше назад, само че се озова седнал в нещо като стол. После чу вик — явно Дани все още беше с него. Последва звук от тътрене на крака и Джейми пресметна, че в стаята има поне шест или седем души.
	— Затворете вратата. Добре, свалете качулките!
	Светлината го блъсна като влак, който излизаше от тунел. Минаха няколко секунди, преди да възприеме обстановката. Оказа се прав за бройката. Бяха седмина заедно с Фредерик. Веднага разпозна типажа. Уставно тъмно облекло — нещо като униформа, ако знаеш какво да търсиш. Или кожено яке и джинси, или скъп костюм, макар че един грозен тип носеше тясна черна тениска, с която разкриваше рамене на мастодонт. Къси подстрижки, с изключение на един, който бе вързал дългата си коса на опашка. Доколкото успя да види, всички имаха оръжие, предимно пистолети, а Хълк Тениската — в раменен кобур, който подозрително приличаше на модел за специалните части. И сякаш това не бе достатъчен преразход на бойна мощ за двама вързани пленници, Опашката мъкнеше и автомат, за бога! Ясно бе, че Фредерик е държал да се подсигури този път, за да не се повтори предишното чудотворно бягство на Джейми.
	Дани бе вляво от него, по-близо до вратата, нея също бяха принудили да седне на евтин офис стол. Беше вдигнала брадичка и гледаше опасно. Джейми се опита да я успокои с поглед. Не бе изпитвал кой знае какви съмнения накъде отиват нещата, но найлонът на пода и облицованите с гума стени бързо ги разсеяха. Такива стаи се използваха за шумни мръсни спортове като борба в кал, например. Или пък за убийство на хора, които досаждат. Макар и съвсем слабо, стаята донякъде го успокояваше, защото ако Фредерик искаше да ги убие веднага, вече щяха да са в някой плитък гроб. От друга страна, това означаваше, че той или иска да узнае нещо и се кани да се позабавлява, докато го научи, или просто се кани да се позабавлява без причина. В такъв случай хубавото беше, че разполагат с повече време, а лошото, че вероятно ще заплатят болезнена цена за него.
	Странно, но Джейми не изпитваше страх, само вътрешно спокойствие и чиста, нарастваща, но сдържана ярост — познат предвестник на ужасяващо насилие.
	— Нямате представа каква наслада бе за мен да видя как се разхождате из Берлин с курвата си, господин Синклер. Имах чувството, че, както казват англичаните, Коледа е дошла по-рано!
	Фредерик говореше с отличителен берлински акцент, който Джейми добре помнеше — но защо си го спомни чак сега? — и шегичката предизвика усмивки сред хората му. Дани не разпознаваше по-голямата част от немските думи, но достатъчно добре разбра тази за „курва“. Изплю се към похитителите като притисната в ъгъла дива котка, но Фредерик само се усмихна. Забавляваше се.
	— Май губите уменията си. Предпочитах предишната ви приятелка, еврейката, пред това подобно на пръчка насекомо.
	Джейми искаше да изтрие усмивката от лицето на другия мъж, но само сви рамене при тези думи.
	— Защо не я пуснеш в такъв случай? Тя не значи нищо за мен, така че не представлява нищо и за теб. Каквото и да искаш, аз съм този, който ти трябва, а не тя.
	— Ако ще приказваш за мен, Синклер, използвай английски език! — обади се Дани. — Предполагам, че този лешояд го говори.
	— О, да, владея го отлично, госпожице… Моля, чантата на дамата!
	Един от мъжете му връчи обемистата дамска чанта на Дани. Фредерик порови из нея, докато откри портмонето й, и щом го прегледа, тихо подсвирна.
	— Детектив Фишер! — Поклати глава. — Уви, дамата от Ню Йорк ще трябва да остане с нас, господин Синклер. Сигурен съм, че ще й се стори много поучително, дори забавно! Може би ще ви види в нова светлина…
	— Това е чиста загуба на време! Какво искаш?
	— Какво искам ли? Онова, което ми дължите. А вие ми дължите живот, господин Синклер. Спомняте ли си Ерик от Падерборн, чийто череп разбихте? Аз никога не забравям дълговете, нито пък длъжниците си.
	Името не му беше познато, но си спомни висок мъж, който не изглеждаше в особено добра форма, след като Джейми се стовари отгоре му с всичките си осемдесет и шест килограма. Добрата новина, ако изобщо имаше такава, беше, че Фредерик явно не знаеше, че Джейми е виновен и за навременния и определено заслужен край на Густав, галеника на обществото „Врил“, който отговаряше за мъченията.
	— Ерик беше само един от редниците ти, Фредерик. Пушечно месо. Колко би могъл да струва животът му?
	— Живот за живот, господин Синклер! — Немецът процеди логичните думи като банков мениджър, който отказва заем за трансплантация на бъбрек. — Неговият живот за вашия.
	— Би било жалко, защото имам какво друго да предложа. — На лицето на Фредерик се изписа любопитство и Джейми разбра, че е улучил право в десетката. — Как вървят нацистките ви глупости? Спомням си, че заложихте много на Слънчевия камък.
	— Слънчевият камък вече не съществува, господин Синклер, и доколкото си спомням, вие го доказахте по най-убедителен начин.
	Джейми кимна, защото това бе равносилно на комплимент.
	— Но вие, нацистите, сте пропуснали да откриете нещо също толкова важно. А ако мога да ви намеря златния център на Вевелсбургското слънце? Централната част, която ще ви позволи да превеждате всички рунически символи, издълбани в мрамора. До каквото и да ви отведе това, все трябва да си струва два живота…
	Очите на Фредерик заблестяха. Черното слънце в замъка „Вевелсбург“ на Химлер бе една от нишките, които отведоха Джейми до скривалището на Слънчевия камък. Златният център, който бе ключът към цялата информация обаче, не беше виждан от последния ден на войната. За момент изглеждаше, че германецът ще налапа стръвта, но после се засмя.
	— Как можете да намерите нещо, което вече не съществува?
	— Аз именно с това се занимавам, стари приятелю — търпеливо отвърна Джейми. — Намерих Слънчевия камък, нали?
	Фредерик бавно поклати глава.
	— Невъзможно.
	— Валтер Шеленберг. — Шеф на контраразузнаването на Химлер, харизматичният Шеленберг бил неуловим скитник, който се чувствал съвсем като у дома си в онзи свят на сенки. — Ключът е у Валтер Шеленберг. Готов съм да се обзаложа, че той е последният човек, напуснал замъка „Вевелсбург“, преди да поставят експлозивите за разрушаването му.
	Фредерик се изкушаваше, Джейми го виждаше в буреносносивите му очи. В крайна сметка обаче немецът отново поклати глава, този път категорично.
	— Ах, господин Синклер, ако бях само аз… — Отстъпи встрани и зад него се показа едрият мускулест мъж, който сега издърпваше тениската през главата си. — Помните Густав, разбира се. Колко ни липсва Густав на всички! Нека ви представя брат му Юрген. Той е истински разстроен от смъртта на Густав. Ако си спомням правилно, обеща да възмезди убиеца му с всички библейски наказания. И сега — Юрген се ухили зловещо — благодарение на навременната ви поява в този чудесен град той ще получи тази възможност.
	Юрген се придвижи към средата на стаята и извади нещо, което приличаше на месарски нож за дране, от колана си. Дани Фишер нададе кратък вик и за първи път Джейми усети, че е време да се уплаши. Да се уплаши силно. Виждаше леко нащърбения синкав блясък на местата, където острието бе заточено като бръснач. Опита се да се отдръпне по-далеч от настъпващия немец, но мъжете зад него се разсмяха и го задържаха на мястото му. Юрген се приведе ниско над него. Очите му светеха, а плоското му кръгло лице бе на сантиметри от това на Джейми, така че той усещаше вонящия като канализационна шахта дъх на едрия мъж. Много бавно ножът се приближи до кръста му и британецът се сви пред ужасно извитото острие. Рязко клъцване и Джейми усети как пластмасовите връзки падат от китките му. Юрген отстъпи назад и се ухили.
	Англичанинът изпусна бавно дъх и долови, че нещо в него всеки момент ще избухне.
	Фредерик се разсмя.
	— Юрген планираше да ви разкъса парче по парче с безкрайно търпение, но той е както боец, така и човек на изкуството. Иска да разбере доколко сте добър в боя.
	Фредерик небрежно хвърли нож в краката на Джейми — същия като този в ръката на Юрген. Останалите нацисти оформиха кръг около двамата мъже, които останаха в центъра му.
	Разумът на Джейми пищеше, че трябва да има някакъв изход от ситуацията, но воинът в него му каза, че това е просто гласът на страха, така че го игнорира. Проучваше противника си. Щом Фредерик му даваше нож, значи знаеше, че Юрген е по-добър с него. И това не бе всичко. Гол до кръста, немецът показваше внушителни мускули, а височината му даваше по-широк обсег. Нещо подсказваше на Джейми, че въпреки ръста си Юрген е и бърз. Брат му се беше бил в Афганистан и обичаше да причинява болка. Явно това бе семейна черта. Джейми не посегна към хвърления нож, а бавно свали якето, разкопча ризата и я смъкна от раменете си. Сега вече приличаше на по-малкия и по-слаб близнак на Юрген. Махна обувките и чорапите си, с което предизвика презрителната усмивка на другия мъж.
	Когато бе готов, постоя на място няколко мига, за да прочисти ума си. Нямаше нужда от гняв или омраза в този момент, а от напълно хладнокръвна преценка. Мъжът, който реши да отвръща на всеки удар на Юрген със свой удар, беше пътник. Но щом не можеше да го надвие, Джейми би могъл поне да се опита да надхитри немеца. В много отношения фактът, че това е битка до смърт, опростяваше нещата. Всичко се обагряше в черно и бяло. Джейми нямаше илюзии какво ще се случи, ако спечели, но беше сигурен в едно: преди той самият да умре, Юрген ще поздрави брат си. Наведе се, за да вдигне ножа, без да откъсва очи от другия мъж.
	При боя с ножове номерът е да не позволиш ръцете на противника да те хипнотизират. Той ще направи лъжливо движение с лявата ръка, за да те подмами натам, а в същото време ще те мушне с острието. Ще ти позволи да предвидиш всеки следващ негов ход — освен онзи, който те убива. „Не гледай ръцете, а очите му“ — казваха инструкторите на Джейми по невъоръжена борба в офицерския тренировъчен корпус. Проблемът бе, че Юрген е твърде добър. Джейми го осъзна още щом се изправиха един срещу друг, докато всеки от тях обикаляше, за да прецени обсега на противника си и баланса му. Търсеха слабости. Юрген полюшваше ръката, с която държеше ножа, отклоняваше я рязко и мушваше напред, но очите му не се откъсваха от лицето на Джейми дори за миг, нито пък издаваха неговите бързи и грациозни движения. Усмивката на немеца си беше отишла, заменена от сардоничното хилене на професионалист в действие. Притежаваше и търпение.
	След първоначалния ритуален танц — две кобри, които се полюшваха в смъртоносно ухажване — Джейми очакваше бързо нападение за изпробване на защитата му. Но то така и не дойде. Постепенно осъзна какво става. За да тества теорията си, предложи на Юрген потенциална пролука, но усмивката на германеца се разшири и той продължи да кръжи наоколо. Сега Джейми бе сигурен. Противникът му имаше план. Беше обещал нещо на брат си Густав. В ума на Юрген Джейми вече бе гнусна кървава каша, разчленен парче по парче; германецът трябваше само да изпълни този план. Което даде увереност на Джейми.
	Юрген беше добър. Но дали беше чак толкова добър?
	Агонизиращата болка, която лумна в него, отговори на въпроса му.
	— Мамка му!
	Стаята се изпълни с подигравките на приятелчетата на Юрген. Първа кръв. Откъде, по дяволите, идваше? Джейми погледна към рамото си. Два сантиметра от кожата му липсваха и кръвта се стичаше надолу по дясната му ръка червена като вино. Юрген вдигна ръце в победен поздрав. Жестът беше арогантен и надменен и това едва не го уби. Джейми направи лъжливо движение надясно и се хвърли, насочил острието на ножа за дране към изпъкналия пъп на германеца. Ударът бе толкова бърз и точен, че почти почувства как навлиза в плътта на противника му. Юрген го очакваше, но въпреки това се оказа прекалено бавен; подмина контраудара, който бе замислил, и се отдръпна с танцов отскок, но острието близна плътта му като вятър и той осъзна, че е бил на милиметър от смъртта.
	Погледът на нациста стана по-решителен и Джейми разбра, че повече поздрави няма да има. Каза си също, че Юрген няма да се откаже толкова лесно от плана си, което бе предимство за него. Немецът беше като гладиатор, който изпълнява театрална пиеса за императора — колкото по-дълго време продължеше представлението, толкова по-изящен щеше да е краят му. От своя страна Джейми желаеше единствено да го убие. Юрген искаше противникът му да атакува, защото така щеше да му е по-лесно. Но това не беше проблем, защото сега Джейми знаеше, че слабостта на немеца е неговата суета, и с удоволствие щеше да му предостави желаното. Германецът имаше нужда от много пролуки, за да проработи планът му. На Джейми му трябваше само един сгоден случай.
	Увеличи скоростта на движенията си. Обикаляше и танцуваше, като ту се приближаваше, ту се отдръпваше от противника си, докато ножът му рисуваше проблясващи фигури под изкуствената светлина. Юрген се обръщаше така, че винаги оставаше с лице към него, но Джейми видя лека загриженост в близко разположените му очи. Немецът едва успяваше да смогне на бързината му и го знаеше.
	Босите крака на Джейми му позволяваха да танцува по найлона, докато маратонките на Юрген с грапави подметки го спъваха и повличаха. Немецът погледна към краката си и Джейми нападна. Втурна се напред и засили острието в стремителна дъга, която целеше да прекъсне сънната артерия на врага. Юрген — а и всеки друг в стаята — си помисли, че е реагирал твърде късно. Отдръпна се от острието на ножа, но то го преследваше, както ястреб се гмурка да улови врабче. Плисък на яркочервена течност последва попадението и Юрген изкрещя от страх. Джейми чу победоносния вик на Дани и усети вулканичния устрем на победата дълбоко в слабините си. Но това продължи само миг. Мъж с прерязано гърло не продължава да се движи; той се олюлява, кърви, пада и умира. Юрген вдигна ръка към лявото си ухо, срязано по диагонал. Долното парче пляскаше по врата му, придържано само от една тънка ивица кожа. Струйка кръв се появи на мястото, където острието бе бръснало плътта му.
	Юрген бе пострадал, но подобно на голяма котка, която са ранили, това го направи по-предпазлив, а не по-малко опасен. Джейми не си даваше сметка за дивашката радост, изписана на лицето му, и накара врага си да потръпне от безпокойство. Вкусил бе кръв и искаше още. Втурна се напред за втори път, като се надяваше да се възползва от шока на Юрген, но едрият мъж се оттегли в отбрана приведен. Влязоха в ритъм: движение и контрадвижение, удар и контраудар. Минутите течаха и Джейми усети, че ръката му започва да се уморява. Още веднъж намери опасна пролука, но този път Юрген бе готов и когато Джейми сви встрани, ръката му трепна като нападаща пепелянка. Острието засегна лявата скула на британеца и пред очите му лумна огнен водовъртеж. Знаеше, че врагът ще го връхлети, и замахна сляпо с ножа. Но когато зрението му се проясни, видя, че Юрген се е отдръпнал и отново се усмихва. Пресегна се и докосна белега на бузата си.
	— Schläger — засмя се немецът.
	Джейми знаеше, че schläger е тежък меч, използван в миналото от германските студенти, за да си нанасят белези на честта по време на състезание по фехтовка. Само че те са тествали уменията си, а не са се борели до смърт. Тогава разбра, че това е битка, която никога няма да спечели.
	Фредерик излая да продължават и Юрген се приготви да го довърши. Двамата мъже отново започнаха да кръжат един около друг. Джейми се стремеше само да остане жив и да търси пролука (но възможността да му се отвори такава изглеждаше все по-малка). А пък Юрген, който бе възвърнал увереността си, го проучваше и танцуваше около него. Още един удар, който пропусна на косъм целта си, отвори рана на лявата гърда на Джейми, точно над зърното. Това го накара да се впусне в нова атака, но усещаше, че го обзема умора. Трябваше да го довърши сега. Или да умре.
	Престори се, че се подхлъзва, и краката му се подгънаха под него. В същото време се молеше Юрген да забележи възможността и да нападне за финалния удар. Поемаше риск, но бе преценил добре опасността. Ако се окажеше достатъчно бърз, начинът, по който бе паднал, щеше да му помогне да се плъзне под ножа и да влезе в смъртоносната зона. Недостатъкът бе, че ако Юрген бе по-бързият, Джейми щеше да е във властта му през онази жизненоважна частица от секундата, когато трябваше да забие острието в тялото на немеца.
	Джейми тъкмо се стовари върху найлона, когато вратата на склада се отвори с трясък и един остър глас извика: „Hande hoch!“*. Необяснимо защо Юрген замръзна и отпусна ръката с ножа. Джейми вече се бе претърколил и се изправи с плавно движение, което завърши точно под гръдната кост на Юрген. Усети момента, в който ножът за дране проби кожата и навлезе в плътта, както и мига, в който достигна трескаво биещото сърце. Юрген изкрещя, после още веднъж, но Джейми продължи да натиска острието все по-нагоре и по-нагоре, все по-дълбоко и по-дълбоко. Усети стихийна, дълбока, примитивна радост, навярно споделяна през вековете от хиляди мъже по време на битка. Носител на смъртта. Оцелял. Победител. Чувстваше се по-жив откогато и да било. До следващата война, следващата битка или следващия двубой.
	[* Горе ръцете (нем). — Б.р.]
	Изцъклил очи, германецът отвори и затвори уста. Кръв пръсна от ноздрите му и топъл потоп заля ръката, с която стискаше ножа. Докато Джейми завърташе острието и го измъкваше, чу рязкото тракане на картечница и тупването на повалено тяло. Юрген се срина с потръпване в разширяващата се локва кръв на пода.
	Когато Джейми вдигна поглед, останалите похитители стояха на място с отворени уста и вдигнати ръце. Обърна се, стиснал ножа в мъртва хватка, готов да убива отново и отново. Озадачи го фактът, че публиката се е увеличила с четири фигури в черни гащеризони и със скиорски маски. Бяха се разположили пред вратата на склада и покриваха стаята с готови за стрелба картечни пистолети. До една от стените с широко отворени очи и няколко дупки в гърдите лежеше немецът с опашката и автомата. До него Фредерик бе надянал на лице яростна маска.
	Джейми се насочи към паравоенния лидер на „Врил“, но мека ръка докосна рамото му.
	— Всичко е наред, Джейми, вече сме в безопасност.


>	XXII

	Дани Фишер никога преди не бе виждала нещо толкова изумително! Изпитваше дива животинска наслада, каквато навярно са усещали зрителите в римските амфитеатри.
	Наясно беше, че споменът за битката с ножове и страхът от смъртта ще се върнат да я преследват. Но онова, което щеше да помни вечно, беше свирепата решителност, изписана на лицето на Джейми Синклер. Той не можеше да спечели. И го знаеше. Дори ако някак успееше да обезвреди огромния германец, Фредерик щеше да нареди да го убият. При все това се впусна в битката, а духът, който го поддържаше, даде сили и на нея. Дани знаеше, че ако Джейми бе умрял и онези я бяха нападнали, тя щеше да се бори със зъби и нокти, докато я убият. Когато Джейми падна, тя си помисли, че това е краят — и за него, и за нея.
	Но тогава се случи чудото!
	Вратата на склада отхвръкна назад и две стройни фигури в черни гащеризони и скиорски маски се появиха на прага. Заплашиха с картечните си пистолети всички в стаята и ги накараха да вдигнат ръцете си. След първоначалния шок повечето немци хвърлиха оръжието си и вдигнаха ръце, но глупакът с автомата направи едно излишно движение. Черната фигура вляво промени съвсем леко прицела си и пусна кратък откос, който отхвърли нациста към стената.
	След секунди до двете въоръжени фигури на вратата се появиха още две и една от тях сряза връзките на Дани с пъргави и изненадващо нежни пръсти.
	— Вече сме в безопасност — повтори тя, докато водеше Джейми обратно към стола.
	Думите на Дани стигнаха до съзнанието му, но все още нямаха никакъв смисъл. Сякаш бе попаднал между два свята. Допреди миг у него лумтеше ярък пламък и всичко изглеждаше възможно. Сега светлината отслабваше и Джейми изведнъж се почувства много уморен. Започна бавно да се облича — машинално вършеше правилните движения, макар умът му все още да беше другаде. Кожата под ризата му все още лепнеше от незасъхналата кръв на Юрген. Дани му помогна за чорапите и обувките, а след това наметна якето на раменете му.
	— Ръцете на тила. Оръжията на земята, гърбовете — срещу стената. Само се опитайте да направите нещо и сте мъртви като приятелчето си.
	Гласът беше женски, но принадлежеше на жена, доказала, че е готова да подкрепи думите си с куршуми. Оцелелите нацисти, сред които и Фредерик, направиха каквото се искаше от тях и отстъпиха назад, докато гърбовете им опряха стената. С едно движение на картечния си пистолет жената ги принуди да застанат на колене. Друга от маскираните фигури събра с крак захвърлените оръжия на купчина близо до вратата. Докато непознатата ги прибираше в раницата си, Дани Фишер се пресегна и избра едно за себе си.
	— Сега трябва да тръгваме — обяви водачката на маскираните.
	Джейми се загледа в нея. Нямаше представа какво става, знаеше единствено, че той и Дани едва не загинаха, а тези хора ги спасиха. Чу гласа на Фредерик, докато вървеше към вратата. Въпреки поражението тонът му беше заплашителен:
	— Това не е краят, Синклер! Ние не забравяме. Ще се оглеждате през рамо през остатъка от краткия си живот!
	— Само още нещо. Ти, ставай! — Дани насочи пистолета си към водача на похитителите, който се изправи с презрителна усмивка.
	— Курва! — изплю се Фредерик.
	Джейми трепна, когато видя Дани да се усмихва. Застанала бе в идеална позиция. Описа дъга с крака си и улучи немеца точно между краката. Лидерът на „Врил“ се преви на две със задавен стон, миг след това Дани заби коляно в лицето му и стовари дръжката на пистолета в тила му. Фредерик се строполи на пода като застрелян.
	— За протокола — Дани бе отпуснала небрежно пистолета до бедрото си, докато оглеждаше останалите мъже — аз съм детектив от нюйоркската полиция. Ако още някой иска да ме нарече курва, сега му е паднало.


	Напуснаха склада с микробус „Мерцедес“ със затъмнени прозорци. Още двама от „Врил“ лежаха до вратата, паднали в безсъзнание, когато щурмовият отряд — така ги наричаше сега Джейми, защото бе виждал по-професионално проникване единствено при демонстрация на специалните служби — бе нахлул с електрошокови устройства и газови гранати.
	Бяха се отдалечили значително от склада, когато пътничката на предната седалка, жената, която бе водила нападението, свали скиорската маска и разтърси тъмната си коса. Беше по-възрастна, отколкото Джейми бе предположил от бързината й. От лицето й, което бе познало страдание и разочарование, но все още бе запазило фината си красота, искряха изумителни зелени очи. Елегантните черти на жената му напомняха за портрет на Модиляни и намекваха за произход от южната част на Германия или Алпите. Джейми очакваше останалите — бяха общо пет — да последват примера й, но те не го направиха.
	Водачката на групата забеляза недоумението му.
	— За предпочитане е да не узнавате самоличността на сестрите ми. Както и да изчакате с въпросите, докато постигнем целта си.
	Джейми погледна към Дани, която кимна.
	— Разбира се.
	Изведнъж бе обзет от сънливост и клепачите му взеха да се затварят. Дани попи челото му с нещо влажно и той си помисли зашеметен, че ролята на жените в живота му явно е да чистят кръвта на други хора от лицето му. Дали това бе послание?
	Когато се събуди, бяха спрели пред някаква усамотена селска къща: три масивни етажа от бял хоросан, червен керемиден покрив и градина, отделена от околните земеделски земи с храсти и дървета. Джейми, Дани и водачката слязоха и микробусът потегли, но никой от останалите пътници не погледна назад.
	Щом влязоха в къщата, домакинята ги поведе към горния етаж до обширна спалня с прозорец, от който се откриваше гледка към дървета и поля.
	— Донесохме личните ви вещи от хотела. Сметнах, че е разумно да не се връщате повече там, в Германия вече не е безопасно за вас. Така че можете да се преоблечете, хер Синклер. — Каза го учтиво, но в тона й имаше стоманена нотка. Джейми едва сега осъзна, че вони на пот и страх и все още е изцапан с кръвта на друг човек. — Банята е през втората врата вляво.
	Отвори уста да й благодари, но тя още не бе приключила.
	— Естествено, ще имате много въпроси. Щом си отпочинете, можете да слезете при мен на долния етаж. След около час, да речем.
	Джейми кимна и реши, че тази дама е наистина страховита. Дани обаче не се сдържа и се обади:
	— Бихме искали да изразим благодарността си към вас. Вярвам, че вие ни спасихте живота. — Другата жена кимна любезно. — Дали ще е възможно да научим името ви?
	Спасителката им се усмихна и в този миг изглеждаше неподвластна на възрастта.
	— Имам много имена, детектив Фишер — отвърна загадъчно, — но можете да ме наричате Атина.


	Точно час по-късно прислужницата ги въведе в главната стая, където Атина ги чакаше до шкаф за напитки.
	— Да ви предложа вино или може би предпочитате нещо малко по-силно след вашите… приключения?
	Дани прие предложеното вино, но Джейми избра уиски. Двойно, с лед, добре отлежал сингъл малц. Атина седна до прозореца. Заменила бе черния гащеризон с дънки и марков пуловер, които представяха във възможно най-добра светлина поддържаната й фигура. Изчака ги да се настанят удобно и попита:
	— Откъде да започна?
	Двамата отпиха от чашите си и се спогледаха.
	— Добре — заяви Джейми, след като Дани му кимна, — може би ще ни разкажете как успяхте да пристигнете в склада точно навреме, за да ни спасите кожите. Предполагам, че двете млади дами, които ни следваха от пристигането ни в Берлин, са от вашите хора. Но фактът, че бяхте в състояние да направите всичко това, и то толкова навременно, говори не само за добро разузнаване, а и за първокласни ресурси и изключителна организация.
	Атина кимна замислено.
	— Говорите като войник, господин Синклер, но предполагам, че това не е изненадващо предвид миналото ви. — Джейми се учуди. — О, да, знаем много неща за вас, но не и за детектив Фишер. Влиянието ни в Новия свят все още не е толкова голямо. Имахме информация за разследването ви, тъй като представлява интерес за нас, и успяхме да получим достъп до плановете за пътуването ви. Следяхме ви и се зарадвахме, че сте разбрали за това, защото искахме да сте наясно, че не представляваме заплаха. После обаче се появи истинска опасност в лицето на вашите нацистки приятели, затова решихме да ви наблюдаваме по-завоалирано. Затова успяхме да ви последваме след отвличането и имахме достатъчно време да съберем необходимите ресурси, за да предприемем навременна намеса.
	Джейми долови подхвърлената кукичка, но за момента реши да я игнорира. Дани се канеше да зададе въпрос, но мерна предупредителния му поглед и се отпусна назад в стола си.
	— И за това трябва отново да ви благодарим. Спасихте ни живота.
	— Не съм толкова сигурна, че е така, господин Синклер — отвърна Атина. — Видях как се справихте с едрия джентълмен с ножа, така че не смятам поражението ви за даденост. Напомнихте ми за древните воини: гневен, уверен, опасен и безстрашен. Зилот* от времето на Йосиф, може би, или гладиатор, подкрепил Спартак. Който не се страхува от смъртта, всява страх у другите.
	[* Според античния историк Йосиф Флавий зилотите били четвъртата юдейска секта в Римска Юдея. Фанатици и непримирими врагове на римляните, те настоявали, че Израел може да бъде управляван само от месия, потомък на Давид. — Б.р.]
	Джейми сви рамене.
	— Но въпреки това е просто човек. Колкото и гневен да е, един-единствен куршум е достатъчен, за да го убие.
	— И все пак той всява страх у другите — напомни му Атина. — Аз съм доволна, че пристигнахме навреме, но ще ви предупредя да не надценявате възможностите ни. Имахте късмет, че бяхме в Берлин, където можем да разчитаме на добре подготвени приятели. Ние ще ви помагаме, когато сме в състояние, но невинаги ще можем да го правим.
	— Може би се изказвам необмислено, госпожо, но кои са тези „ние“?
	Атина се обърна към Дани и Джейми за първи път забеляза несигурност у домакинята им.
	— Колко да ви кажа? Ако ви разкажа всичко, ще ме помислите за луда. А ако не е достатъчно, ще решите, че съм просто фантазьорка…
	— Видяхме достатъчно и ще ви повярваме каквото и да ни кажете — настоя Дани.
	— Всичко в такъв случай — кимна Атина. — Ние сме Сестринството, или Сестрите на Изида. — Жената спря, за да им даде възможност да схванат напълно значението на думите й. За момент на Джейми му се стори, че в стаята не е останал въздух за дишане. — Нашият орден е създаден много преди да се зароди култът към другия бог, чието лице е назарянинът Христос и чиито последователи първо ни ухажваха, а после ни предадоха. Те съблазниха боговете императори на Рим и отровиха съзнанието им, така че за нас, които бяхме първи и най-стари, остана единствено да се кланяме тайно в мрака. Вярно е, че се крием в сенките, но все пак поддържаме вярата си.
	Атина изчака, за да им даде възможност да реагират някак на тази ерес, но Джейми Синклер и Дани Фишер бяха видели достатъчно от божиите дела и изпитваха подозрение най-малкото към мотивите му, ако не към самото му съществуване.
	— Изида е Богинята майка — продължи Атина, — дала живот на Небето и Земята. Тя ще ги подхранва, докато падне мрак или докато бъде изтласкана от умовете на хората. Тя е божествената утроба на цялото човечество. Тя е Владетелката, най-великата и знаменита кралица на Египет. Без Изида — очите й се стрелнаха към Дани — жената би останала завинаги вещ на мъжа, просто един съд; имущество с не по-голяма стойност от кравите в полето. Някога храмовете ни били най-великолепните в света, а сега лежат в руини или са се сринали на прах. Всички освен един. Влиянието на Богинята се простирало из целия цивилизован свят, но благодатта й била твърде мека и нежна и била изместена. Тя никога няма да се завърне, но оцелява, а влиянието й може все още да се усети връз тъканта на нашия свят.
	Дани запази безизразно изражение, докато асимилира забележката на Атина за Владетелката. Джейми имаше свои въпроси, но Дани заяви:
	— В такъв случай става въпрос или за Короната, или за Окото, нали така?
	— Правилно, детективе. Но Короната и Окото са едно цяло. Без Окото Корона на Изида не съществува. Дори преди двеста поколения, когато Рим бил просто блато край Тибър, а една велика цивилизация процъфтявала по течението на река Нил, Изида била много древна. Почитана както от мъже, така и от жени. Хората вярвали, че сълзите на Владетелката предизвикват големите наводнения, които били източник на египетското благоденствие и мощ, тъй като напоявали плодородните черноземни равнини. Хиляди хора, водени от фараона и двора му, се стичали да се поклонят на Богинята в огромния храм в Абусир, а от основно значение през годината били двата големи фестивала: този за годишното възраждане на света и другия, с който празнували възкръсването на Озирис.
	Загледана в далечината, Атина замълча и Джейми изпита странното усещане, че заобикалящият ги свят е изчезнал. Сякаш слушаше някаква древна жрица, която описва прозаично собственото си време. После обичайното спокойствие на жената бе заменено от болезнена гримаса.
	— В центъра на всеки ритуал била Короната на Изида, изкована от нубийско злато в Мемфис в древни времена от най-великите майстори на Озирис. В центъра й се намирало Окото — дар от звездите, който самият Ра поставил в ръката на Владетелката. В Короната била вложена мощта на Богинята и под нейното благо влияние Египет никога не страдал от традиционните напасти като чума и глад. Докато Изида била силна, никоя вдовица не бедствала в недоимък, имало справедливост за бедните и подслон за слабите. Египет процъфтявал и фараоните трупали големи богатства. Но благоденствието и богатството предизвикват завист. Фараоните питаели такава вяра към Владетелката, че повярвали в собствената си неуязвимост. Пренебрегнали силата на оръжията, които ги защитавали в продължение на поколения, и били обсебени от идеята за изкуство и култура. Станали слаби и лениви. А оттатък бреговете им се въздигала друга сила: морски народ, дързък и жесток, твърде мързелив, за да натрупа свое собствено богатство, но алчен за имането на другите. Той ги нападнал без предупреждение и помел Делтата, а след себе си оставил само пожарища. Храмът изгорял. Короната на Изида била открадната.
	Джейми наруши последвалата тишина:
	— Финикийците или техните предшественици.
	— Виждам, че сте запознат с легендата за съкровището на царица Дидона, господин Синклер. Добре, това ще ни спести време. И така, започнал дългият упадък на Египет. Ерата на пирамидите и сфинксовете отминала. През тези векове Изида пак се радвала на почит и били изработени копия на Короната. Само че никога не успели да възпроизведат силата й, защото истинското могъщество било в Окото, дар на Ра за богинята.
	Дани повече не можеше да сдържа нетърпението си:
	— Но кога ще стигнем до Сестринството?
	— Моите извинения за урока по история, детективе. — Атина се усмихна. — Толкова отдавна не съм разказвала тази история, че се изкуших да я удължа. Сестринството е основано след разрушаването на храма. Жените винаги са били в основата на култа към Изида и когато храмът изгорял, жриците й били заклани или отвлечени в робство. Всички освен група послушнички, които довършвали обучението си на юг, в другия голям център, храма на Изида на остров Филе. Те се завърнали, разтърсени от това светотатство и от загубата на най-голямото съкровище на култа. Били толкова разстроени, че искали да отнемат собствения си живот и да се присъединят към онези, които били обичали и изгубили. Но една от тях била истинска дъщеря на Изида. Именно тя събрала посестримите си и им казала, че сега те са пазителки на вярата във Владетелката. Заклели се да извършват ритуалите и да поддържат у хората спомена за Богинята. Да възстановят храма, а след това да разпространят словото на Изида надлъж и нашир. Но най-тържественото им обещание било, че ще намерят Короната и ще я върнат на Владетелката. Те и техните наследнички разпалили отново култа към Изида. Докато Египет линеел, пренесли вярата в Атина и Рим и Владетелката отново се превърнала в могъща сила по света. Непрекъснато търсели вести за Короната. Носели се слухове, че била открита сред изгубеното съкровище на картагенската царица Дидона, а след това, в продължение на векове — нищо. Нова цивилизация процъфтявала на изток. Говорело се, че там жесток и кръвожаден деспот си е осигурил мощта на Богинята, за да получи власт над света. Имало и други мълви, разкази и слухове.
	Разказът бе въздействащ и обясняваше много за притегателната сила на Короната, но Джейми не смяташе да позволи на Атина да се измъкне така лесно:
	— Оценяваме урока по история, но възможно ли е нещо, за което ламтят толкова хора, да е добро, както твърдите? Чували сме например, че Короната се появява в критични моменти през вековете, че тя далеч не се свързва с благо влияние, а с вещерство, магии и смърт.
	Очите на Атина блеснаха.
	— Имало е много опити да се опетни името на Владетелката, и то не само от последователите на другия бог. Октавиан твърдял, че нашите ритуали са порнографски. — Жената сви рамене. — Естествено, че в обред за плодородие ще присъства сексуален елемент, но нима има нещо по-извратено от това да принуждаваш мъже да се бият до смърт помежду си за забавление?
	— Не отговорихте на въпроса ми — настоя Джейми.
	Атина се изправи и отиде до прозореца.
	— Вярно е, че през вековете Короната е била свързвана със зло и мерзости. Тя е мощен талисман, а около такива предмети лесно се прилепват легенди. Смята се, че Изида има власт над живота и смъртта, защото успяла да възстанови душата на Озирис. И в края на живота й като смъртна силата й останала неразривно свързана с Короната. Вярвало се, че при определени условия човек, който я носи, ще получи дара на вечния живот. Но ако наистина е така, защо самата Изида не е избрала този път?
	— Предполагам, че зависи от условията.
	Атина си пое дълбоко въздух и гласът й стана рязък, почти мъжки:
	— _Трябва да пролееш кръвта на първородно дете от добро семейство под първата светлина на лунния сърп. Едва тогава ще се отвори портата към следващия живот._
	Изминаха няколко мига, преди да осъзнаят пълното значение на думите. Когато това стана, Джейми потръпна при идеята за ужаса, който се крие зад тях.
	— Искате да кажете, че в продължение на двайсет века Короната на Изида е собственост на човек, който убива по едно дете всеки път, когато усети, че силата на реликвата започва да намалява?
	— Не, господин Синклер, това би било повече от лудост. Но Короната със сигурност има силата да хипнотизира, да омагьосва и да смайва. Ами ако се предава от ръка на ръка редом с легендата? Като зараза, която убеждава мъжете, че независимо от доказателствата за противното, притежаването на короната им дава възможност да живеят вечно, стига да са достатъчно безпощадни и да спазват условията.
	— Божичко! — пое си въздух Дани. — Сто поколения детеубийци!
	— Не бих се изразила точно така, детективе, но да, от това се страхуваме.
	— Тогава трябва да ги спрем!
	— Но как? — попита Джейми.
	— Смятам, че отговорът е у вас и детектив Фишер, господин Синклер. Пътищата на Изида винаги са били неведоми. Нима може да е съвпадение, че тъкмо когато ви обърнахме внимание в Англия, вие се появихте в Берлин, където безуспешно търсим Короната вече почти седемдесет години? — Атина забеляза недоумяващия му поглед. — Едно от нашите момичета проникнало във висшите кръгове на нацистите и в последните дни на райха познало Короната сред плячката им, докато се опитвало да избяга от Берлин в хаоса на 1945 година. Това било първото физическо доказателство за съществуването на короната от две хилядолетия насам. — После им разказа как Елзе Крюгер държала в ръце Короната в нощта на измъкването си от бункера на Хитлер и как я изтръгнали от нея.
	— Хартман?
	Този път Атина се озадачи.
	— Вярваме, че през май 1945 година Короната на Изида е била у човек на име Бернт Хартман — обясни Джейми.
	— О, не, господин Синклер, нашата информаторка е била изключително точна. Човекът, който носел короната, бил Sturmbannführer от СС на име Макс Дорнбергер. Но въпросът е там, че вие сте намерили своя път към Берлин. Затова ви помогнахме, защото вярваме, че Богинята ви направлява. Защото смятаме, че вие и детектив Фишер сте били избрани да намерите Короната. Ако можем да направим нещо, за да ви помогнем, ще го сторим, но имаме едно условие. Короната трябва да се върне в храма на Владетелката, където може да се използва, за да изкупи греховете, извършени в нейно име през последните две хиляди години.


>	XXIII

	— Ей! — Дани Фишер побутна ръката на Джейми. — Момичетата обичат да им се обръща внимание.
	— Всъщност тъкмо се чудех какви точно са момичетата от Берлинския дамски клуб по стрелба с картечница.
	— Ченгета — категорично заяви Дани. — От берлинските спецчасти може би, или от някое от елитните антитерористични звена, които изникнаха като гъби след 11 септември. Логично е Сестринството да внедри свои хора в подобна организация.
	Джейми кимна.
	— Атина ги нарече „ордена“, което звучи доста военно. Като някакъв женски вариант на рицарите тамплиери. Те са били…
	— Четох „Шифърът на Леонардо“ по пътя насам, Джейми!
	— Във всеки случай си права. Ако Сестринството е оцеляло след две хиляди години гонения, криене и почитане на Изида в сенките, членовете му знаят как да се грижат за себе си. Дори името Атина е показателно. В гръцката митология тя е богиня на мъдростта, смелостта и справедливата борба. Спътница на героите. — Джейми хвърли поглед през рамо. — Подозирам, че може още да са наоколо.
	Седяха в малко кафене, сгушено встрани от главния терминал на „Тегел“. Атина ги бе посъветвала да не пътуват обратно с предвидения полет от „Шьонефелд“, в случай че хората на Фредерик са наясно с плановете им. Вместо това щяха да излетят от най-голямото летище в Берлин, а местата им бяха резервирани в последния момент.
	— И така, Хартман или Дорнбергер? Коя диря да следваме? Няма как Короната на Изида да е била и у двамата.
	— Не знам — призна Джейми. — Но първото нещо, което трябва да направим, е да говорим със сър Уилям Мелроуз. Щом като източникът му е имал такова добро описание на Короната, с каква ли друга информация разполага той? И защо не я е използвал в книгата си?
	— Добре — съгласи се Дани. — Ще приема това засега, но не забравяш ли нещо?
	— Че когато отворя вратата на апартамента си, вътре може да ме чака наемен убиец ли? Да, мислил съм си го.
	— И какво смяташ да направиш по въпроса?
	Джейми се усмихна широко.
	— Помислих си, че с теб може да поживеем заедно няколко дни.

	* * *

	Паул Дорнбергер не можеше да повярва, че е изпуснал Синклер. През годините, откакто работеше за Самсонов, старателно бе изградил организация в организацията — малка група от следователи и висококвалифицирани частни лица, които вярваха, че работят за олигарха, но всъщност изпълняваха заповедите на Дорнбергер. До този момент Синклер се беше докоснал само до периферията на разследването „Хартман“, което бе отнело огромна част от живота на Дорнбергер. С това артдилърът се бе превърнал в обект на интерес за Паул, но на съвсем слаб интерес. Опитът за убийство бе повишил степента му на важност. Известно време Дорнбергер се притесняваше, че някаква нова и непозната сила може да се е появила незабелязано, но проучването, което направи, като че ли отхвърли тази възможност. Частният детектив, натоварен с дискретното наблюдение на Синклер, бе докладвал за минимална или никаква активност в дните след излизането му от болницата. Търговецът на произведения на изкуството бе имал само едно посещение от още неидентифицираната жена, която по-късно бе завел на вечеря. След това беше изчезнал.
	За тяхно разочарование секретарката на Синклер пресече всичките им опити да съберат допълнителна информация за него, било то по телефона или чрез посещения от потенциални „клиенти“. Наложи им се да се откажат от тази тактика, когато стана ясно, че жената става подозрителна. Претърсването на апартамента и офиса на Синклер също не доведе до разкрития, но поне им позволи да поставят подслушвателни устройства в телефоните му. Изглежда, единственият вариант бе да изчакат плячката им да се появи отново.
	Все още имаше един нерешен проблем, а Паул Дорнбергер никак не обичаше нерешените проблеми. Не можеше да допусне някакъв си неконтролируем и непредсказуем елемент да се скита слепешката из Лондон, да се пречка на операцията и да заплашва всичко, постигнато дотук. Хотелът, който хората му посочиха, беше в Уест Енд, само на десетина пресечки оттук. Предишната вечер Паул бе отишъл на разузнаване. Но то само потвърди онова, което бяха научили, след като хакнаха компютърната система. Двамата мъже се спотайваха, преживяваха на румсървис, пиячка от минибара и порнофилмите по кабелната. За момента не представляваха заплаха, но самият факт, че все още са в Лондон, говореше за втори опит за покушение над Синклер.
	Часът беше девет и половина вечерта. Паул използва подправена карта, за да получи достъп до зоната за гости на хотела. Не беше толкова късно, че онези двамата да се разтревожат от появата му, но пък достатъчно, за да са се отпуснали вече от храната и пиенето. Вероятно тъкмо се канеха да си пуснат „Абитуриентки в банята“ или каквото там бяха предвидили за забавление тази вечер. Паул се преоблече в зеления гащеризон с логото на хотелската верига и извади сандъче с инструменти от раницата си.
	В стая 508 Джако Бонети лежеше със затворени очи и слушаше коментарите на Марио за това, което става на екрана. Божичко, тоя човек не можеше ли да си затвори устата поне за една проклета минута?! След пет дни заедно очарованието на ситуацията, в която се намираха, отдавна се бе изпарило. Откъде можеше да знае, че мишената ще носи бронежилетка? Нямаше друго обяснение за оцеляването на Синклер. Прострелял го беше както трябва. Две попадения точно над сърцето. Никой не би преживял такова нещо. Е, следващия път щяха да са два куршума в главата и мозъкът му щеше да се разпилее по тротоара. „Стани после, ако можеш, глупак такъв!“
	Тъкмо си представяше убийството, когато чу леко почукване на вратата. Беше поне за десети път, откакто бяха тук. Рутинно незаплашително почукване. Необичайно беше само времето.
	— Кой е? — Джако инстинктивно плъзна ръка под възглавницата, където беше скрит резервният картечен пистолет.
	— Техническа поддръжка.
	Погледна към Марио, който сви рамене.
	— Не сме викали никого.
	— Знам, сър, но предишните гости в тази стая съобщиха за развален райбер на прозорец. Ще го оправя за минутка.
	— Изключи това.
	— О, Джако…
	— Изключи шибаното нещо!
	Джако отиде до вратата и я отвори. На прага бе застанал весел едър човек в познатия зелен гащеризон, който носеха чистачите и техниците на хотела.
	— Добре, но нека наистина да е бързо. — Върна се на леглото, а дясната му ръка се задържа над възглавницата.
	— Благодаря. — Майсторът отиде направо до прозореца. — Като нищо щеше да ми струва работата, ако го бях отложил още ден. — Поигра си малко с отвертката. — Това трябва да свърши работа.
	— Това ли е всичко?
	Едрият мъж кимна и се запъти към вратата, когато нещо привлече погледа му. Намръщи се и посочи към телефона до леглото.
	— Човек не може да вярва на никого напоследък. — Преди Джако да успее да реагира, мъжът коленичи. — Вижте, оголени жици!
	Джако машинално проследи накъде сочи техникът, но видя само малък флакон. Отвори уста, за да изкрещи, но след една концентрирана струя от спрея целият замръзна. Не можеше да се движи. Не можеше да говори. Опита се да накара пръстите си да посегнат към пистолета, който беше само на сантиметри от тях, но те отказаха да се подчинят на скования му от лед мозък.
	Дорнбергер затаи дъх, докато се разсее газът, разработен от КГБ като помощно средство при принудително залавяне на дезертьори.
	Марио чу мекото свистене на спрея, но съзнанието му вече бе ангажирано — очакваше на 42-инчовия плазмен екран отново да се появят дузина голи, покрити със сапунена пяна женски тела. Обърна се и погледна нагоре към усмихнатото лице на техника.


	— Имам уговорена среща със сър Уилям за три часа. — Джейми се усмихна на жената, която отвори голямата дъбова врата. — Казвам се Синклер.
	— Разбира се, сър — покани го вътре със старомодна учтивост. — Влезте, моля. Сър Уилям ще дойде при вас след минутка.
	Жената взе палтото му и го въведе в широка стая с винен мокет и стени в подходящ тон, по които висяха картини на кораби и морски пейзажи. Джейми тъкмо се възхищаваше на маслено платно с морска битка, когато в стаята влезе висок оплешивяващ мъж, облечен в износени дънки и размъкната синя жилетка.
	— Корабът на Нейно Величество „Агамемнон“ е някъде сред дима на заден план. Моят прапра някой си дядо е служил като офицер на него при Трафалгар. Онзи 74-оръдеен кораб в центъра е „Сюперб“.
	— Великолепна картина. Покок*, предполагам?
	[* Никълъс Покок (1740–1821) — британски художник, познат най-вече с детайлните си платна, изобразяващи морски батални сцени. — Б.р.]
	Мъжът, чието поведение досега бе доста безцеремонно, го огледа преценяващо.
	— Разбира се, вие сте онзи Синклер, който намерил Рафаело. Всъщност затова се и съгласих да се срещнем. Заинтригуван бях. Извинете ме за облеклото, но работя по транскрипциите си.
	Сър Уилям Мелроуз говореше с резки, накъсани като картечни изстрели изречения. Джейми свързваше този маниер на говорене с военните, което на свой ред му напомни, че домакинът му бе заобиколил военноморската традиция на семейството си и бе предпочел да командва танкове вместо ескадрени миноносци.
	— Секретарката ви ми каза, че сте били в Далечния изток.
	— Мхм. Бирма и Япония. — Мелроуз покани с жест Джейми да седне на едно от двете старинни канапета. — Издателите ми не бяха особено доволни. Не е достатъчно комерсиално. Забравената армия си е все така забравена. И все пак, ако ще правиш нещо, направи го както трябва, нали така? Дай и двете гледни точки. Много са стари, разбира се, оцелелите японци. И разкаяни, което ме изненада. Все пак се надявам името ми да продава книгата.
	Джейми кимна в съгласие.
	— Наскоро четох книгата ви за Берлин… Всъщност току-що се върнах оттам.
	Сър Уилям се усмихна.
	— Прекрасен град, прекарал съм много щастливи месеци там. Атмосферата не е съвсем каквато беше по време на Студената война, но и швабите не се мотаят излишно. Ако Сталин бе постигнал своето, щеше да пусне булдозери да го изравнят със земята, а после да я посипе със сол. Но не се осмели, след като даде половината град на янките. За нещо от книгата ли искахте да поговорим?
	Джейми обясни, че се е натъкнал на откъс, в който се споменава древен артефакт, а срещата му с хер директора потвърдила описанието на египетската корона.
	— Чудех се дали имате повече информация за нея? — добави.
	Писателят бавно кимна.
	— Случай на убийство, казвате? Странно е, че човек от вашата сфера е въвлечен в подобно разследване. А още по-странно е, че търсите доказателства отпреди повече от половин век…
	— Мога само да кажа, сър, че помагам на нюйоркската полиция с информация за контекста и миналото.
	— Ъ-хм.
	— Пък и се чудех защо не сте споменали короната, след като сте имали описанието й?
	— Всъщност е съвсем просто. — Сър Уилям се изправи и махна на Джейми да го последва. — Нямаше потвърждение. Нищо не подсказваше откъде може да е дошла. И дали не е просто детска играчка. Твърде необичайно и крещящо е, разбирате ли? Щеше да се възприеме като търсене на евтина сензация. Изкушавах се да я включа, разбира се, но човек трябва да държи на стандартите си. Мери! — извика Мелроуз. — Чай за двама в кабинета, моля! И бисквити. От шоколадовите. А сега ми разкажете всичко за онзи бункер, в който сте намерили картината…
	Слязоха в сутерена на сградата по каменно стълбище с парапет от черешово дърво.
	— Не мога да пиша без документите си — обясни сър Уилям. — Това е единственото място в къщата, достатъчно голямо, за да ги побере всичките. Трябваше да намеря друго за виното.
	Дървени рафтове, отрупани с папки във всевъзможни цветове, покриваха стените на помещението, в което влязоха. В центъра бе разположено старо бюро с големината на боен кораб, на което имаше антична пишеща машина.
	— Не понасям съвременните боклуци. Твърде много отвличат вниманието, нали разбирате. Единственият начин да пиша, е да се изолирам от всичко. Един вид сензорна депривация. Оставям междинните неща на хората, които ми правят проучванията. Сега, къде ли е? А да, ето тук! — Махна лениво с ръка към една от стените. — „Берлин. Последните сто дни“. Сто раздела, по един за всеки ден, естествено. Черни папки за СС и нацистката йерархия. Сиви за Вермахта. Червени за руснаците и другаря Сталин. Зелени за съюзниците и кафяви за гражданската администрация, включително приятелчетата ни от Гестапо. Така, какъв ден, казахте, че е било?
	— Двайсет и девети април. Ден преди самоубийството на Хитлер.
	— Разбира се. — Писателят се усмихна замислено. Прокара длан по папките и погали гръбчето на всяка, докато стигна до една тънка и кафява. — Тогава вече гражданската администрация е била доста понамаляла, разбира се. Учудващо е, че изобщо са успели да я поддържат. Страх. И дисциплина. Но най-вече страх. Четете ли на немски?
	Джейми потвърди и сър Уилям му подаде папката.
	— Отделете й колкото време искате. Ако имате нужда от копия на нещо, просто ме уведомете. На горния етаж разполагаме с всякакви технически чудесии.
	— А, Мери, благодаря ти, мила! — Домакинът пое подноса от секретарката. — Мляко и захар?
	Джейми кимна разсеяно и продължи да разлиства папката, докато намери онова, което търсеше. Единично фотокопие на бланка на тайната полиция с доклад за контакт между инспектор Кребс и информатора Цайглер, бижутер от Вилхелмщрасе. Посоченото време бе 15:47 ч. в неделя, 29 април 1945 г., а указаното място — Вилхелмщрасе №94.
C>
	Редовна седмична среща с контакта. (Забележка: информаторът показва нехарактерна нервност, но това може да е резултат от близкия артилерийски огън.)
	Информаторът Цайглер ми съобщи, че имал подозрителен клиент сутринта на 29 април. Почукал силно на вратата на магазина на информатора и отказал да си тръгне, преди да му отворят. Заподозреният бил слаб и дребен на ръст мъж, облечен в униформа на сержант от СС — Unterscharführer. Носел кафява торба от зебло, която разтворил, след като влязъл в магазина. Извадил от нея любопитен предмет, за който твърдял, че е корона от египетски произход. Информаторът я описа като корона от злато или подобен материал, украсена с единично стилизирано око и увенчана с животински рога. Според професионалното мнение на информатора от нея вероятно липсва основен детайл. Заподозреният бил видимо развълнуван и бързал. Искал да размени короната за приблизителната й материална стойност в златни монети или малки диаманти. Тъй като смятал, че предметът не е получен по законен път, информаторът прекратил срещата и предложил на мъжа да се върне по-късно, след което установил контакт с мен. Заключение на следователя: почти със сигурност заподозреният е престъпен елемент, който се опитва да продаде плячкосани вещи. Действия: необходимо е по-нататъшно разследване.
@	Подпис: Валтер Кребс, улица „Принц Албрехт“
@@	29 април 1945 г.
C$
	— Удивително е, като се замисли човек, може би Кребс е пишел тази бележка в същия миг, в който руснаците са били на прага на централата на Гестапо…
	Гласът на писателя заглъхна и се превърна във фонов шум, когато Джейми обърна разсеяно следващата страница в папката. Там имаше друг доклад от същия агент. Изведнъж установи, че му е трудно да диша.
	— Добре ли сте, млади човече?


>	XXIV

	— Ей, изглеждаш ми леко разтреперан!
	Джейми постави плика на леглото в хотелската стая на Дани Фишер и извади копията от двата доклада на Гестапо. Подаде първото на Дани и тя се зачете.
	— Не разбирам защо си толкова разстроен. Това е страхотно! Човекът в сержантска униформа трябва да е бил Хартман, така че явно сме били прави да следваме неговата диря. Липсващият детайл е Окото на Изида. Има логика — крадец като Хартман би се опитал да се отърве от Короната и да задържи Окото, което е било по-лесно за пренасяне и много по-ценно. Може онзи тип Дорнбергер в крайна сметка да е получил Короната, а Хартман да е запазил Окото. А пък за нас именно то е важно.
	— Не съм разстроен. Мисля, че съм в шок. Всички онези неща, че Короната на Изида е изцапана с кръв, бяха просто приказки. Докато не прочетох това. — Подаде й втория лист.
C>
	Подозрителна смърт — Вилхелмщрасе, 29 април 1945 г., 16:50 ч.
	На връщане от среща с информатор Ц. (виж лист LZ1-005) вниманието ми бе привлечено от тялото на младо лице от мъжки пол, открито в градина близо до главната улица. Не беше необичайно явление при настоящите обстоятелства, но при разследването се установи следното: неидентифицираното дете от арийски произход и видима възраст около седем години не е умряло на място вследствие попадение от шрапнел или изстрели. Получило е рана в гърлото, нанесена с помощта на остър инструмент, а вратът е бил почти напълно прерязан. Заключение на следователя: лицето може да е станало жертва на проникнал съветски патрул или нелегални сподвижници на комунистите сред редиците ни. Действия: не са възможни по-нататъшни действия поради влошаващата се местна обстановка.
@	Подпис: Валтер Кребс, улица „Принц Албрехт“,
@@	29 април 1945 г.
C$
	Дани прочете доклада, а след това го препрочете още по-внимателно. Опита се да си представи сцената сред опустошения Берлин.
	Дребна руса фигура лежи сред купчина развалини, празните очи на детето се взират в изпълненото с дим небе. Изгубено, осиротяло или изоставено, сега това е без значение. Двама души са надвесени над него. Човекът, който го е открил и на когото вече му се ще да го е подминал, и агентът на Гестапо Кребс, който вероятно си мисли същото. Главата на момчето е отметната назад, а раната…? Да, това беше ключът. Раната.
	— Короната е била у Хартман на Вилхелмщрасе няколко часа преди убийството на момчето — отбеляза Джейми. — И според онова, което сега знаем, ако тя е била още у него, той е имал мотив. Винаги съм смятал Хартман за дребен играч, невинната връзка между миналото и настоящето, но той, изглежда, е бил обсебен от Короната в не по-малка степен от всеки друг, който я е докосвал.
	Дани поклати глава.
	— Нека не бързаме с изводите, Шерлок. Знаем, че ден по-късно Короната вече е била в ръцете на Дорнбергер. Кой знае, може той да е убил Хартман и детето и да е откраднал короната за себе си.
	Двамата се спогледаха, осъзнали, че ги занимават еднакви съмнения.
	— Трябва да разберем какво се е случило след това — бавно каза Дани. — Да узнаем някак дали е избягал Хартман или Дорнбергер и какво се е случило после с него. Това възможно ли е?
	Джейми поклати глава.
	— Нямам представа. Тези хора не са афиширали действията си след края на войната.
	— Да, как се проследява старец от СС всъщност? Мислех, че всички са си променили имената и са изфирясали в Аржентина като онзи доктор… Как му беше името?
	— Менгеле — разсеяно отвърна Джейми. — Много от тях просто са изчезнали в съветските лагери за военнопленници и не са се завърнали. Щастливците като Менгеле били изведени нелегално или с помощта на ОДЕССА — група, която организирала бягството на членове на СС, създадена, след като станало ясно какво ще се случи, или с помощта на Римокатолическата църква. — Видя изражението на Дани. — О, да, това са доста мътни води, но е добре документирано. Най-злите есесовци променили имената и лицата си, макар че, колкото и да е странно, някои от тях много се гордеят със своето минало. Имат си дори организация на ветераните от СС.
	— Като Американския легион ли?
	— Точно така, нещо като Легион на прокълнатите.
	— Е, да ме вземат…
	— Някой трябва да ни препоръча.
	— И как точно ще стане? — Дани направи гримаса. — В Лондон може и да гъмжи от бивши есесовци, но те надали ще дойдат да ни се представят. А дори и да го сторят, съмнявам се, че ще ни изпратят покани за следващия си прием.
	Джейми отиде до прозореца и погледна навън към лондонския пейзаж от покриви и характерния силует на небостъргача „Гъркин“.
	— Има една възможност. — От тона му стана ясно, че въпросната възможност не му е особено приятна. — Може да не свърши работа. И сигурно ще се окаже опасно. А дори да се получи, ще стана длъжник на човек, на когото предпочитам да не дължа нищо.
	— Само че другата възможност е да се оттеглим.
	— Точно така. Другият вариант е да спрем дотук. Но в името на следващата жертва на Короната не можем да го направим.

	* * *

	— Здравейте, може ли да говоря с Дейвид?
	— Тук няма такъв. Сбъркали сте номера.
	„Ще ми се.“ Джейми се усмихна горчиво.
	— Може би вече не се нарича Дейвид.
	— Много нагло от ваша страна да ме търсите отново на този номер, господин Синклер. Донесохте ми доста ненужни неприятности предния път, да не кажа рискове. Освен това ми коствахте услугите на добър служител.
	— Как е госпожица Грант?
	— Какво ви кара да мислите, че знам? — попита другият мъж. Нещо в тона му обаче потвърди усилващото се подозрение на Джейми, че Сара Грант се е върнала на работа.
	— Моля, предайте й поздрави от мен, ако случайно се свърже с вас.
	Мъжът изсумтя.
	— С голям риск за себе си подмамих обществото „Врил“ да излезе на светло. Сигурен съм, че сте се възползвали максимално от това.
	— Обществото „Врил“ е без значение, господин Синклер. Интересът ни беше насочен единствено към Слънчевия камък. Хвърлихме много пари и усилия, за да откриете вие това, което вече знаехте. Че камъкът вече не съществува. Останаха ми болезнени спомени от срещата с моя ръководител, на когото се наложи да обяснявам това. И така, кажете ми защо да разговарям с вас?
	— Защото освен това извадих Валтер Бром, Гюнтер Клосе и Паул Щрасер от списъка ви с най-издирвани лица. Което, сигурен съм, е било повод за празнуване в определени среди. — Джейми прие тишината, която последва думите му, за потвърждение. — Интересувам се от установяването на контакт с някои бивши другари. Вероятно сте чували за Geistjaeger 88?
	Последва отвратено сумтене, което недвусмислено изрази позицията на Дейвид.
	— Вие шегувате ли се?! Може би ще се свържете отново с нас, ако откриете Копието на съдбата или кивота?
	— Уверявам ви, Дейвид, че не е шега — побърза да каже Джейми, преди другият мъж да е затворил телефона, — а въпрос на живот и смърт. Вече има загинали хора и е възможно други да са изложени на риск. Не мога да повярвам, че човек с вашето минало и опит ще ги остави на произвола на съдбата.
	Последва дълга пауза, докато Дейвид вземаше решение.
	— Ако имахме и капка здрав разум, щяхме да прекратим този разговор и взаимоотношенията си още на мига, господин Синклер. Само че има известна вероятност в някакъв бъдещ момент да ни бъдете от практическа полза. Разбирате ли какво ви казвам? Възможно е това изобщо да не е във ваш интерес.
	Джейми разбираше съвсем точно какво има предвид Дейвид и беше сигурен, че той е прав. Кой би предположил, че човек изпитва физическа болка, когато си продава душата? Обаче беше стигнал твърде далеч, за да се отказва сега.
	— Трябва ми начин за връзка с Асоциацията на старите другари. Реших, че вие бихте могли да ми предложите такъв.
	— Обадете ми се на този номер след два дни.


	Дейвид си беше същият, какъвто Джейми го помнеше. Нисък, загорял и силен — боен кораб с джобен размер. Мъж с елегантен костюм и разкопчана риза, който можеше да ти счупи врата с едно движение на ръцете, без дори усмивката му да трепне.
	— Как се чувстваше старият ни приятел Фредерик, когато се видяхте последния път? В Берлин беше, нали така?
	Джейми се разсмя. Значи се беше оказал прав. Мосад си имаше източник в обществото „Врил“. Толкова по въпроса дали то беше „без значение“.
	— Сръчкайте кобра с пръчка някой път и ще разберете. Това място не е ли странно за среща? — Погледна нагоре към нефа на църквата. Времето беше потъмнило и напукало седемстотингодишните греди.
	Дейвид не сваляше очи от олтара.
	— Не е толкова странно, колкото си мислите. — Бръкна в джоба си, извади плик оттам и го подаде на събеседника си, който се поколеба, сякаш не знаеше какво да прави. — Отворете го, моля.
	Джейми извади отвътре два листа хартия. Дейвид забеляза изненаданото му изражение.
	— Да, доста любопитно е, че вече се познавате. На първата страница е изложена биографията му, както ви е известна. На втората страница е алтернативен и напълно точен отчет за дейността му от 1941 до 1946 година.
	Джейми поклати глава. Трудно му беше да повярва дори след толкова много изненади.
	— А какво ще стане, ако той отрече?
	— О, със сигурност ще го направи. Първо ще се престори на шокиран, че вие, неговият приятел, го обвинявате. След това ще го отхвърли със смях като майтап, който са си направили приятелите му. Ако го притиснете, ще отрече категорично. Враговете се опитват да го очернят. Останка от времето, когато е рискувал живота си за добрата стара Англия в борбата срещу комунизма. Тогава вече ще му покажете копие от ето това.
	Връчи му снимка на мъж в униформа, който се усмихваше широко, докато нахлузваше примка на врата на момче с каскет на главата. До хлапето имаше красиво момиче с буйна руса коса, което гледаше с такова безразличие, че на човек му трябваше известно време, за да осъзнае, че е вече мъртво — задушено от тънкото въже около шията му.
	— Ясно е, че е изпитвал удоволствие от работата си.
	Джейми отново прочете втората страница на документа.
	— Защо…?
	— Защото независимо от това, което прочетохте, той е дребна риба. Не си струва усилията да го разобличаваме. Има хиляди като него. Латвийци, естонци, украинци. Всичките са бивши есесовци с кръв по ръцете, приети с отворени обятия от вашата страна. Те дори създават свои собствени социални клубове. По едно време си мислехме, че може да ни е полезен, и щяхме да използваме материала, за да го убедим да ни съдейства. Сега заради възрастта си той е актив с намаляваща стойност. Следователно…
	— Благодаря ви.
	— Нали разбирате, че от вас зависи работата да се получи, господин Синклер? И че нашето споразумение е все така обвързващо независимо от резултата.
	Джейми кимна.
	— Добре. Ето ви визитна картичка с новия номер, който да използвате. Реших да прекратя стария.
	Джейми го взе и се вгледа в името.
	— Бенджамин?
	Другият мъж се усмихна неискрено.
	— Дейвид се е поизтъркало. — Изправи се. — На добър час, господин Синклер. Не ви завиждам за задачата. И за най-праведните е трудно да нагазят в тези води, без да прихванат малко от мръсотията им. А ако това ви отведе обратно в Германия, моля ви да бъдете внимателен. Обществото „Врил“ може и да е без значение, но това не прави Фредерик по-малко опасен.


>	XXV

	— Трябва да мина през офиса и да съобщя на Гейл, че може да отсъствам малко по-дълго.
	Дани му хвърли подозрителен поглед.
	— Значи не се приближаваш до апартамента си, но с радост ще отидеш до офиса посред бял ден? Защо просто не си окачиш на гърба табелка с надпис: „Застреляйте ме“? Обади й се, но не по служебния телефон, а на личния мобилен. Става ли?
	— Добре — съгласи се Джейми, — но не мога вечно да се крия.
	Набра номера, а Гейл отговори на третото позвъняване.
	След обичайните любезности и кратко резюме на работата напоследък тя му съобщи информацията, която бе очаквал, но се надяваше да не чува.
	— Джейми, толкова се радвам, че се обади! — възкликна Гейл. — Страхувах се за теб! Получихме някакви много странни телефонни обаждания, а двама не много правдоподобни клиенти задаваха въпроси за новата ти _асистентка_.
	Джейми погледна към леглото. Дани лежеше на него и разглеждаше вестника, докато на свой ред провеждаше телефонен разговор.
	— Имаме нужда от всички клиенти, които успеем да спечелим, Гейл. — Насили се да звучи весело и окуражаващо. — Ако отпращаме особняците, ще сме вън от играта след две седмици. Слушай, защо не си вземеш една седмица почивка и не прекараш известно време с майка си? Опитвам се да си уговоря няколко срещи в Германия и известно време няма да ме има в офиса.
	— Може и да го направя. — Долови неохота в гласа й. — Но ако мога да помогна с нещо, ще го сторя. Каквото и да е…
	Джейми затвори очи. Дали имаше предвид това, което му се струваше? Животът наистина ставаше прекалено сложен.
	— Не, всичко е наред, но, виж, ще си поговорим, когато се върна. Повече отговорности, може би увеличение на заплатата…
	— Благодаря ви за помощта, сър! — Дани прекъсна връзката малко след Джейми. Остави телефона, взе вестника и му го подаде. — Четвърта страница. Една от историите в долната част. Само няколко абзаца са, Скотланд Ярд явно се опитва да я потули засега.
	Джейми намери това, което търсеше, и зачете на глас:
	— _Двама американски туристи са намерени мъртви в хотелска стая. Полицията смята смъртта им за подозрителна и призовава възможните свидетели да се обадят…?_
	— Точно така, двама американски туристи с полицейски досиета, от които можеш да си спретнеш парашут, както и зареден 45-калибров пистолет под възглавницата на единия.
	— Нашият човек ли е? Би било страхотно съвпадение.
	Дани кимна бавно.
	— А ние не вярваме в съвпаденията. Но това не е най-хубавата част.
	— Не съм сигурен, че „най-хубавата част“ ще ми хареса особено.
	— Убити са по доста специфичен метод. Според вашите ченгета гърлата им са били прерязани с метална жица. Същият подход като при двете семейства Хартман. — Дани вдигна от леглото доклада на Гестапо за смъртта на момчето в Берлин. — Което, ако случайно не си забелязал, обезпокоително много напомня за убийството на неидентифицираното дете от 1945 година.
	— Хартман трябва да е на осемдесет и няколко години. Дорнбергер по-скоро на сто. Двамата надали търчат из Лондон да убиват хора със струна за пиано, за бога!
	— Те не, но някой очевидно го прави.
	— Защо нашият човек — да предположим, че е мъж — ще убива някого, изпратен от Щатите, за да ме гръмне? Няма логика.
	— Нищо в тоя случай няма логика. Но нека помислим какво би постигнал с убийството им?
	Секундите се проточиха в минута, докато Джейми прехвърляше вариантите в ума си.
	— Мисля, че има две възможности — започна и Дани му кимна да продължи. — Или е искал да ги отстрани от пътя си, за да може да има свободен достъп до мен и да ме убие, когато сам реши, или желае да продължа да търся Короната на Изида.
	— Което означава…
	Двамата се спогледаха.
	— Че сме по-близо до нея, отколкото си мислим.
	— А защо не комбинация от двете? Убил ги е, защото смята, че можеш да го отведеш до диаманта, след което… — Дани не продължи.
	Джейми й разказа за странните телефонни разговори и посетители при Гейл и се изправи, за да дръпне пердетата. Хвърли поглед през стъклото и установи, че насреща си има стотина други прозорци, които се взираха в него от дузина високи блокове. Убиецът можеше да е зад всеки един от тях, което повдигаше обезпокоителен въпрос:
	— Как е разбрал къде да ги открие?
	— Както би казал вашият Шерлок Холмс, елементарно, скъпи ми Синклер, елементарно. Знаел е къде ще ги намери, защото ни е наблюдавал, когато те нападнаха. Но не мисля, че в момента ни гледа.
	— Не съм сигурен, че искам да приема това, Дани. Предпочитам да си остана нервен.
	Тя сви рамене.
	— Както желаеш. Но ако той знаеше къде съм отседнала, най-вероятно щеше да знае и коя съм. В такъв случай защо ще разпитва секретарката ти за новата ти помощничка само преди дни, докато с теб бяхме в Германия? Мисля, че ни е изгубил.


	От незапомнени времена на улица „Корк“ в Мейфеър се помещаваха най-успешните художествени галерии в Лондон. Намираше се близо до офиса на Джейми и той редовно я обхождаше в търсене на работа с надеждата, че някой ще му предложи чаша прилично кафе. Рядко сключваше сделки тук, но понякога, ако собственикът на някоя галерия искаше да се отърве от дадена картина, Джейми имаше шанс да получи комисиона.
	Мики Джанелис движеше бизнеса си от дискретна градска къща, разположена в малка уличка, която се отделяше с рязък завой от „Корк“. Единственото, което подсказваше какво работи, беше автопортретът на Реноар на предната витрина. Може да беше оригинален или фалшификат, но доколкото Джейми знаеше, портретът никога не бе предлаган за продан. Мики бе колекционер от старата школа. Специализирал се беше в импресионизма и се наслаждаваше на самозваната си роля на старейшина на улицата и безмилостен враг на модернизма във всичките му форми. Дребен на ръст и небрежен, той носеше измачкан костюм и папийонка на точки, а от двете страни на плешивата му глава стърчаха кичури сива коса като експлодирали фойерверки. Джейми бе чувал, че Мики спокойно можел да се пенсионира още преди няколко десетилетия, но самият старец твърдеше, че единствено страстта му към изкуството го поддържа още жив.
	Когато Мики разбра кой го търси, отвори на Джейми и поздрави младия мъж като стар приятел:
	— Джейми Синклер, каква невероятна изненада! Мислех си, че си мъртъв или с печалбата от онзи Рафаело си забягнал към Таити да гониш мадамите като Гоген! Дошъл си да изхарчиш малко пари при Мики, а? Пилееш ги насам-натам, нали? Ела, имам да ти покажа нещо. Пристигна тази седмица. Виж!
	Мики профуча през галерията като миниторнадо, а Джейми тръгна подире му. Старецът дръпна една черна кадифена завеса и обяви тържествено:
	— Само за теб! — В очите му блещукаше особено пламъче, докато показваше картината. — Какво ще кажеш, а?
	Беше съвсем семпла. Просто хълм, покрит с дървета и цъфнали храсти, с изглед към морето. Хълмът беше изцяло в зелено и златно, изпъстрен с бледи цветя; дърветата имаха усукани вретеновидни стебла и сенчести ниско надвиснали корони, а морето бе в светло сапфиреносиньо, обсипано с пръски аквамарин. Но онова, което подсказа на Джейми какво гледа, беше небето. Облаци, същевременно плътни и ефирни, които сякаш плаваха из огромната синя необятност с грациозната лекота на лебеди, носещи се по повърхността на езеро. Първоначално на човек му се струваше, че са бели, но когато се вгледаше по-отблизо, забелязваше лилавото и златното, лазура и тюркоаза, а в далечината — призрачната заплаха от буря. Сигурно беше от ранните му картини, реши Джейми, когато още е изучавал занаята. Но в това небе вече се забелязваха първите наченки на импресионизма, който щеше да му донесе славата.
	— Мислех, че всички творби на Моне са в големите галерии и в частни колекции.
	Мики Джанелис изсумтя.
	— Когато се отегчат, богатите мъже идват при Мики! — каза го така, сякаш такава бе съдбата му. — Харесва ли ти?
	Джейми се насили да се усмихне, макар че стомахът му се бе свил на топка, а вътрешностите му горяха.
	— За харесването — харесва ми, Мики, но дали го искам? Не. Какво ще кажеш за стария Пиер-Огюст на витрината? Винаги ми е допадал. Колко искаш за него?
	— Джейми, Джейми, Джейми. — Възрастният мъж поклати побелялата си глава. — Знаеш ли, той е дал тази картина на баба ми в Париж, когато прусаците били на портите на града и всички мислели, че ще умрат. Тя е семейна реликва. Все едно да продам някое от децата си.
	Двамата се разхождаха из галерията и Мики приказваше за търговията с произведения на изкуството с увлечение, което контрастираше с годините му:
	— Геният никога не е бил по-добра инвестиция, помни ми думата! Намираш си един стар майстор, някой от най-великите, прибираш го в трезора за година и после правиш от него двайсет милиона без проблем! Искаш ли кафе?
	— Всъщност, Мики, стари приятелю — Джейми дъвчеше долната си устна, — надявах се да разменим някоя дума насаме.
	— Заем ли искаш? — попита Мики, когато се озоваха в офиса му, облицован с дъбова ламперия. — Май дочух, че хонорарът ти за откриването на Рафаело е заседнал някъде по трасето. По принцип Мики не дава заеми, обаче за теб ще наруша правилото си. Но само този път, нали?
	— Не става дума за пари, Мики. — Джейми от сърце и душа искаше да стане и да си тръгне, но си спомни съдържанието на втория лист и остана на мястото си. — Търся някой да ме препоръча на едни твои стари приятели. От армията.
	Мики се облегна назад в стола си. Усмивката все още бе на лицето му, но над очите му сякаш се бе спуснал непроницаем воал.
	— Ти знаеш, че Мики не е служил в армията, Джейми. Чувал си историята. Мики е бежанец…
	— Разбира се, Мики — увери го Джейми, — чувал съм историята. Всички я знаят. Работил си като роб за нацистите. Източна Прусия, нали? После дошъл принудителният поход пред настъпващите руснаци. Измръзване, дъвчене на кожената ти обувка и пиене на окървавен сняг. Какво беше казал веднъж? А, да. _Жалоните ни бяха труповете на загиналите. Всеки, който лягаше, повече не ставаше. Но Мики беше корав. Мики не легна на земята и Мики оцеля._ Така беше, нали?
	— Разбира се, Джейми, иначе Мики нямаше да е тук. Защо се шегуваш с мен? Защо дразниш стареца?
	Джейми извади плика от джоба си.
	— Както казах, Мики, търся кой да ме представи на едни стари твои приятели. — На бюрото помежду им постави втория лист хартия с изписаната част нагоре. — Казваш, че никога не си бил в армията, нали? Аз пък имам друга версия на историята и в нея Мики не е чак такъв герой. Да не би да твърдиш, че никога не си чувал за гората Румбула*?
	[* В края на ноември 1941 г. гората Румбула става сцена на едно от най-масовите изтребления на евреи през Втората световна война. Само за два дни там са избити 25 хиляди латвийски и немски евреи. — Б.р.]
	Старецът пребледня и лицето му доби болнавия жълтеникав цвят на горчица. Но той не беше живял в лъжа шейсет години, без да се научи как да действа.
	— Разбира се, че съм чувал за гората Румбула! Всеки латвиец е чувал за нея. Това не означава, че всеки латвиец има нещо общо със случилото се там.
	Мики вдигна листа и го хвърли обратно на бюрото.
	— Каква е тая простотия, Синклер?! Злоупотребяваш с гостоприемството и приятелството ми заради тези съветски пропагандни глупости! Махай се оттук!
	Джейми вдигна листа и зачете:
	— _През ноември 1941 г. бях една от приблизително двайсет и четири хиляди евреи, отведени от еврейското гето в Рига до гората Румбула. Дееспособните мъже бяха отделени от жените, децата и старците, но в продължение на десет километра аз крачих редом до баща си и дванайсетгодишния си брат Джейкъб Яков. Някои хора бяха убити по пътя, тъй като не можеха да поддържат темпото. Или от германците от командата Aktion, или — по-жестокото — от хората на местната милиция — Arajs Kommando. Бях уплашена, но баща ми ме успокои. Когато влязохме в гората, един местен човек, който ми беше познат, посочи татко и брат ми. Принуди ги да напуснат колоната, като ги заплаши с пистолета си, и ги блъсна сред дърветата. Не знаех какво да правя, но ми изглеждаше по-добре да ги последвам. Онзи мъж нареди на баща ми и брат ми да изкопаят дълбока яма, докато той ги гледаше и спокойно пушеше цигара. Когато ямата стана достатъчно дълбока, той им нареди да му върнат лопатата, която бяха използвали. Взе я и се усмихна, преди да я стовари с цялата си сила с острия ръб напред върху главата на баща ми. Разцепи черепа му на две. След това направи същото с брат ми. Стоях на десет метра оттам, сред дърветата, докато той запълваше ямата с помощта на окървавената лопата. Избягах в гората, където се сражавах с партизанските отряди до октомври 1944 г. Името на местния човек беше Микаилис Джанелис, едно момче, което познавах от училище. Това са моите свидетелски показания. Анна Гюренщайн._
	— Tas ir jӑžanӑs muļķības!* Махай се! Махай се! Махай се! И вземи със себе си тези лайна!
	[* Това са шибани глупости (латв.). — Б.р.]
	Мики трепереше. Стисна бюрото, а една вена на врата му пулсираше зловещо. Джейми се уплаши да не би старецът да получи инфаркт, но не отстъпи:
	— А военното досие на Микаилис Джанелис? И това ли са глупости, Мики? — Захвърли на бюрото снимката на екзекуцията и собственикът на галерията се отдръпна, сякаш е видял съскаща змия. — Ти си се променил много, Мики, но не и усмивката ти. Познах тази шибана усмивка веднага щом пристъпих прага ти! Исках да те фрасна по лицето и да я разкарам оттам. Ако не сътрудничиш, може би точно това ще направя! — После безмилостно продължи да чете: — _Записва се доброволец в латвийския легион на СС в началото на 1942 г.; воюва в Ленинград до принудителното оттегляне през пролетта на 44-та. Обвинен във военни престъпления по време на отстъплението._ Предполагам, че описаното е едно от тях, Мики, но в твоето досие съм сигурен, че има и по-лоши неща. _Останал на полуостров Курландия до края на 1944 г., ранен и евакуиран в Източна Прусия. Евакуиран от Кьонигсберг в Германия. Предал се на войските на Девета американска армия на 4 май 1945 г._
	— Военни престъпления ли? — изсъска Мики. — Какво, по дяволите, знаеш ти за военните престъпления?! Терористи! Стрелят в гръб, осакатяват! Американците поне ни третираха като патриоти. _Звената на Вафен СС* от балтийските държави следва да се разглеждат като отделни поделения, които не са част от германските СС. Ние не ги считаме за враждебно на САЩ движение_ — цитира той по памет. — А тук казва ли се също, че по време на военния трибунал в Нюрнберг стоях на стража с моите другари като съюзник? Пише ли, че бях съветник на ЦРУ за Латвия по време на Студената война?
	[* Военното подразделение на СС. — Б.р.]
	— Не, Мики, няма го. — Джейми усети, че гневът се оттича от него, когато срещна погледа на победения старец. — Изглежда, всичките ти бивши съюзници са те изоставили. Може би не са знаели за Анна Гюренщайн и гората Румбула, но сега вече са наясно.
	Вдигна двете бланки от бюрото и ги постави пред другия мъж.
	— Имам нужда от име и адрес, Мики, на контакт във Вафен СС. Човекът, който ми даде това, смята, че все още поддържаш връзка със старите си приятели. Трябва ми и едно хубаво и учтиво препоръчително писмо, с което да го помолиш да ми сътрудничи. Направи го и ще забравим, че това се е случвало.
	Мики грохна. Когато се протегна да вземе писалката и започна да пише, ръката му трепереше.
	— Ти си глупак, Джейми, изобщо не знаеш с какво се захващаш! Ще те изядат жив!
	— Ще рискувам, Мики.
	Латвиецът бутна листата към него. Джейми ги взе заедно с фотографията.
	— Идеално. Ако помогне, в което се съмнявам, това може да спаси нечий живот. Ще ти оставя другите неща, но ще взема снимката, ако нямаш нищо против, просто за всеки случай… Сега ще ти кажа довиждане. Съмнявам се, че ще се видим отново. — Обърна се да си върви. — Между другото на твое място бих поръчал още една експертиза на онзи Моне, там има нещо, което не е съвсем…
	Познатото изщракване от вдигане на пистолетен ударник спря думите на езика му. Джейми се обърна и видя, че Мики Джанелис е насочил срещу него малък и лъскав, но все пак много опасен пистолет. Ръцете на стареца силно трепереха. Но не достатъчно, за да пропусне целта от разстояние малко повече от метър. От пустите му мъртви очи личеше, че не му е останало нищо за губене.
	— Не ставай идиот, Мики! Помисли за децата си! Ако ме убиеш, просто хората, които ми дадоха тези неща, ще ги изпратят на шибания „Дейли мейл“ и ти не само ще се озовеш в затвора, но и ще те изтипосат на първа страница със заглавие: „Последният нацистки военнопрестъпник във Великобритания“. Просто остави скапания пистолет, моля те. Това взе да се превръща в навик, а не ми действа никак добре на храносмилането.
	Мики поклати глава.
	— Ти не разбираш! Никога не би могъл да разбереш. Баща ми беше сержант от полицията в Рига. Голям човек. Водехме хубав живот до деня, в който през 1940 година ни окупираха руснаците и от НКВД* дойдоха и го отведоха. Един евреин, наш съсед, го беше изобличил като националист. Когато германците изхвърлиха руснаците, намерихме тялото му в масов гроб заедно с още двеста други. Главата му беше разбита и успяхме да го разпознаем единствено по полицейската униформа. Когато нацистите започнаха да убиват евреи, аз се радвах. — Старецът кимна бавно, сякаш говореше за някой друг. — Да, доволен бях. Явих се доброволец, за да им помагам да ги пазят, но това не беше достатъчно. Трябваше да се помогне и с мръсната работа. Открих евреина, който беше издал баща ми, съвсем случайно. Веднага щом го видях, разбрах какво трябва да направя. Дори не съм забелязал момичето.
	[* Народен комисариат на вътрешните работи на СССР — изпълняват държавни функции, свързани с опазването на обществения ред, държавната сигурност и стопанство. — Б.р.]
	Последва дълго мълчание и Джейми забеляза, че пистолетът вече не се тресе и е насочен право в сърцето му. Ако се случеше невероятното и оцелееше, бронираното бельо щеше да стане постоянна част от гардероба му. Обмисли да се моли за живота си, но от погледа в очите на Мики схвана, че това няма да му помогне.
	— Всеки ден ходя в църквата и казвам молитва за тези хора, както и за всички останали; онези, чиито лица никога няма да ме напуснат. Моля се за прошка и за спасението си, но дори и да ме чува, бог никога не отговаря. Повече от шейсет години трябваше да живея с нещата, които извърших. И сега това? — Мики поклати глава и върху разпръснатите листове покапаха сълзи. — А сега това…
	— Е, Мики, старче, това си е между теб и съвестта ти. Сега — внимателно каза Джейми, — ако ще ме стреляш, можеш да се целиш и в гърба ми. Така че смятам просто да се обърна и да си изляза. Както казах, това си е между теб и съвестта ти, затова, ако ми позволиш да си тръгна, никога повече няма да чуеш за мен.
	Джейми се обърна много бавно. Отвори вратата на офиса изключително внимателно, сякаш обезвреждаше неизбухнала бомба. Гръбнакът му изтръпна в очакване на куршума, който несъмнено вече летеше към него. Изпитваше почти недоверие, когато се озова в коридора на път към изхода. Хвърли последен поглед към картината на Моне, каза тиха благодарствена молитва и посегна към дръжката на вратата.
	Внезапният пукот на малокалибрен пистолет разкъса тишината. За момент Джейми се зачуди дали все пак не е прострелян, но секунда по-късно чу как оръжието изтрополи на пода. Първата му мисъл бе да изчезне, преди да му се е наложило да обяснява на полицаите какво прави тук с един мъртвец. Всъщност дори докосна с ръка дръжката на вратата, преди да промени решението си и да се насочи обратно към офиса.
	Мики Джанелис седеше на стола, отметнал глава назад. Струята кръв, която излизаше от малката дупка в челото му, отслабваше с всяка следваща секунда. Бялата стена зад мъртвеца бе оплискана в червено — произволен модернистичен рисунък, който вероятно щеше много да допадне на Джаксън Полак*, но би обидил смъртно Мики. За щастие, явно нито една от пръските не бе достигнала повърхността на бюрото. Джейми взе уличаващите документи и ги натъпка в джоба си.
	[* Джаксън Полак (1912–1956) — влиятелен американски художник, водеща фигура в абстрактния експресионизъм. — Б.р.]
	— Довиждане, Мики. Нищо лично.


>	XXVI

	— Не знам как ти позволих да ме убедиш!
	— Мисли за града като за Северната Венеция. Също толкова мокър, но не чак толкова топъл.
	— В този наръчник не пише нищо подобно.
	— Е, няма как да ти го кажат, аз току-що си го измислих. В Хамбург обаче има и много други атракции, които една изискана американка да разгледа при първата си обиколка из европейския континент.
	— Изненадай ме — каза с прозявка.
	— Има красива архитектура, макар че доста от сградите са модерни, защото през 1943 година американските и Кралските военновъздушни сили повече или по-малко са го изтрили от картата.
	— Напомня ми на Лондон.
	— Там са се изявили от Луфтвафе.
	— Ха-ха. Продължавай да разказваш — нареди му. — Скоро ще се приземим.
	— Тук са открити „Бийтълс“ през хиляда деветстотин шейсет и… ъ-ъ… някоя.
	— Предпочитам класическа музика.
	— Отлично! — засия Джейми. — Най-доброто място за театър, опера и музеи в Европа!
	— И това си го измисли.
	— Съвсем не, поне що се отнася до операта.
	— Тук е и родното място на Бернт Хартман — отбеляза Дани. — Бивш член на Вафен СС и притежател на прокълнатата Корона на Изида. Въпреки близката ни среща с наследниците на Адолф Хитлер в Берлин ти отново се каниш да ме завлечеш в бърлогата на лъва или на дракона, или каквато там метафора подхожда най-добре на онзи социален клуб за възрастни бивши масови убийци. Може ли човек да бъде бивш масов убиец? Предполагам, че не.
	— Защо я нарече „прокълната“?
	Дани сви рамене.
	— Просто израз. Изглежда, много от хората, които влизат в контакт с нея, умират. Защо?
	— Надникнах още веднъж в интернет, преди да тръгнем, и попаднах на един от онези конспиративни сайтове, които твърдят, че Хитлер и Елвис са все още живи и се редуват да яздят Шергар*. В него пишеше нещо за Изида. Че на надгробен паметник, свързан с нея, пишело, цитирам: „Проклет бъди с дара на дългия живот“.
	[* Прочут ирландски състезателен кон, мистериозно отвлечен от маскирани мъже в началото на 80-те години. — Б.р.]
	Дани потръпна леко, а после си спомни нещо, което искаше да попита още преди решението на Джейми да тръгнат по хамбургската следа.
	— Хей, ти не каза почти нищо за срещата с онзи старец.
	— Не, не казах.
	— Как го понесе той? Сблъсъка с миналото, върнало се да го преследва след всичките тези години.
	— О, ами, предполагам, че го прие така, както би могло да се очаква.
	— Така ли?
	— Да.
	Джейми затвори очи, а самолетът започна да се снижава.

	* * *

	Първото, което Джейми направи, след като излезе от галерията на Мики, бе да се обади на Дейвид и да обясни какво се е случило. Не се изненада особено, че агентът на Мосад е по-загрижен да покрие следите си, отколкото от съдбата на бившия есесовец.
	— Не сте оставили нищо след себе си, нали? Никакви документи.
	— Не, реших, че за всички ще е най-добре, ако няма връзка с миналото му.
	— Добре, иначе можеше да стане неудобно за първоначалните собственици на информацията.
	— Мики беше възрастен човек, най-добре е семейството му никога да не научава.
	— Той беше масов убиец, господин Синклер, взел участие в убийството на най-малко двайсет и пет хиляди еврейски мъже, жени и деца. Не изпитвайте съчувствие към Мики Джанелис. Ако съществуваше справедливост, той още преди петдесет години щеше да е увиснал на въжето. А сега бих искал да поставите документите и снимката в плик и да ги изпратите на адреса, който ще ви дам. Моля ви, не се изкушавайте да ги копирате. Би било много неразумно.
	— Не искам да имам нищо общо с тях повече — увери го Джейми. — В замяна обаче бих желал нещо.
	— Упоритостта ви става леко дразнеща, господин Синклер! Недейте, както казвате вие англичаните, да насилвате късмета си.
	— Телефонният номер, който ми даде Мики, е на човек в Хамбург. Би било полезно да получа някаква информация за града и за… политическата ситуация там.
	— Предполагам, че под „политическа ситуация“ имате предвид колко голямо е в момента влиянието на СС в него?
	— Точно така.
	— Ще ви се обадя след петнайсет минути. А междувременно се отдалечете възможно най-много от галерията.


	Джейми седеше в едно кафене, когато получи обаждането.
	— Сам ли сте?
	— Разбира се. — „Защо е този въпрос?“, помисли си. — Имате ли нещо за мен?
	— След края на войната и на Нюрнбергския процес най-уместно било ръководството на СС да се покрие. От началото на петдесетте години обаче покрай политическите вълнения в Германия ръководството отново започнало да демонстрира силата си. През 1953 година високопоставени ветерани от СС се срещнали в ресторант в Хамбург, наречен „Фери хаус“. Там ги ухажвал местен политик на име Ролф Шмид. Говори ли ви нещо това име?
	— Имаше един Ролф Шмид, който е бил канцлер на Германия.
	— Точно така. Хер Шмид събирал гласове и понеже СС все още била достатъчно голяма сила, решил, че биха могли да му ги осигурят. Не след дълго Конрад Аденауер, тогавашният канцлер, се срещнал с бившия бригаден генерал Курт Майер — човек, когото в Нюрнберг признали за виновен за убийството на двайсет и трима канадски военнопленници. Майер бил висш служител от HIAG*, имал огромно влияние върху членовете и бил един от хората, съдействали за възстановяването на есесовските пенсии в съответствие с тези на ветераните от Вермахта.
	[* Асоциация за взаимопомощ на бивши членове на Вафен СС. — Б.р.]
	— Тоест СС все още е сила в Хамбург?
	— Времената се менят. — По тона Джейми усети, че Дейвид свива рамене. — Хората остаряват и забравят. HIAG все още е имала влияние през шейсетте и седемдесетте години; ветераните си правели социални клубове и организирали паради, но през осемдесетте години течението се обърна срещу тях. Новото поколение германци погледна към миналото и видя СС такава, каквато е всъщност: не герои, а убийци, които поддържат един смъртоносен режим. Официално организацията е разпусната през 1992 година.
	— Официално ли?
	— Всъщност мина в нелегалност. Социалните клубове промениха имената си. Събранията се провеждат на тайни места от хората, които останаха. Презирайте ги, ако щете, но не ги подценявайте. Те са стари. Не са мъжете, които са били някога. Но все още са опасни.
	— Какво можете да ми кажете за телефонния номер?
	— Джентълменски клуб в сърцето на един от недотам безопасните райони на града. Оставям на вас да прецените за какви джентълмени става въпрос. Искрено ви желая късмет, господин Синклер.

	* * *

	— Венеция, а?
	Джейми придърпа палтото по-плътно към себе си и отказа на поредната неостаряваща проститутка, която ги изкушаваше с тройка в местен хотел за сто евро — ол инклузив, така да се каже. Топчета суграшица падаха косо на светлината на уличните лампи и превръщаха в неонова дъга улицата, от двете страни на която се редуваха нощни клубове и крещящо осветени секс шопове. Треперещи проститутки се редяха край пътното платно, а мъже с алчни очи и костюмирани охранители наблюдаваха от малките странични улички като едри змиорки, които чакат плячката им да приближи достатъчно. „Репербан“ е най-известният район с червени фенери в Хамбург, но в града има и много други улици, където човек може да получи всичко на всякаква цена. „Щайндам“ бе една от тях.
	— Може би трябваше да останеш в хотела.
	— И да пропусна цялото това забавление?
	Дани и Джейми се усмихнаха един на друг.
	— Ей, ти, красивата дама, дето прилича на Сигорни Уивър! Искаш ли да се надрусаш? Теди има точно това, от което се нуждаеш.
	Говореше млад слаб мъж с тениска на „Гънс енд Роузес“ и многозначителна усмивка, който протягаше открито дланта си с пакетчета, пълни с прах. Дани Фишер дори не забави ход.
	— Разкарай се веднага или ще ти счупя шибаната ръка!
	Момчето разпери ръце, а после сви рамене. Усмивката му обаче не трепна и той продължи нататък в търсене на следващия потенциален клиент.
	— Къде се предполага, че трябва да се срещнем с онзи човек?
	— Има един бар, наречен „Пусикет“. Ще застанем отпред и някой ще дойде да ни даде инструкции.
	— Шегуваш ли се? Мислех, че имаме инструкции!
	Джейми сви рамене.
	— Така иска да играе нашият човек.
	Двамата вървяха нагоре по улицата и оглеждаха неоновите табели за бар „Пусикет“. Без предупреждение пред Джейми се появи силно гримирано момиче с права тъмна коса, което рязко разтвори дългото си палто. Под него не носеше почти нищо.
	— Харесва ли ви това, което виждате? Два часа, триста долара за вас и дамата. Мога да доведа и приятел, момче или момиче — по ваш избор.
	Дани Фишер изръмжа предупредително и Джейми вдигна ръце да отпрати момичето, надяваше се, без да изглежда заплашително. То обаче пристъпи между тях и се отърка в него, после леко го гризна по ухото.
	— Атина ме изпраща. — Джейми замръзна, като чу името. — Следят ви, бъдете внимателни. Ще се опитам да ги забавя.
	Момичето отстъпи назад и Джейми осъзна, че гримът прикрива чертите на лице, което за последен път бе видял край река Шпрее. Криеше и още нещо, което не бе осъзнал преди. Прилика с жена, която би могла да бъде нейна майка. Преди да успее да отговори, девойчето се изсмя в лицето му:
	— Майната ти, човече! — каза невярващо. — За тази цена не можеш да чукаш и някое от кучетата долу при доковете.
	Дани Фишер се канеше да се намеси, но се поколеба и момичето бързо се отдалечи. Джейми хвана Дани за ръка и я придърпа в най-близкия вход за, както изглеждаше отстрани, страстна прегръдка.
	— Какво, по дяволите, става, Синклер? Това момиче…
	— От Сестринството е — прошепна Джейми. — Мисля, че е една от двете млади жени, които видяхме пред Райхстага. Имаше нещо познато в нея. Струва ми се дори, че може да е дъщеря на Атина. Не се оглеждай, но Фредерик е тук някъде.
	Усети как Дани замръзва.
	— Какво ще правим сега?
	— Трябва да се изплъзнем от хората му и бързо да намерим „Пусикет“. Момичето каза, че ще се опита да ги забави. — Чуха някаква суматоха на двайсетина метра назад. Мъжки и женски глас спореха високо на немски, а после женският се извиси във възмутен писък. — И изглежда, успява. Хайде!
	Табелата над входа на бар „Пусикет“ представляваше анимираната фигура на Жената котка в реален размер. С камшик, огромни гърди и дълги крака с ботуши до средата на бедрото. Джейми отчаяно се огледа за човека, с когото трябваше да установят контакт.
	— Местенце от класа — измърмори Фишер. — Ако постоим тук достатъчно дълго, може да изкарам някой и друг долар. О, по дяволите!
	Източникът на раздразнението й беше младежът с широката усмивка и наркотиците, когото срещнаха преди малко. Приближи ги пак, но когато заговори, тонът му не съответстваше на усмивката:
	— Казаха ви да дойдете сами, само вие двамата! Каква е тази компания?
	Джейми затвори очи. За бога, колко хора ги следяха? Това си беше същински градски парад.
	— Ако имаме компания, не сме я поканили ние.
	Младежът претърси улицата с тъмните си очи.
	— Вие, хора… Добре, ето как ще стане.
	— Слушаме.
	— Отивате до бара, там вляво има две врати. Отваряте първата. Минавате направо през нея и вървите по коридора, докато стигнете до друга врата, която води към алея. Тръгвате по нея, завивате наляво, а след това вървите по първата алея вдясно. Завивате наляво в края й и след това продължавате по първата вдясно. Не спирате за нищо! Схвана ли, англичанино?
	— Схванах.
	— После какво? — настоя Дани Фишер.
	— Някой ще ви вземе.
	— Абсурд!
	Теди се ухили презрително.
	— Ако искате да си тръгнете, моля, заповядайте.
	— Ела! — Джейми взе решението вместо двама им и поведе Дани към бара.
	Вътре няколко самотни мъже на средна възраст наблюдаваха отегчено голо момиче, което танцуваше на пилон на подиума. Никой не помръдна, когато двамата влязоха. Само очите на момичето се стрелнаха в тяхна посока и срещнаха погледа на Дани Фишер със сестринско примирение.
	Джейми мина през първата врата и тръгна по смърдящ на урина коридор, от който се излизаше на слабо осветена алея. Тук-там ярко осветените прозорци разкриваха контрастни сцени на семеен живот или предизвикана от дрогата нищета, а миризмата на готвено си съперничеше с отвратителната смрад на отдавна запушена канализация. Надвисналите дървета хвърляха зловещи сенки, които криеха невидима заплаха. Двамата забързаха по грубия калдъръм, като избягваха тъмните кръпки.
	Когато стигнаха до кръстовище, Дани спря.
	— Тук вляво! — каза. — Питала ли съм те и преди, Синклер, как, по дяволите, се забърках в това?
	Джейми се опита да измисли нещо, с което да я успокои, но не успя.
	— Би могло да е и по-зле.
	Дани се засмя горчиво. След още петдесет метра вдясно от тях се отвори тесен проход, широк едва колкото двама души да минат през него.
	— Не може да бъде! — изстена Дани.
	— Човекът каза първата вдясно.
	— Не съм…
	Джейми се канеше да се шмугне в пролуката, когато из тесните улички отекна протяжен агонизиращ писък.
	— Откъде дойде?
	— Някъде напред.
	— Да вървим, Дани. Няма време за това. Той каза да не спираме за нищо.
	Само че тя го хвана за ръката и когато видя погледа в очите й, Джейми разбра, че няма как да се измъкне.
	— Аз съм ченге, Джейми. Такава ми е работата.
	Хукнаха напред и тичаха, докато забелязаха в далечината две фигури, които се бореха, притиснати към някаква стена. Джейми изпсува, сигурен, че прекъсват двойка, която прави секс. После видя едната фигура да дърпа назад ръката си и да удря, без да спира другата.
	— Ей!
	При този вик нападателят нанесе един последен свиреп удар, после се втурна нагоре по алеята и изчезна зад близкия ъгъл.
	Когато стигнаха до мястото, жертвата лежеше превита в сянката. Всеки дъх, който си поемаше, бе отчаяно накъсано ридание. Дани коленичи над сгърчената фигура, но веднага се отдръпна и притисна ръка към устата си.
	— О, боже!
	Зрението на Джейми бавно се адаптира към по-плътния мрак. Жената имаше тъмна коса и навярно доскоро е била красива, но сега беше трудно да се разбере, защото лицето й бе ужасно разранено от дузина прорезни рани. Дебелото кожено палто все още покриваше тялото й, но тъмната локва, която се разпростираше по калдъръма, подсказваше наличието на други, невидими наранявания. Беше момичето от улицата. Дъщерята на Атина. Разширените й очи отразяваха ужаса на това, което й бе сторено. Тя се опита да каже нещо, но потрепери и от срязаната й уста бликна кървав фонтан. Дани коленичи отчаяно до нея и заговори в ухото й:
	— Сестрите ти и Владетелката ще те посрещнат от другата страна. — Дали си го въобрази, или страхът в тъмните й очи наистина изчезна, преди да угаснат?
	Джейми сведе глава над мъртвото момиче, но се напрегна, когато чу тропот от посоката, в която бе изчезнал нападателят. Застана пред Дани, а тя каза тихо:
	— Ти се целиш горе, аз долу.
	Зададе се забързана фигура и щом забеляза двете сенки пред себе си, спусна ръка към кръста си. Джейми видя ярко проблясващо острие.
	— Горе — напомни му Дани.
	Джейми обаче вече бе разпознал характерната тениска.
	— Ти ли го направи? — попита настоятелно, когато младият дилър се приближи достатъчно.
	Теди погледна убитото момиче от Сестринството и поклати безмълвно глава.
	— Бързо! — каза им. — Оттук.
	Дани се поколеба, но Джейми я дръпна настрани от тялото.
	— Вече нищо не можем да направим за нея.
	Теди ги поведе обратно към тесния проход и през лабиринт от улички, които така се виеха и преплитаха, че само за няколко минути Джейми напълно изгуби представа в каква посока се движат. Докато тичаха, Дани пипнешком потърси ръката му и той я стисна, за да я успокои.
	— Защо й каза онова нещо? — Още докато задаваше въпроса, му стана ясно, че е трябвало да попита по-конкретно. Всъщност искаше да разбере как точно е разбрала какво да каже.
	— Предчувствие. — Дани сви рамене, но тонът й подсказваше, че става дума за нещо много по-могъщо. — Просто звучеше правилно.
	Докато тичаха, Джейми продължи да наднича през рамо. Изглеждаше малко вероятно някой да е в състояние да ги следва в този лабиринт, само че тук не беше в свои води и го знаеше. Даже Дани Фишер имаше повече представа какво правят, отколкото той. Сестринството някак бе намерило начин да ги последва, готово да помогне с каквото може в търсенето на Короната. Но дори и Сестрите на Изида не можеха да противостоят на зловещата сила, която също бе поела след тях. Сила, толкова безмилостна, че бе покосила младото момиче от Сестринството, без да се замисли, и то с дивашка свирепост, която очевидно целеше да изпрати послание. Момичето бе казало, че „те“ ги следят, и Джейми веднага бе приел, че става дума за Фредерик и „Врил“. Но как бе успял да ги издири Фредерик? Със същия успех можеше да ги преследва и онзи, който бе открил и заклал мъжете, изпратени от Америка, за да убият Джейми. Безпощадността беше очевидна, но пък методът, който бе използван този път, беше различен от онзи при предишните убийства. А съществуваше и трета възможност — сестрите на Изида може би имаха свои собствени врагове. Скритите общества винаги вдъхват страх с тайните, които пазят, а щом Сестринството бе просъществувало две хиляди години, едва ли страдаше от недостиг на тайни. Джейми си задаваше толкова много въпроси, за които нямаше отговори. И усещаше, че няма изгледи нещата да се подобрят в скоро време.
	Струваше му се, че алеите не могат да станат по-тесни, но Теди свърна в пролука между две сгради, по която можеха да се придвижват само един по един. В задната част на по-голямата от сградите имаше метална стълба, която стигаше до необозначена врата на първия етаж.
	Очите на водача им проблеснаха в тъмнината.
	— Стигнахме.


>	XXVII

	_Под първата светлина на лунния сърп._
	Паул Дорнбергер се намръщи и провери изчисленията си, макар да знаеше отговора достатъчно добре. Времето на стареца изтичаше.
	Опита се да си спомни първия път, когато баща му бе споменал за децата, но в ума му цареше пустота. Дали се бе случило в мазето? Едва ли щеше да узнае със сигурност, защото спомените за станалото там никога не бяха съвсем пълни. Появяваха се като снаряди над бойно поле — сияен взрив, миг на ослепително озарение, мимолетна сянка и после отново мрак. Но след тях винаги оставаше витаещо съмнение. Дали наистина бе видял онова, което си мислеше, че е видял? Беше ли извършил онова, което се боеше, че е извършил? Изуми се, че съществува спомен, който дори съзнание като неговото, напоено с толкова много кръв, се налага да потиска от страх пред последствията. Усети прилив на непозната емоция и потрепери. Осъзнаването дойде като шок. Споменът беше там, някъде из главата му, но Паул Дорнбергер не смееше да го докосне. Отвъд скритата врата в измъчения му ум се намираше тайната, която го правеше човека, който беше. Само че беше твърде уплашен, за да я търси.
	На прага се появи Олег Самсонов.
	— Добре ли си, Паул?
	Дорнбергер се насили да се усмихне.
	— Разбира се, сър. Между другото при мен са онези документи, които трябва да подпишете.
	— Добре, но ела на горния етаж. — Самсонов се усмихна смутено. — Оставих си очилата за четене в големия салон.
	Дорнбергер се усмихна в отговор. Работодателят му проявяваше пословична неохота да признае какъвто и да било свой недостатък. Фактът, че бе разкрил дори този свой дребен физически дефект, бе белег за нарастващото му доверие. Паул последва другия мъж нагоре по витата стълба до стая, която заемаше две трети от втория етаж на сградата. (Над нея се намираха спалните на семейството, гардеробните и домашният фитнес салон, обзаведен по последен писък на модата; най-горе, скрита зад подсилени армирани стени, имаше хеликоптерна площадка.) Пространството беше огромно и помещаваше обширен салон, чийто под бе покрит с най-добрата финландска дървесина и застлан с ориенталски килими, всеки от които струваше двойно повече от годишната заплата на Паул Дорнбергер. В един ъгъл бе окачен най-големият и най-скъп телевизор с плосък екран, който човек можеше да си купи. В друг имаше шведска озвучителна система с цената на едно от фераритата на Олег. Помещението бе проектирано така, че да има отделни акустични зони. По този начин Олег можеше да слуша музика, докато в същото време Дмитрий гледа любимите си анимационни филми, а красивата му като филмова звезда съпруга Ирина забавлява приятелите си край огромния панорамен прозорец с изглед към парка. Мраморни бюстове от Древна Гърция и Рим се съревноваваха с модерни скулптури на постаменти. А в центъра беше паник стаята, по чиито външни стени висяха картини за милиони.
	— Напоследък покрай сделките по сливането работиш доста извънредни часове.
	— Може би трябва да му дадеш почивка! — Ирина Самсонова целуна Паул по двете бузи, а Дмитрий го докосна по ръката със срамежлива усмивка.
	Олег вдигна сина си и го прегърна.
	— Не мисля, че в момента Паул има от онези лакомства, за които смята, че не зная. Може би по-късно, Дими. Ах — въздъхна Олег, — ето ги и тях. Ако има нещо, което ненавиждам, това е остаряването, но дори парите не могат да ти купят младост.
	Ирина целуна съпруга си по устните в знак на истинска обич. Нямаше нищо изкуствено в съпругата на Олег Самсонов — нито любовта, която даваше на семейството си, нито красотата й, която озаряваше всяка стая, в която влезеше.
	— Не, но би могъл да си платиш за лазерна хирургия, ако не се страхуваше толкова!
	Олег поклати глава унило.
	— Никой мъж, особено ако е руснак, не отива в болница, освен при крайна необходимост.
	Подписа документите, като внимателно изчиташе всеки един, преди да посегне към него с химикалката.
	— Трябва да покажеш на Паул новата си придобивка — предложи Ирина. — В края на краищата, той е почти член на семейството! — сетне се обърна към Паул. — Олег я купи, докато ти беше в Ню Йорк. Впрочем как мина пътуването?
	Дорнбергер се усмихна. За момент в ума му нахлу спомен за ужасени лица и специфичната солено-сладка миризма на изгоряла плът.
	— Мисля, че не след дълго ще берем плодовете от него.
	Олег погледна към вратата на паник стаята и се намръщи.
	— Не, сега имаме друга работа. Може би друг път.
	Паул кимна и преглътна разочарованието си. Щом Ирина беше така развълнувана от онова, което се намираше в паник стаята, сигурно бе нещо много специално.
	Тръгнаха обратно по стълбите и Олег влезе в кабинета си, а Паул се залови с документите. Умът на Дорнбергер се понесе към стар вътрешен конфликт. Короната и ножът. Вечните присъствия в живота му. Все още му бе трудно да повярва в истинността на онова, което бе научил през последните месеци. Но как иначе би могъл да обясни баща си? И самия себе си — творение на баща си. Винаги бе аутсайдер. Никога не бе получавал обич. Никога не се бяха държали с него като с дете. Целият му живот се въртеше около Короната и ножа. И Хартман. Компютърът му сигнализира, че е получил писмо. Отвори го и го прочете. Съобщението беше сложно и към него имаше прикачени няколко документа. На Паул му отне известно време, преди да схване истинския смисъл. Прочетеното го остави без дъх. Една крачка. Само още една крачка и щеше да го пипне!


>	XXVIII

	Горе на стълбите ги посрещна тийнейджър с обръсната глава, облечен с тъмно яке и черни дънки.
	— Приятели — увери го Теди.
	— Разбира се — изсумтя момчето. — Но и приятелите трябва да се претърсват. Заповеди.
	Теди сви рамене и побутна Джейми напред. Хлапето прокара ръце по тялото на британеца изненадващо внимателно, но без да пропуска нищо. Който и да го беше обучавал, си разбираше от работата.
	— Кажи му, че ако пробва същото с мен, ще му откъсна скапаната глава! — Дани стоеше със скръстени ръце.
	Джейми преведе думите й. Момчето сви рамене и отговори с най-добрия си гимназиален английски:
	— Ако не те претърсим, не влизаш. Както решиш.
	— Можеш да изчакаш отвън — предложи Джейми.
	— Ама естествено, когато адът замръзне! Само да пипнеш на грешното място, господинчо, и приятелката ти ще има да реве! — Дани се подложи на претърсването с поглед, който значително би понижил температурата дори в ада. После я въведоха с Джейми през дървена врата, обкована с метални гвоздеи.
	Влязоха вътре. В единия ъгъл на помещението имаше къс бар, покрай стените бяха наредени пейки с износена кожена тапицерия, а пред тях — няколко маси. На една от тях трима старци играеха карти и мърмореха, а четвърти ги наблюдаваше. Мятаха бързо картите един след друг, след което победителят избухваше в доволен кикот и прибираше печелившата ръка.
	Теди кимна към вратата в задната част на клуба. Дани и Джейми се спогледаха. Вече бяха решили, че той ще говори и че нямат друг избор, освен да се доверят на своите домакини. Джейми последва Теди, а Дани седна в ъгъла, близо до картоиграчите.
	Зад вратата — офис. Голи, оцветени от никотина стени с олющена боя; три маслиненозелени шкафа с папки; голям, богато украсен сейф, сякаш отмъкнат от някоя унгарска банка, и широко бюро, чийто плот бе покрит с надраскана червена кожа. Единствената светлина в стаята идваше от настолната лампа върху бюрото. В пепелника до нея пушеше пура, а димът й се издигаше спираловидно, осветен от крушката. На бюрото седеше аристократ с посивели коси (Джейми си помисли, че при други обстоятелства би могъл да мине за граф или принц) — едър и солиден човек въпреки очевидно напредналата си възраст. Имаше усмихнатите очи и черти на популярен актьор, които още напомняха за някога привлекателната му външност. Вероятно момичетата са го преследвали на тълпи, когато е бил в сивата си униформа със сребърни гръмотевици на яката. Мъжът вдигна поглед и изпрати някакво съобщение с очи на Теди. Младежът се обърна, канеше се да си върви.
	— Момент! — каза Джейми. — Едно момиче беше убито по пътя насам. Наръгано. Той имаше нож.
	Отново едва забележим знак с очи и Теди застана до стареца. Прошепна му нещо на ухо, след което застана зад Джейми. Държанието му не беше точно заплашително, но…
	— Той казва, че не знае нищо за момичето. Следили са ви. Двама мъже. Може да са били там, за да ви защитят… От нас ли?
	Джейми поклати глава.
	— Не. Казахте да дойдем сами. Така и направихме.
	В същото време се сети за Дейвид. Кой знае как работеха израелците. Но пък ако ставаше дума за Мосад, и печеният Теди не би ги забелязал…
	— Когато сте минали през бара, преследвачите са ви изгубили, но той се върнал, за да провери. Намерил само единия. Тогава дошъл при вас. Момичето вече било мъртво. После ви довел тук. Това достатъчно ли ви е?
	Изглежда, нямаше особено значение дали му е достатъчно, или не. Джейми знаеше, че няма да получи повече. Затова кимна. Чу се леко изщракване, когато Теди затвори вратата зад себе си. След като останаха сами, другият мъж остави мълчанието да се проточи. Джейми усети как старецът претърсва душата му с ледените си сини очи.
	— Къде смяташ, че се намираш? — Въпросът беше странен, но очевидно изискваше отговор.
	— В клуб за джентълмени в Хамбург, където се сервира алкохол.
	Мъжът бавно поклати лъвската си глава.
	— Не, явно не схващаш ситуацията. — Старецът взе пурата и я насочи към вратата. — Ти и твоята приятелка сте на крачка от гроба. Мислиш си, че можеш просто така да влезеш в нашия свят и отново да излезеш? Не става така. Ако повярвам на онова, което ми кажеш, може и да си тръгнете. Ако ли не, скоро край доковете ще плават две тела. Това ще нанесе удар по туристическия бизнес в Хамбург, но какво пък, има още много туристи.
	Мъжът се ухили с усмивка на гробар.
	— Кой уби Мики Джанелис?
	В стаята сякаш стана с двайсет градуса по-студено и Джейми се изненада, че гласът му не потрепери, когато каза:
	— Мики се самоуби.
	— А ти откъде би могъл да знаеш?
	— Защото бях там, когато го направи.
	— Мики беше безгрижен и весел човек. Всички го харесваха. Защо би направил такова нещо?
	Джейми се поколеба. Пред този човек лъжата и отклонението на вниманието нямаше да минат.
	— Може би си е помислил, че някой ще разкаже на света истината за миналото му.
	— Ти ли?
	Синклер кимна.
	— Би сторил това на Мики?
	— Не. — Джейми поклати глава. — Мики ми беше приятел.
	— Може би е трябвало да си подбира по-внимателно приятелите.
	— Може би. — Джейми събра цялото си хладнокръвие, за да издържи погледа на стареца. — Но понякога идва момент, когато се налага да жертваш дори приятелите си. Човек, който е вършил онова, което сте правили вие, би трябвало да го знае.
	За първи път забеляза, че в стаята има часовник — на заден план се чуваше измъчено тиктакане. Другият мъж бръкна под бюрото и отвори чекмедже. Джейми затаи дъх в очакване на онова, което ще измъкне. Оказа се бутилка с бистра течност и две стъклени чаши, които старецът напълни до ръба. Побутна едната към госта си и вдигна другата за наздравица.
	— За Мики!
	— За Мики. — Джейми изсипа силната течност в гърлото си и започна да примига, когато тя избухна в стомаха му и разпали пожар в него.
	Неизвестно откъде на бюрото се появи снимка, а чашите бяха повторно напълнени.
	— Аз и Мики в Харков през четирийсет и трета година. Аз бях на осемнайсет, когато си направихме тази снимка, служех в СС Лайбщандарте. — Старецът се ухили. — Телохранителите на Хитлер. Най-добрите. Нека ти разкажа за Мики! Той мразеше червените повече от всеки на тази земя. Разбира се, ние понякога убивахме затворници. И те го правеха. И какво от това? Беше война. Разправят, че на Източния фронт било кошмар. Истински ад. Не е така. На Източния фронт беше рай за войника. Всеки знаеше, че ако го заловят, е мъртъв. Затова се биехме до последния куршум, а когато куршумите ни свършеха, продължавахме със сечива от окопите, после с ножовете си и накрая със зъби и нокти.
	Старецът вдигна ръце, така че Джейми да ги огледа. Силни работнически ръце, по които още би трябвало да личат кървавите петна отпреди половин век.
	— Ние бяхме ходещи мъртъвци, което ни превръщаше в богове на бойното поле. Мики не бе истински есесовец, във всеки случай не беше от Вафен СС, но аз го харесвах. Проблемът беше, че на него му беше приятно да убива затворници. Веднъж го видях да гръмва двайсет подред. Така и не спря да се усмихва. Може и да бяха комунисти, а може и да не бяха. Двайсет мъже и жени, коленичили пред него. Бум. Бум. Бум. — Насочи пръста си и натисна въображаем спусък, сякаш държеше пистолет.
	Джейми се опита да съчетае образа на усмихнатия убиец Мики с онзи на стареца, който твърдеше, че се е покаял и се моли за душите на жертвите си. Не успя.
	— Чух, че латвийският легион бил унищожен в Курландия, затова изобщо не очаквах да видя Мики отново. Но той се появи в Хамбург през петдесетте години. Аз извадих късмет — получих шрапнел в крака, докато се биех с Хитлерюгенд в Кан, Нормандия. За щастие, канадците не застрелваха ранените, макар че избиха почти всички останали. Когато Мики почука на вратата ми, ръководех сам бизнеса си и работех с HIAG, помагах на стари другари, които не бяха извадили такъв късмет. Каза ми, че се нуждаел от помощ, защото отново се борел с червените, но този път заедно с ЦРУ. Разсмях се, защото по онова време ЦРУ беше голяма шега, но той беше сериозен. Искали да изпратят агенти в Латвия от Хамбург; Мики ги беше убедил, че може да го организира. Ние имахме хората, имахме и опита — всеки в Хамбург познаваше човек, който разполага с лодка. И така около три години СС работеше с американците срещу Съветския съюз, за което ни плащаха добре. Но през петдесет и четвърта звездата на Мики вече залязваше и янките схванаха, че операцията не върви. Работата се разсъхна, но Мики все още се усмихваше. И една вечер, когато бяхме седнали на по питие във „Фери хаус“, за да приключим операцията, ми каза, че винаги се е интересувал от изкуство. „Мисля да открия художествена галерия. Познаваш ли някого, който има за продажба произведения на изкуството?“ — попита той. Мики знаеше, че по време на войната във Франция, Италия и Холандия всички скатаваха по нещо за бъдещето. Ако си обикновен войник, прибираш някой златен свещник в ботуша си. Ако си генерал, натоварваш цял конвой камиони с всичко, до което успееш да се докопаш: картини, скулптури, златни и сребърни кюлчета. Някои бяха унищожени, други — върнати на собствениците им от Съюзниците, но голяма част все още стояха скрити из тавански помещения и банкови трезори. Никой нямаше представа какво да прави с тях. „Давай ми по малко — каза ми Мики, — само дреболиите, никакви стари майстори. Ще ги продавам вместо теб на най-добрата цена и ще си прибирам комисиона.“ Ето така започна Мики в бизнеса и продължихме да работим заедно досега. Мики ми липсва.
	Старецът отново бръкна в чекмеджето и извади пистолет „Валтер P-38“ — смазан, блестящ и опасен. Сложи го на бюрото пред себе си и го завъртя. Когато спря да се върти, дулото му сочеше право към Джейми.
	— Защо си дошъл?
	Джейми извади лист хартия от джоба си и го сложи на бюрото до пистолета.
	— Опитвам се да разбера какво се е случило с този човек. Това би могло да спаси живота му.
	Другият мъж го прочете, като поклащаше глава. Накрая сви рамене.
	— Може би ще успея да направя нещо, а може би не. Беше преди много време. Доста хора изчезнаха, защото така поискаха, за което си имаха добра причина. — Положи листа обратно до пистолета. — Ела след два дни и ще имам отговор за теб.
	После си наля още едно питие и Джейми го остави да се взира в снимката — старец, превърнал се във вечен затворник на младостта си.
	Джейми се върна обратно в клуба, където Дани раздаваше карти на старите войници. Един от тях вдигна поглед и се усмихна.
	— За бога, приберете си я! Направо ни разсипва.


>	XXIX

	Завихрени от вятъра танцуващи снежинки се носеха през дима и искрите и се стопяваха в пламъците, обхванали горящата сграда.
	— Сигурен ли си, че е тук?
	Джейми не можеше да откъсне очи от бившата пиянска бърлога на СС.
	— Да, сигурен съм.
	Стояха зад голямата тълпа, която се бе натъпкала в уличката, за да наблюдава пожара иззад полицейската бариера. Пожарникарите се появиха твърде късно. Пламъците вече бяха захапали здраво покривните подпори и фуги на сградата. Прегрелите плочи избухваха и се стоварваха на парчета на улицата. Минути по-късно покривът се срина със звучно „туп!“ и отново запрати пламъци и искри високо в небето над Хамбург.
	— Какво ще правим сега?
	Същия въпрос си задаваше и Джейми, но — за щастие или нещастие — бързо получи отговор. Поне ако съдеше от дулото, болезнено забучено в подмишницата му.
	— Елате с мен! — Джейми хвърли поглед през рамо, но момчето, което ги бе претърсило по-рано, натисна по-силно пистолета. — Казах да дойдете с мен, което означава само това и нищо друго.
	Дани беше достатъчно близо, за да разбере какво става. Джейми я видя как се напряга, но поклати глава. Каквото и да ставаше, можеха да го разберат само ако последват инструкциите на младежа. Той ги отведе в бар, който се помещаваше в тъмно мазе. Есесовският патриарх, с когото преди малко Джейми бе говорил за Мики, седеше на маса с четирима други мъже. Повдигна бялата си грива и фиксира новодошлите със светлите си очи.
	— Това ваше дело ли е?
	Момчето още беше някъде зад тях, а в сенките, зад завесата от мъниста, която водеше бог знае къде, имаше още един мъж. Този път Джейми разбра със сигурност, че ако каже погрешното нещо, никога няма да си тръгнат живи от бара.
	Поклати глава.
	— Навярно са били хората, които също търсят Хартман. Те искат да го видят мъртъв. Сигурно са ни проследили до вас.
	Старият войник стисна устни и се замисли. Не за първи път решаваше живота и смъртта на друго човешко същество. Джейми се надяваше, че поне малко го е затруднил. Изразът на лицето му не се промени, но старецът явно бе взел решение.
	— Разберете кои са тези хора, кажете ни и ние ще се погрижим за тях. — Изрече го като заповед, не като предложение. Миг колебание, след което бутна хартиен плик до другия край на масата.


	— Цюрих?
	— Прилича ми на адрес на адвокатска кантора. Форкщрасе.
	Джейми разпозна погледа й.
	— Просто поредната стъпка. Брънка във веригата. Но ако не отидем, никога няма да разберем.
	— Добре, но времето ми изтича, Джейми! Не мога до безкрай да търча напред-назад из Европа в гонене на Михаля.
	Джейми се загледа в нея. Не искаше това, но трябваше да й го предложи:
	— Може би ще е по-разумно да отида сам.
	Дани го обмисли и поклати глава.
	— Не. Все още не. Още една стъпка, а след това може би… но още не. Ще резервирам билети за полета.
	— Защо не поръчаме на служителите в хотела да ни набавят кола под наем? — предложи Джейми.
	— Луд ли си? Сигурно има, колко… към осемстотин километра оттук до Швейцария. Може би са над деветстотин и петдесет. Със самолет са два часа, а с кола — цял ден. Два, ако се изгубим в Алпите.
	Джейми отиде до прозореца и огледа улиците и каналите долу.
	— Хората, които убиха онова момиче и изгориха клуба, са все още там някъде. Ако летим със самолет, могат да качат някого на същия полет или да изпратят човек да ни чака на летището. Шофирането ще отнеме повече време, но ще имаме близо хиляда километра път, за да им се изплъзнем. Няма да ни се налага да попълваме дестинацията си в документите, достатъчно е да кажем само, че ще обикаляме страната.
	Два часа по-късно се отправиха на юг. Зад волана на наетото ауди беше Джейми, който умишлено поддържаше скоростта неравномерна. Първо шофираше толкова бавно, че шофьорите на камионите, които се движеха заедно с тях по бавната лента, надуха заплашително клаксони. След това пък натискаше газта до дупка, така че през прозорците германската провинция се размаза като в мъгла. Дани оглеждаше пътя за автомобили, които се опитват да ги настигнат.
	— Има ли нещо?
	Тя поклати глава.
	— Но това не означава, че не са по петите ни. Ако онези са професионалисти, може да ни следват дори четири-пет автомобила, които сменят местата си, за да са сигурни, че няма да ги засечем.
	За по-сигурно след Франкфурт слязоха от магистралата и караха двайсет минути по провинциалните пътища, след което намериха къща за гости и спряха за бира и наденички.
	— И така, какво ще стане, когато стигнем до Цюрих? — попита Дани, докато ядяха.
	— Ще осъществим връзка. Ще разкажем — Джейми вдигна листа, който им бе дал бившият есесовец — на хер Кьолер история. Не истинската история, разбира се, това би било прекалено, а нещо подходящо, което обяснява защо е толкова спешно да намерим Хартман. Може би го търси някой роднина във връзка с наследство, нещо такова…
	— Мислиш ли, че един адвокат би се хванал на това? Особено швейцарски адвокат!
	Джейми не обърна внимание на недоверчивото сумтене, което придружи думите й.
	— Може би ще е достатъчно просто да споменем името на Хартман. Няма смисъл от догадки.
	След деветчасово пътуване влязоха в Швейцария северно от Базел и прекосиха Рейн, после свърнаха на изток и продължиха успоредно на швейцарско-германската граница, а след това на юг през гористите хълмове на Ааргау. Прекосяваха малки безупречно поддържани градчета и Джейми взе да се чуди да не би в Швейцария да има закони, които забраняват лющеща се боя и избуяла трева. Колкото повече се приближаваха до Цюрих обаче, толкова по-урбанизиран ставаше пейзажът. Джейми беше уморен, но също така бе спокоен и уверен, че никой не ги следва. Нито той, нито Дани знаеха, че екипът за наблюдение, който ги следеше от Хамбург, се състоеше от четири немски лимузини, водени от джип „Мерцедес“. Бяха прихванали аудито в трафика в центъра на града. Мъжът в мерцедеса реши, че би могъл да извърши удара — да ги убие или залови — на кое да е от общо пет места, само че си имаше заповеди.
	— Май трябва да отидем от другата страна — посочи Дани услужливо.
	Джейми изпъшка и се опита да се придвижи през поредната дяволски усложнена система от натоварени еднопосочни улици. В крайна сметка намериха начин да пресекат и след двайсетминутно отклонение се върнаха обратно в центъра на града. Откриха хотел в близост до източния бряг на Цюрихското езеро, разположен в квартал с широки улици, паркове и красиви стари къщи. Джейми остана с впечатлението за стар, красив и разпрострян нашироко град, в който хората си гледат своята работа и биха предпочели другите да нямат коли. За съжаление, беше станало твърде късно за излизане и не можаха да проверят дали е прав. Задоволиха се с по бира в бара на хотела, преди да се оттеглят в стаята си. Взеха си душ, правиха любов — бавно и леко разсеяно като хора, които мислят за други неща — след което заспаха. Дани сънуваше колите на преследвачи, които може да бе пропуснала, а сънят на Джейми бе наситен с усещането, че животът му се е объркал някъде и той не знае как да го върне на мястото му. На сутринта се обади по телефона, за да уреди среща с адвоката.

	* * *

	— Разберете, че нямаме документи за клиент на име Хартман.
	Дани и Джейми си размениха разочаровани погледи.
	— Ами, в такъв случай явно сме си изгубили времето, както и вашето, хер Кьолер. Извинете за неудобството.
	Наканиха се да станат от местата си, но адвокатът, който говореше перфектен, макар и строго официален английски, вдигна ръка.
	— Моля ви, не съм приключил. Макар че в архивите си нямаме Хартман, вчера следобед ми се обадиха по телефона и ме предупредиха, че има вероятност някой си хер Синклер да посети офиса ми.
	— Може ли да попитаме за източника на това обаждане?
	— Не, не може. Целта на разговора обаче беше да се дадат определени инструкции в случай на такова посещение. Те задействаха отдавна установена процедура, която, доколкото ми е известно, никога преди не е била необходима. — Подаде им някакъв бял плик. — Трябва да знаете, че не съм запознат със съдържанието на плика. Нито пък искам да бъда.
	— Това не е ли малко странно? — попита Дани.
	Швейцарецът се усмихна неискрено.
	— Аз съм просто посредник, госпожице Фишер, преносител на информация, незасегнат от онова, което минава през ръцете ми. Мога да ви уверя, че в Швейцария това е напълно нормална ситуация. — Посочи към портрета на излъчващ неодобрение високомерен мъж с висока колосана яка. — Дядо ми, основателят на тази фирма, също би потвърдил, че е така.
	Излязоха от офиса на адвоката и се намериха на дълга широка улица, която разделяше Осми район на Цюрих. Джейми потупа дланта си с плика.
	— Е — каза Дани, чийто глас отразяваше разочарованието й. — Оказа се прав. Още една брънка във веригата, но тази проклета верига само обикаля ли, обикаля в омагьосан кръг! _Аз съм просто посредник, госпожице Фишер_ — изимитира съвършено скования английски на адвоката тя, — _преносител на информация_. Боже, прищя ми се да го стисна за мършавия врат и да го разтърся!
	— Недей да прибързваш, още не сме видели какво има в писмото — настоя Джейми. — Кьолер говореше за отдавна установена процедура, която никога преди не е била използвана. За колко ли време става въпрос? Адвокатската кантора „Кьолер“ съществува най-малко от шейсет години. Дали пък старият дядо Кьолер не е получил инструкциите лично от Хартман?
	— Единственият начин да разберем, е да отворим писмото, така че се заемай с него!
	Джейми огледа улицата. Ако някой знаеше, че ще бъдат тук, вероятно ги наблюдаваше. Хвана Дани за ръка и докато тя протестираше, я поведе по странична пресечка, като завиваше напосоки надясно и наляво. Накара я да изчака, докато стигнат до близкия парк, което наистина я вбеси. После разкъса печата и извади от плика един-единствен лист хартия.
	— В това няма смисъл.
	— В кое?
	Подаде й писмото.
	— Продължете до „Сейфове и блиндирани каси _Фасетка_“. Форкщрасе №12, Цюрих. Влезте през задната врата и изчакайте по-нататъшни инструкции.
	— Някой подръпва веригата ни. — Дани огледа парка около тях, но видя единствено млада двойка, която си играеше с малко момиче под дърво, докато по-голямо момче се катереше по клоните. — Играят си с нас. Може би просто трябва да си тръгнем.
	— Бих се съгласил, ако не бяха тези две неща. Първо, въпросната фирма се намира на по-малко от четиристотин метра оттук. Второто е името на фирмата.
	— Какво за него?
	— „Фасетка“ има няколко значения. Може да означава отделна характеристика на нещо, но обикновено се свързва с един конкретен предмет.
	— И какъв е той?
	— Диамант.
	На излизане от парка така и не забелязаха мъжа, който се приближи до входната врата на близката къща. Нито факта, че му отне доста време да си намери ключа.


	„Сейфове и блиндирани каси _Фасетка_“ се намираше в модерен район с магазини и апартаменти. На четирите му витрини бяха изложени множество ултрамодерни сейфове, алармени инсталации и друга охранителна техника. Макар че лампи осветяваха стоката, магазинът явно не работеше.
	Дани поклати глава.
	— Ще ти кажа нещо, Синклер, ако това тук съществува от Втората световна война, аз съм Абрахам Линкълн. Едно звънче в главата ми звъни и настоява веднага да се махаме оттук, по дяволите! Ако си носиш бронежилетката, сега е моментът да ми я дадеш.
	Джейми игнорира оплакванията й и скоро откриха уличка, която водеше до паркинга на триъгълния жилищен блок, където се помещаваше магазинът. Всяка фирма, която имаше офис на приземния етаж, разполагаше с малък двор за склад и доставки, обозначен с табела с името на компанията.
	— Ето! — Дани мина през отворените двойни врати, през които се виждаше вътрешният двор.
	Насреща имаше широк вход за доставчиците, а отстрани на него — огнеупорна врата. Дани бавно се приближи към нея и я бутна.
	— Странен начин да държиш „лошите“ на разстояние. Особено за охранителна фирма — промърмори, когато вратата безшумно се отвори.
	Двамата се спогледаха. Дани си пое дълбоко въздух, но когато понечи да прекрачи прага, Джейми сложи ръка на рамото й.
	— Мисля, че в този случай ще е най-добре джентълменът да мине пръв.
	— Давай, но не се опитвай да се правиш на герой! При първия признак на опасност се омитаме.
	— Напълно съм съгласен с вас, детектив Фишер. А дали случайно не носите някой 9-милиметров глок в дамската си чанта?
	— В нея май има всичко друго освен пистолет. — В гласа й Джейми долови усмивка. — Не, оставих глока си в Бруклин. Тези дни дори на полицай не може да му се размине пренасянето на оръжие на борда на „Боинг 747“.
	— В такъв случай: „Към пробива отново, храбри мои!“*.
	[* Джейми цитира пиесата на Шекспир „Хенри V“ (1599 г.), превод Валери Петров. — Б.р.]


>	XXX

	Отвътре магазинът представляваше мрачен лабиринт от огромни сейфове и купчини по-дребни предмети: блиндирани каси, охранителни системи за видеонаблюдение и аларми. Единствената светлина идваше от прожекторите на витрините (но по-голямата част от нея бе блокирана от стоките), както и от някакъв източник в далечния край на магазина. Мигащ червен лъч проблясваше от закачен към тавана глобус — изглежда, някой наблюдаваше придвижването им. Успокояваща мисъл, която означаваше, че навярно никой не ги причаква в засада. От друга страна, може би просто се самозалъгваха.
	Но светлината идваше и от малък семпъл офис, към който приближиха. В центъра му имаше бюро, а невероятно тежката му врата бе отворена и сякаш ги приветстваше.
	— Моля, заповядайте — покани ги странно изкривен глас с безспорно американско произношение.
	Джейми се поколеба на прага и едва не припадна, когато усети на рамото си нечия ръка. Обърна се и се вгледа в обезумелите очи на Дани Фишер.
	— Капан! — прошепна тя.
	Синклер имаше чувството, че устата му е пълна с чакъл, но поклати глава.
	— Искахте да говорим, така че влезте и говорете — настоя гласът.
	Двамата влязоха рамо до рамо в стаята, стиснали ръце.
	— Най-после! — заяви невидимият домакин с добродушен, дори игрив тон. — Сега можем да продължим. Седнете, моля.
	Зад бюрото имаше два стола, на които предпазливо седнаха. Над отворената врата срещу тях бе поставена охранителна камера. Джейми осъзна, че говорещият ги наблюдава от монитор, който се намира наблизо. Гласът идваше от микрофон, инсталиран в ъгъла зад тях, което създаваше странното усещане, че са обградени. Чувството се усили, когато металната врата на стаята се затвори с тихо, но категорично „щрак“. Двамата трескаво огледаха помещението за алтернативен изход, но бързо стана ясно, че Дани се е оказала права и са попаднали в капан.
	— Сега разполагаме с известно уединение — заяви домакинът им.
	— Не трябва ли да ни кажете да не се тревожим? — попита Джейми и посочи затворената врата.
	— В момента се възхищавате на вътрешността на трезор ХК-60, най-продавания ни голям сейф. Снабден е с 20-сантиметрови стени от титаниева стомана, напълно криптирано заключване и гарантирано херметично затваряне. Дали не ви е леко задушно там?
	Джейми преглътна и усети, че не му достига въздух. За миг стените сякаш се приближиха. Клаустрофобията никога не му бе създавала проблеми в миналото. В армията беше издържал онова изпитание в пълната с вода тръба и бе изпитал само лек дискомфорт. От друга страна, тогава беше наясно, че ако му се случи нещо, добрите момчета винаги са наблизо и ще го измъкнат. Никога не се бе озовавал заключен в двуметрова стоманена кутия с ограничено количество кислород.
	Дани седеше с отпусната назад глава и притворени очи. Джейми се зачуди дали това е признак на отчаяние или раздразнение, или просто показва, че спътницата му иска да го убие, задето я е въвлякъл в тази бъркотия. Детектив Фишер отвори едното си око и потвърди третата теория:
	— Казвала ли съм ти, че никак не обичам затворени пространства?
	— Кислородът би трябвало да ви стигне за около трийсет минути, плюс-минус няколко — увери ги гласът. — Ще ви отпусна десет от тях да обмислите ситуацията си, след което ще поговорим.
	— Дойдохме тук заради Хартман.
	Гласът на Джейми отекна между металните стени, но единственият отговор, който получиха, беше тихо пращене. Дани избута бюрото встрани и дървото силно изскърца от триенето в пода, после тя изрита безрезултатно вратата.
	— Добре, Шерлок, какво, по дяволите, ще правим сега?!
	— Ще чакаме. Може би блъфира.
	— И толкова? — Дани не си направи труд да скрие недоверието си.
	— Все още сме живи. — Джейми се втренчи в камерата. Опитваше се да разбере кой ги гледа и се надяваше да оцелее достатъчно дълго, за да го потроши от бой.
	В сейфа вече ставаше задушно. Скоро дрехите на двамата вътре прилепнаха към телата им от потта, а въздухът сякаш стана по-плътен и по-труден за дишане. Джейми беше наясно, че е само илюзия, причинена от собствения му страх, обаче това не му помагаше особено. Дани бе седнала на пода, опряла гръб срещу една от стените.
	— Тук сме, защото искат нещо от нас, нали?
	Той кимна.
	— Ако искаха да ни убият, можеха да го направят и в Хамбург. Мисля, че тук вече не става дума за СС и миналото. Това засяга настоящето. Когато се свързахме с веселия хер Кьолер, явно сме почукали на нечия врата и сме притеснили някого. Сега той трябва да реши дали да ни отвори и да ни позволи да прекрачим прага, или… — Джейми сви рамене.
	Дани се размърда и се изправи. Хвана го за ръка и го дръпна възможно най-далеч от микрофона и камерата.
	— Е, какво можем да им кажем, което ще ни запази живи? — прошепна.
	— Ключът е Хартман. Който и да е човекът отвън, ще иска да разбере защо миналото внезапно се е върнало да го преследва. Ще иска да узнае как сме стигнали дотук и кой друг знае къде сме.
	— Значи ще му кажем за Короната на Изида?
	— Освен ако не преценим, че именно тя е причината той да се крие през всичките тези години. Ако е така, самият факт, че знаем за нея, може да го накара да ни остави да изгнием тук. Ох! — Джейми докосна ухото си, където Дани току-що го беше ухапала.
	— Трябваше ми нещо малко по-положително!
	— Най-добре да си изиграем картите една по една. Ако няма причина да ни остави живи, трябва да му дадем такава. Може да е Короната на Изида, а може и да не е. Тя е жокерът в тестето, но само домакинът ни знае дали е коз, или не е. Единственото, за което съм сигурен, е, че не бива да го вкарваме в игра твърде рано. Има ли смисъл това, което казвам?
	— Общо взето.
	Изминаха още няколко минути и въздухът около тях стана осезаемо по-застоял и тежък.
	— Виждам, че добре сте оползотворили времето си! — В гласа нямаше и намек за емоция или състрадание. — Остават ви двайсет минути. Времето ще стигне, за да си поиграем на двайсет въпроса. Е, може би не чак двайсет, но достатъчно, за да получите възможност да ме убедите, че имате някаква стойност. Първо, очевидното: Защо дойдохте тук?
	Двамата се спогледаха и Джейми заяви:
	— Търсим информация за мъж на име Бернт Хартман.
	— Добро начало. Потвърждавате онова, което вече знам. Може ли да попитам защо Хартман ви е толкова интересен?
	Този път отговори Дани. Разказа за убийствата в Ню Йорк и Лондон и връзката им с мъжа от СС.
	— Разбирам защо бихте искали следата да се потвърди, но не и защо преследвате този човек, Хартман. В крайна сметка има много по-голяма вероятност да е мъртъв, отколкото да е жив, нали така?
	Дани рязко вдигна глава.
	— Защо го казахте? — Не беше споменала подробности за кариерата на Хартман в Geistjaeger 88 или за изчезването му в Берлин. — Сега Бернт Хартман би трябвало да е на осемдесет и няколко години, както много други хора, оцелели след войната.
	— Простете, детективе, но настоявам аз да задавам въпросите. Повтарям: защо преследвате Бернт Хартман? — Последва дълга опасна пауза, изпълнена само със звука от затруднено дишане. — Не се бавете твърде дълго. Времето, а и въздухът ви, не достигат.
	— Защото… ако е жив, трябва да бъде предупреден. — Дани имаше чувството, че ходи по плаващи пясъци. — Фамилното име не е единственото, което свързва жертвите на убийствата с него.
	Отново дълго мълчание. Сякаш човекът пред микрофона не беше сигурен, че иска да знае отговора. В крайна сметка реши, че иска:
	— И какво е другото нещо?
	— Един египетски символ.
	— Продължавайте.
	— На челото на една от жертвите е издълбано Окото на Изида.
	От микрофона се чу тупване, сякаш някой го е съборил. Когато заговори отново, гласът бе почти обвинителен:
	— И какво ви кара да смятате, че това е свързано по някакъв начин с Хартман?
	— Мисля, че вече знаете отговора, сър — тихо каза Дани. После зачака ядосаното опровержение. Не очакваше обаче проточената въздишка, която чуха.
	— Не трябваше да идвате тук. Наистина съжалявам.
	Абсолютната безвъзвратност на казаното накара Дани да замълчи. Джейми знаеше, че има само няколко секунди, преди мъжът да изключи камерата и микрофона и да ги остави да се задушат.
	— Предай му, че Макс Дорнбергер казва _здрасти_!


>	XXXI

	Джейми и Дани лежаха на пода в сейфа и поемаха задъхано последния кислород, когато вратата се отвори и вътре нахлу поток хладен въздух, който им подейства ободрително като шампанско. Вдигнаха глави и видяха трима млади мъже, облечени в ежедневни дрехи и въоръжени с автоматични пистолети. Двама от тях имаха тъмни коси и бледа кожа и явно бяха близнаци, третият беше висок, слаб, със златист тен и бледи сини очи. Последният хвърли чифт кожени качулки към затворниците.
	— Сложете си ги.
	Джейми вдигна едната, но Дани се обади:
	— Последния път, когато ме накараха да нося такова нещо, попаднах в големи неприятности. Гарантирате ли, че няма да се случи отново?
	Мъжът сви рамене.
	— Слагаш си я на главата и идваш с нас или не я слагаш, а ние затваряме отново вратата.
	— Е, след като поставяте така въпроса…
	Още един микробус и още едно мистериозно пътуване в пълен мрак. Возиха се в продължение на четирийсет минути, след което автомобилът спря. Този път пътуването съвсем не бе така плашещо като онова с Фредерик, а при слизането дори им помогнаха внимателно да се измъкнат от местата си и да прекосят настлана с чакъл алея и да влязат в непозната сграда.
	Когато им свалиха маските, Дани и Джейми се озоваха в светла стая с изглед към зеленчукова градина. Но там нямаше нищо, което да им подскаже къде се намират. Бяха им взели паспортите и портфейлите по време на пътуването. Сега им ги върнаха, което беше обнадеждаващо. Огледаха се наоколо озадачени. На задната стена, долепена до близкия хълм, имаше стоманена врата на грамаден сейф, който бе достатъчно голям, за да влезе човек в него. Гледката накара Джейми да потръпне.
	Без да кажат и дума, близнаците излязоха от стаята, а третият мъж зае позиция до вратата. След малко при тях дойде дребен като гном възрастен мъж с ужасно усукан врат. Имаше весели проблясващи очи, а на лицето му бе изписано вечно недоумение, сякаш въпреки напредналата възраст всеки следващ ден го объркваше повече и от предишния.
	— Благодаря ти, Ролф. Прати близнаците да донесат кафе, става ли? — Старецът махна на Джейми и Дани да седнат на двойка бели кожени кресла и се настани срещу тях на трети такъв диван. Взираха се един в друг доста време, след което Дани наруши мълчанието:
	— Бернт Хартман, предполагам?
	Старецът се засмя.
	— Това ми харесва! Стенли и доктор Ливингстън*, нали? Не съм чувал името от много, много отдавна, но, да, разбира се, наричайте ме Хартман. Само нека да е Бърни. Днес е ден за спомени. Бърни Хартман. Окото на Изида. И Макс Дорнбергер.
	[* При запознанството си с изследователя Дейвид Ливингстън сър Х. М. Стенли (1841–1904), журналист и изследовател, изрекъл въпроса: „Доктор Ливингстън, предполагам?“, който е прочут и до днес. — Б.р.]
	— Търсим ви от доста време, господин… Бърни. Не очаквах да заваря съгражданин нюйоркчанин.
	— Ню Йорк, Бостън. — Старецът сви рамене. — Петнайсет години в Щатите оставят отпечатък у човек…
	Пристигането на близнаците го прекъсна. Единият носеше поднос със сребърно джезве, а другият сервираше. В бледите, лишени от усмивки лица и тъмната им коса имаше нещо изнервящо познато. Бърни Хартман забеляза погледа на Джейми.
	— Гледали ли сте някога „Момчетата от Бразилия“, господин Синклер? Жесток филм!
	Джейми си припомни Грегъри Пек в ролята на доктор Йозеф Менгеле и стреснато огледа по-близкия близнак. Старецът се засмя.
	— Просто шега, господин Синклер! Но пък вие, англичаните, никога не сте проявявали кой знае какво чувство за хумор. Твърде много самоконтрол, а?
	— Зависи от нещата, над които се очаква да се смеем, Бърни. Мога да се закълна, че само преди час бяхте твърдо решени да ни убиете. Или може би съм объркал онази стоманена гробница със сауна?
	Бърни Хартман сви рамене и отпи от кафето си.
	— То си беше за тогава. В момента се интересувам как точно ви хрумна името Макс Дорнбергер. Той беше добър приятел на Бърни Хартман, но е мъртъв от дълго време.
	Джейми забави отговора си — опитваше се да прикрие объркването си от чутото.
	— Съвсем просто е, Бърни, старче. Според една книга, която прочетох, Бърни Хартман и Макс Дорнбергер били в бункера на Хитлер почти до самия край. Пишеше, че вие двамата сте екзекутирали Херман Фегелайн.
	Бърни Хартман продължи да се усмихва, но ги изгледа с твърдо преценяващо изражение.
	— Много грешите! — изкряка, след което се наслади на объркването на своите гости. — Вярно е, че бях там и му помогнах да погребе Фегелайн, но не съм стрелял нито веднъж. А и човекът, който застреля Херман Фегелайн, не беше Макс Дорнбергер. — Бърни поклати глава. — Екзекутира го Бодо Ритер.
	— Не разбирам. — Сега недоумението на Джейми бе съвсем явно. — Бодо Ритер вече е бил напуснал Берлин, когато е убит Фегелайн.
	Хартман се облегна назад и затвори очи. В продължение на няколко минути гостите му се чудиха дали не е заспал.
	— Ах, може би е време да разкажа всичко! — Очите на старчето се отвориха, пламъчето в тях се беше завърнало. — Все някой трябва да го узнае, а пък кой би арестувал стария Бърни сега, а? Но ще разкажа историята както аз си знам и от самото начало.
	Започна с детството си в Хамбург преди войната. Бил най-малкото от седем деца в семейството — изтърсак и винаги в сянка, защото баща му го обвинявал за смъртта на майка му. Колкото повече говореше, толкова повече се променяше гласът му. Акцентът все още бе на американец от Ню Йорк, но модулацията бе на хлапе от Алтона.
	— Старецът работеше по десет часа на ден в кариерата, взривяваше. Затова ни отгледа леля Герда. Не че някой й благодари за това. През повечето време крадяхме край доковете, вместо да ходим на училище, а и двете ми сестри вече бяха в играта по времето, когато навършиха шестнайсет години. — Бърни сви рамене. — Просто такъв беше животът тогава. По някое време, трябва да е било през трийсет и седма година, когато бях на тринайсет, леля Герда се разболя и татко трябваше да ме води със себе си на работа. Обясняваше ми как се разбиват камъни и как капсул-детонатори и динамит работят заедно. Колко да използвам, за да получа определен ефект. Бил съм самороден талант, така ми каза. Имах добри ръце, стабилни и пъргави, и не правех грешки. Разбира се — изкиска се Хартман, — в играта на взривяване имаш право само на една грешка. Е, моят старец беше комунист, всички в мините и по доковете бяха червени. Още от трийсет и първа се биеха периодично с кафявите ризи* по Брайтещрасе и татко се досещаше какво се задава. Затова взе да си носи работа вкъщи, така да се каже: половин пръчка динамит от време на време; два-три детонатора, скрити под шапката… Смяташе, че не знам къде ги държи, но малкият Бърни не беше толкова тъп, колкото изглеждаше. Е, през четирийсета година дойдоха да го приберат. „Отивате в концентрационен лагер, господин Хартман, пет години в затвора. Освен ако не предпочитате да използвате уменията си в сапьорския пехотен батальон.“ Оказа се, че няма разлика. Не би могло и да има, нали? Петдесетгодишен мъж сред бойните инженери. Последното, което чухме за него, беше, че е направил върховната саможертва за фюрера и райха при голяма немска победа някъде край Брянск.
	[* Щурмовите войски били паравоенна организация към Германската националсоциалистическа работническа партия. През 30-те години са изиграли ключова роля за издигането на Хитлер. Щурмоваците се наричали „кафявите ризи“ заради цвета на униформите си. — Б.р.]
	Хартман въздъхна и отново затвори очи, сякаш се опитваше да си спомни нечие лице.
	— Трудно бихте нарекли моя старец симпатичен, но аз винаги съм съжалявал, че така и не успяхме да изпием по бира с него… И така, ето го малкия Бърни недохранен и мършав. Даже и да иска, не би могъл да влезе в Хитлерюгенд заради миналото на баща си. Което означава, че няма как да работи. Единственото, от което разбира, са взривните вещества и кражбите. Освен това има дванайсет пръчки динамит и петнайсет капсул-детонатора, заровени долу, край кенефа. Иска да помогне за прехраната на семейството, но не знае как. За щастие, старите му приятели от доковете имат идея: „Защо да не ограбим заедно някой магазин?“. Така и правим. „Алстерхаус“ на улица „Юнгвернстийг“, оказва се фасулска работа. Те ме вкарват вътре, аз оправям сейфа. Всеки получава своя дял, а пострадали няма. Но това е в разгара на операция „Барбароса“. Вермахтът е пред Москва и Сталин започва да си мисли, че може би в Сибир е приятно по това време на годината. Една нощ някой чука на вратата. Може да е Гестапо, но вместо тях пристига Ерих — приятел на баща ми, който моли за услуга. Само дето червените не молят за услуги. Ерих ми казва, че не им достигат средства, а аз не питам за какво. В следващия момент ограбвам банки из целия Трети райх и поемам по-големи рискове, отколкото е здравословно. Нека ви кажа нещо за малкия Бърни. Той не е комунист и съвсем не е герой. Така че решава да направи един последен удар за себе си. Само че този път нещата се объркват. Откаченото в цялата история е, че именно това ми спаси живота. Прибраха ме хамбургските ченгета, а не Гестапо. И когато ми сложиха белезници, аз си признах и за удара в „Алстерхаус“. Ако се бяха разровили достатъчно, щяха да ми лепнат и онова, което бях направил за червените, а това би означавало смърт по бързата процедура. Е, щяха да ме подстрижат преди това. Аз обаче бях седемнайсетгодишно хлапе и не си струвах усилията. Така че никой не се разрови, поне тогава. Две години по-късно. Лежа в „Нойенгаме“ с циганите, евреите и червените и имам почти същите шансове да остана жив. Реших, че е настъпил последният час на Бърни Хартман, когато в бараката влезе Макс Дорнбергер в есесовската си униформа и извика името ми.
	— Казахте, че Макс Дорнбергер ви е бил добър приятел?
	Хартман кимна.
	— Тогава започна всичко. Там, във вонящата барака в концентрационния лагер. Та, оглежда ме Макс, тогава тежах към четирийсет и пет килограма, и казва: „Значи ти си момчето, което взривява сейфове. Не си кой знае какво“. Разбира се, отвръщам, че съм взривил няколко, няма смисъл да отричам. Той ми се усмихва по един такъв многозначителен начин и в този момент ме полазват студени тръпки. „А-ха, няколко. Не съм дошъл обаче да те водя при бръснаря на Хайни. Имам една работа, подходяща за умно хлапе, стига да проявяваш интерес.“ Така, не ме разбирайте погрешно. Макс, усмихнатият есесовец, хич не успя да ме заблуди. Тия момчета си имаха такъв маниер — будалкат се с теб, точно преди да ти избият зъбите с чук. Но бях прекарал две години в лагера и ми оставаха още пет, знаех, че единственият начин Бърни Хартман да се измъкне от „Нойенгаме“ е в ковчег. Така че реших да се включа в играта му. Шест седмици по-късно вече ми вземат мерки за есесовска униформа и се перча като петел на бунище.
	Видя погледа на Дани.
	— Питате се как е могъл Бърни Хартман да продаде душата си на СС? Е, ще ви кажа. Той беше на деветнайсет години и беше жив! Висок кинта и петдесет никаквец с досие, дълго колкото ръката ми. И всичките му стари престъпления са простени и забравени, стига да си върши работата. Тъй че това и направих. Geistjaeger 88 ми се стори като рай след лагера. Френско шампанско! А и всички момичета си падаха по униформите, даже да бяха на гърба на грозно малко копеле като мен. Надничал бях в зеещия гроб. Знаех, че животът може да бъде кратък и гаден, така че се стараех да се насладя на всяка минута от него. В продължение на три месеца обхождахме Франция, живеехме си живота там и вземахме каквото ни хареса за чичо Хайни. После всичко се промени. Появи се Бодо Ритер. Въплъщението на дявола. Човек, създаден да носи униформа с черепа на смъртта върху нея.
	Дани изгаряше от желание да разпита Бърни Хартман за Берлин и Короната и за странните коментари за Макс Дорнбергер, които не се връзваха особено с онова, което знаеха. Но тя притежаваше усета на добро ченге и премълча. Хартман щеше да стигне дотам, когато сметнеше, че е време.
	Докато говореше за Бодо Ритер, в гласа на Хартман се долавяше страх. Старецът току хвърляше тревожни погледи към прозореца, сякаш врагът му бе някъде там, сред дърветата.
	Ритер имаше нюх за нещата, които Хайни искаше, и това го правеше важен. Обезглавил бе един от собствените си хора с гарота. Разправил се беше с италианска графиня, която не искала да съдейства. Играл си бе жестоко с италиански партизани и чифт примки… Историята на Ритер бе толкова ужасна, че Хартман не можеше да им я разкаже.
	— Семействата, които изгубиха живота си в Ню Йорк и Лондон, са убити с гарота — каза тихо Дани.
	— О, господи! — прошепна Бърни. Погледна я, а блещукащите му очи сега бяха мътни и объркани. — Как е възможно? Бодо Ритер е поне десет години по-възрастен от мен. Ако още е жив, трябва да е почти на сто! — После му просветна. — Диамантът! Всичко е заради Короната и Окото.


>	XXXII

	— Бодо Ритер имаше най-студените очи, които някога съм виждал, всички се страхувахме до смърт от него. Който се провинеше, направо го пращаха на Източния фронт и можеше да се счита за късметлия. Още щом срещнах Ритер, разбрах, че независимо дали работя добре, или не, някой ден той ще ме екзекутира. Вярно, бях талисман на поделението, но това нямаше да ме спаси. Ритер ме гледаше както змия следи мишка: малкият й мозък непрекъснато се занимава с подробности по убийството. Но през цялото време, докато ме наблюдаваше, го следях и аз. Забелязах, че където и да отидеше, носеше със себе си кожен калъф, подобен на старомодна лекарска чанта. Пазеше калъфа толкова зорко, сякаш вътре държеше праха на баща си, и на мен ми беше ясно, че каквото и да има в него, струва цяло състояние. Но колкото и да се опитвах, така и не успях да надникна вътре. Не и преди Берлин.
	Хартман поклати глава и настроението му отново се промени.
	— Копелето се опита да ме убие, но аз го прецаках. Свих любовта на скапания му живот!
	— Все още не разбирам — намръщи се Джейми. — В показанията на Бодо Ритер пред трибунала за военни престъпления се казва, че е напуснал Берлин на двайсети април, отишъл на тайна мисия за Хайнрих Химлер. Защо му е да го казва, ако все още е бил в града и се е сражавал в една от последните битки на войната? Битка, която спечелила на германците възхищението на по-голямата част от света, дори на враговете им. С изключение на Сталин и Червената армия.
	— За да проумеете това, трябва да разберете Бодо — заяви Хартман. — Бодо с животинското му лукавство, който винаги надушва накъде вее вятърът, винаги търси нова възможност или нова заплаха. Той предвиждаше събитията по-добре от всеки от нас и знаеше неща, ужасни неща, за които само няколко десетки души в Третия райх имаха информация. Ако излезеха наяве, щяха да подпишат смъртната му присъда. Всички големи клечки си правеха планове как да се измъкнат. Бодо не беше важна личност, така че избра следващото най-добро нещо. Реши повече да не бъде Бодо. Трябва да разберете, че G88 не беше истинско военно подразделение и ние не бяхме истински войници. Бяхме банда от крадци и измамници, амбулантни търговци и писарушки с картечници. Понякога трябваше да се сливаме с обстановката като хамелеони. Когато Бодо и Макс решиха да си сменят самоличността, докато светът край нас гореше, изглеждаше почти нормално.
	— Това е невъзможно. — Джейми не се и опита да скрие недоверието си. — Човек с положението на Ритер трябва да се е познавал с десетки хора по горните етажи на СС.
	Бърни Хартман изсумтя презрително.
	— Не схващате как стояха нещата тогава. Беше истински хаос. Разбира се, може би са го забелязали с нашивки на войник от друг ранг, но какво от това? Всички големи клечки имаха различни рангове във Вафен СС и Алгемайне СС. Освен това Бодо Ритер и G88 работеха за Химлер, _само_ за Химлер. Навярно на улица „Принц Албрехт“ е имало няколко секретарки, които биха го разпознали, но освен тях никой в Берлин не би различил Макс Дорнбергер от Адолф Хитлер. Струва ми се, че Ратенхубер, шефът на охраната на бункера, заподозря нещо. Но той си имаше свои проблеми тогава.
	— Но той е бил изправен пред Нюрнбергския съд — напомни Дани. — Бил е на подсъдимата скамейка с други командири. Те би трябвало да го познаят, нали?
	— Преди съдебния процес Макс Дорнбергер прекарал осемнайсет месеца като затворник на руснаците — търпеливо обясни Бърни. — Понякога при строг тъмничен режим, но най-вече работел в една солна мина. Видях снимките. По времето, когато е застанал на подсъдимата скамейка, и собствената му майка не би го познала.
	Джейми се намеси:
	— Това все още не обяснява защо Макс Дорнбергер би си нахлузил примката на врата заради Бодо Ритер.
	Хартман дори не трепна.
	— От няколко месеца Макс не изглеждаше особено добре. Мислехме, че се дължи на дажбите. Преди да напусне Берлин, той ми каза, че има рак на стомаха. Бодо убедил Макс, че ще се погрижи нищо да не липсва на жена му и децата, ако се съгласи на размяната. Така или иначе щеше да умре, какво имаше за губене?
	— Макс ми каза още да се пазя от Бодо, но аз явно не съм го слушал много внимателно, защото копелето ме хвана неподготвен. Накара ме да вляза в новоизкопан гроб с Херман Фегелайн. Спасих се по чист късмет, а може и бог да ме е запазил. Когато онзи снаряд удари бункера и Бодо падна, не се мотах дълго наоколо. Държахме къща на „Вилхелмщрасе“ — хубава голяма сграда с много стаи. Пък и с много скришни места. Наблюдавах какво прави Бодо с чантата си още откакто се върнахме в Берлин. По дяволите, стигна се дотам, че си говореше с шибаното нещо! През по-голямата част от времето я мъкнеше навсякъде със себе си, дори когато се гонехме със съветските танкове. Не можеше да я отнесе в бункера, защото на входа претърсваха всекиго. Значи трябваше да я скрие. Обаче от крадец не можеш нищо да скриеш!
	Хартман описа как се завтекъл обратно към къщата и претърсил стаята, където знаел, че Ритер крие кожената хирургическа чанта. Отнело му повече време, отколкото му се щяло, но в крайна сметка я намерил. И я отворил.
	— Отначало не можех да повярвам на очите си. Някаква откачена златна украса за гла…
	— Опишете я — обади се Джейми и усети, че буца е заседнала в гърлото му.
	— Виждам я, сякаш беше вчера! — ухили се Хартман. — Златна корона, от която спираловидно нагоре излизаха два рога. От центъра й, където би трябвало да е челото, едно око се вторачваше в теб като очите на Бодо Ритер, но… — Старецът се поколеба и Джейми се зачуди дали тайната е твърде голяма, за да им я сподели. Ако старият недоверчив Бърни Хартман бе спечелил борбата, никога нямаше да узнаят цялата истина. Той обаче просто събираше мислите си. — Но най-прекрасното нещо в нея беше камъкът. Не приличаше на никой диамант, който можете да видите днес, не и на бижутерска витрина. Беше грубо шлифован, непрозрачен на места и ослепително полиран на други. Но беше диамант. — Гласът му отразяваше почудата, която бе изпитал в онзи ден преди повече от шейсет години. — Диамант, голям колкото гъше яйце. Огромна ръчна граната, която струваше сто милиона долара и цялата беше на Бърни Хартман! Крадците сме алчни, но не и глупави. — Старецът погледна към Дани за потвърждение. — Исках я цялата, със златото и всичко, но знаех, че ще ми е трудно да изнеса нещо толкова голямо от Берлин. Затова първото, което направих, бе да си извадя бойния нож и да отворя кукичките, които придържаха камъка. Хванах го в ръка — никога не бях усещал подобно нещо! Сякаш плуваше във въздуха. Бях очаквал да е тежък и студен като буца замръзнал сняг, но той беше лек и топъл, толкова топъл, че усетих как енергията му се промъква в тялото ми. Не знам колко дълго стоях там и го държах в ръце, но беше наистина дълго. Сякаш камъкът ме бе хипнотизирал. Следващото, което чух, беше картечен откос и трясък от отварянето на входната врата. Разбрах, че Бодо идва за мен. Набутах диаманта в джоба на камуфлажното си яке и го закопчах. Бях тръгнал към прозореца, когато блясъкът на Короната ме дръпна назад като риба, хваната на примамка. — Хартман поклати глава на собствената си глупост. — Трябваше да я взема. Не можех да я оставя на Бодо. Този момент на алчност почти ме погуби. Още един откос и вратата беше на трески, а Бодо се втурна вътре като ангел на смъртта, какъвто си и беше. Вдигна оръжието и стреля, но секунда по-късно му свършиха куршумите. На Бърни Хартман не му трябваше втора покана, метна се през прозореца, а край него валяха натрошени стъкла и…
	— Почакайте малко! — прекъсна го Дани. — Оставили сте Короната там? В такъв случай кога сте се опитали да я продадете?
	— Значи и за това знаете, а? — Бърни я стрелна с лукав поглед. — Вие сте много умна дама, детективе.
	— Точно така, господин Хар… Бърни. Умна дама и детектив, който все още иска отговор.
	Старецът сви рамене.
	— Ами, паметта май леко ми изневерява. Така става, като остарее човек колкото мен. Може би нещата не са се развили толкова бързо. Може би съм отскочил до един бижутерски магазин отсреща. Ставаше въпрос за злато на стойност хиляди марки, не можех просто да го зарежа ей така, нали? Само че копелето ме замота. Каза да се върна по-късно, но знаех, че ми подготвя капан.
	— Добре, значи се върнахте в къщата и Ритер нахлу вътре. После какво стана?
	— Както ви казах: директно през прозореца. Смърт или слава. Имах късмет. Приземих се върху купчина строителен пясък. Станах, проверих дали диамантът е още в джоба ми и се втурнах към най-близката алея. Точно тогава ме простреля. Бодо Ритер ме простреля в задника.
	Вече се беше стъмнило и един от близнаците влезе в стаята, за да натисне копче, което автоматично спусна завесите и включи осветлението на тавана.
	— Ще вечеряме в стаята с прозорците, Матиас — даде инструкции Бърни Хартман. — Имате ли предпочитания? Вегетарианци ли сте? — попита след това гостите си с подигравателна усмивка.
	Джейми и Дани поклатиха глави.
	— Телешкото тогава — каза Хартман. — И една бутилка „Монтраше“ от деветдесет и шеста, сложи и още една да се изстудява в лед.
	Стаята с прозорците се оказа точно това, което подсказваше името й, и потвърди подозренията на Джейми. Домът на Бърни Хартман бе огромна къща, вградена в нисък хълм с изглед към източния бряг на езерото.
	— Най-добре да изгася лампите — заяви домакинът.
	През следващите пет минути всички мълчаливо се дивяха на тъмнеещата водна шир, докато хоризонтално стелещото се мъгляво сияние от другата страна се превърна в милион блещукащи искри, които обгръщаха насрещния хълм и покриваха повърхността на езерото с трепкащи ленти в червено и розово, портокалово и жълто, лилаво и синьо. Вечерята дойде, а с нея и най-доброто бяло вино, което някога бяха опитвали. Джейми направи комплимент на Бърни и съсухреният старец се ухили.
	— Можете да благодарите на Бодо Ритер и Хайнрих Химлер за виното.
	Недоумението им очевидно му достави удоволствие и той продължи с историята си, само дето и двамата му гости забелязаха, че от нея липсва важна част. Част, която блестеше като звезда, паднала от небето.
	— В крайна сметка янките ме пипнаха, но не ме държаха дълго. След като излязох от болницата, се отправих към тайна квартира на G88, която се намираше южно от Мюнхен. Не бях сигурен какво да очаквам, но преди често се отбивах там и двойката възрастни хора, които се грижеха за къщата, се радваха да ме видят. Не след дълго ме свързаха със стари другари, които ме пуснаха по „пътеката на плъховете“ до Италия, а след това и до Аржентина. Навярно съм можел да остана и в Германия, но тогава из всички лагери издирваха есесовци и родината не изглеждаше твърде здравословно място за хора като Бърни Хартман. Аржентина сигурно е била страхотна за златните фазани, но за дребните риби като мен си беше истинска дупка. Само жега, прахоляк и мухи — толкова грамадни, че могат да те схрускат за закуска. Скатавах се там цели три години. Работех във ферма близо до Буенос Айрес, докато се сдобия с нужните документи, за да посетя Европа легално.
	Матиас — или може би брат му — дойде да отнесе остатъците от вечерята им. Бърни се намръщи и си наля още една чаша вино. За миг сякаш се сви и потъна в себе си, но намери отнякъде сили да продължи.
	— Не се гордея с това, което ще ви разкажа сега, но не мога да променя нищо от него, макар че — моля ви, повярвайте ми — през последните години направих всичко възможно, за да компенсирам стореното. Geistjaeger 88 не беше просто организация, чиито членове обикалят насам-натам, настаняват се в къщите на хората и преследват дрънкулки, които могат да заинтересуват лудия Хайнрих. Тя беше част от плана на СС да се превърне в най-богатата и най-мощната организация в Германия. По-мощна даже от самата нацистка партия. От 1942 до 1945 година. Бодо Ритер и Макс Дорнбергер организираха прехвърлянето на златни кюлчета, произведения на изкуството, валута, държавни облигации и бижута на стойност стотици милиони марки в тайни сметки в швейцарски банки в Цюрих. Аз станах част от операцията през 1944 година, когато Химлер бе дал съгласие повечето служещи от Geistjaeger 88 да се прехвърлят на Източния фронт в различни подразделения на СС, и Ритер нямаше друг избор. Обличахме се като цивилни граждани и използвахме дипломатически паспорти, за да преминем в Швейцария. Стигнехме ли до Цюрих, Бодо или Макс трябваше да представят пълномощните си в банката и да направим депозита. Само че ставаше ли въпрос за Geistjaeger 88, нищо не бе толкова просто. Още от самото начало Бодо провеждаше политика, която наричаше „Системата X“: едно за Хайнрих, а останалото — за момчетата. Химлер искаше само най-доброто и реликвите, които задоволяваха фантазиите му, така че какво да правим с останалото? Да го дарим на партията ли? Никакъв шанс! Вземахме каквото ни хареса от някой замък или вила и подпалвахме мястото, за да можем да кажем, че вещите са изгорели с къщата. В началото всичко вървеше добре, но проблемът беше наличието на твърде много плячка. Скоро заприличахме на керван от „Хиляда и една нощ“. Така пътуванията до Цюрих имаха двойна цел: да зареждат сметките на СС и да попълват пенсионния фонд на G88. Естествено, само Бодо или Макс имаха достъп до сметките, но Бърни Хартман неслучайно беше крадец. При едно пътуване проследих Макс, за да разбера коя банка използват. После ми трябваше само начин да се добера до сметката. Сигурността в швейцарските банки не беше толкова затегната, колкото е сега, но бе достатъчно висока. И все пак се оказа по-лесно, отколкото очаквах. Забелязах, че всеки път, когато с Макс се връщахме от Цюрих, той пуска нещо в дланта на Бодо. Ключ, може би? В крайна сметка разбрах, че е парче хартия. Бодо го пазеше в портфейла си, защото смяташе, че никой не би заподозрял за какво се използва. Но когато изпадна в безсъзнание до бункера, аз му го взех.
	Старецът бръкна в джоба си и извади половинка от карта за игра, скъсана по дължина през средата.
	— Асо пика. — Хартман се ухили. — Моят паспорт към рая. Наложи се само да отида в банката, да заявя, че съм Бодо Ритер, и да представя своята половина от картата, след което ме въведоха в трезора, без да ми задават въпроси. Натъпках нещата, които ми харесаха, в куфар и го пренесох през улицата до друга швейцарска банка, в която си отворих сметка под ново име. Бодо Ритер плати за това — старецът махна с ръка по посока на панорамния прозорец, — както и за къщата ми в Бостън и вилата в Южна Франция. Плати и за създаването на фирмата ми за консултации по сигурността и компанията ми за производство на сейфове, където работех, преди да се пенсионирам. Изглеждате скептичен, млади човече. Може би си мислите, че старият Бърни е съвсем изперкал?
	— Просто ми изглежда твърде лесно.
	— О, наистина беше лесно! Швейцарските ни приятели бяха забележително услужливи. В края на краищата това е просто бизнес, а те са толкова добри в бизнеса. Не бих се изненадал, ако сметката на СС все още съществува. Ако мислите, че се шегувам, просто погледнете във вестниците. Преди няма и две години прокурор от Женева работел по случай за пране на пари. Отворил трезор в Цюрхер Кантоналбанк и открил четиринайсет картини на Моне, Реноар и Писаро вътре. Депозитът бил на името на Бруно Лозе, арт дилър, който някога бил част от операцията на Гьоринг. След края на войната от досието му били изчистени всички престъпления и той продължил да работи като търговец. Кой знае колко картини е имало в трезора, когато го е отворил за първи път…
	— Значи сте натрупали богатството си от пари и картини, взети от евреите?
	— Не пилейте гнева или отвращението си по мен, детектив Фишер. През последните години натрупах отвращение към самия себе си, достатъчно за сто живота. Пък и — старецът се усмихна — тази стара набръчкана плът е твърда като кожата на носорог. Ще ви е нужно нещо много по-силно, за да ме нараните.
	— В такъв случай ще проявя същата откровеност, господин Хартман. Не сме дошли тук, за да слушаме житейската ви история, колкото и да е интересна. Дойдохме, за да разберем какво се е случило с Окото на Изида. Може би е време да спрете да отлагате и просто да ни кажете.
	Бърни Хартман кимна, явно беше взел решение.
	— Разбира се, но аз съм стар човек, а става късно. Моля, останете у дома за през нощта. Имаме достатъчно място и под този покрив ще бъдете в пълна безопасност. След закуска ще ви разкажа всичко. Обещавам. Има само едно нещо, което искам в замяна.
	— Какво е то? — предпазливо попита Джейми.
	— Ако Бодо Ритер е жив, убийте го. Ако е мъртъв, намерете гроба му и пронижете с кол черното му сърце.


>	XXXIII

	Паул Дорнбергер скочи от стълбицата на частния самолет, кацнал на летището в Цюрих, и тръгна бързо през площадката към чакащата го кола. След като влезе в лъскавия черен джип с марка „Мерцедес“, мина направо на въпроса:
	— Всичко готово ли е, Сергей?
	— Още не, сър. — Мъжът до него трепна при дивата ярост в очите на Дорнбергер. — Възникнаха усложнения. Къщата се намира на тясна ивица земя между крайезерния път и Цюрихзее. Откъм сушата постройката е оградена със стени от всички страни и се наблюдава от охранителни камери. Трябва да приемем, че те се следят двайсет и четири часа в денонощието. Като се има предвид областта, в която е експерт мишената, трябва да се подготвим и за допълнителни мерки за сигурност на самия терен. Всичко това не би имало значение, ако наблизо имаше подходящо място, което да използваме като база за изненадваща атака. Само че брегът на езерото е гъсто населен и няма възможност да заемем съседен имот, който да ни свърши работа. Ще ни забележат още преди да се доближим до оградата, да не говорим за къщата.
	Дорнбергер слушаше с нарастващ гняв. Подобно на екипа по сигурността на Олег Самсонов, и тези мъже до един бяха бивши войници от специалните части, но приликите свършваха дотук. Дорнбергер работеше с наемници на свободна практика, руснаци и източноевропейци, които наемаше от мисия до мисия. Плащаше за това от специален фонд, който бе създал през годините и до който единствено той имаше достъп. Тези хора бяха професионалисти, трябваше да предоставят решения, а не да хленчат за проблемите си!
	— Искам да видя сам.
	Пътуваха трийсет минути през града и още двайсет, за да стигнат до имота, който се намираше по средата на дългото трийсет и два километра източно крайбрежие на езерото. Достатъчно бе да минат веднъж покрай него, за да се потвърдят думите на руснака. Нападението трябваше да стане през нощта, а още при първия знак за спиращ автомобил там алармата щеше да се задейства. В радиус от километър и половина нямаше прикрито място за паркиране. Независимо от великолепието и грандиозните размери на къщата и на тези около нея районът бе силно застроен — имаше жилища, магазини и фабрики край пътя, като без съмнение всички те разполагаха със собствени мерки за сигурност и камери за видеонаблюдение.
	— Ако можете да ни отпуснете още четирийсет и осем часа, за да проведем както трябва разузнаването…
	— Не.
	Сергей кимна и гласът му възвърна увереността си.
	— В такъв случай единствената ни възможност е да нахлуем откъм езерото. Две щурмови лодки с четирима мъже във всяка — по наша преценка екипът на охраната се състои от не повече от четирима души. Влизаме тихо и акостираме сред дърветата край езерото. Предлагам да е на разсъмване, по това време на годината и денонощието над водата пада гъста мъгла. Приближаваме към къщата крадешком, пътем отстраняваме всеки, който се съпротивлява, а след като стигнем до сградата, нахлуваме мощно, без да спираме за нищо.
	— Нали разбрахте, че искам стареца жив?
	— Да, сър, всички са наясно. Ами останалите?
	— Избийте ги. Не искам свидетели. — Синклер и жената бяха изпълнили ролята си: отведоха Сергей до къщата. Повече не му бяха необходими. Във всеки случай беше само въпрос на време. Вече бе научил самоличността на Хартман от документалната следа, която старият глупак бе оставил при даренията, направени за евреите и за семейството му. — А оттеглянето?
	— При изходната фаза на операцията планираме да се отправим към противоположния бряг на езерото. Там има подходяща за кацане площ, която не се наблюдава сериозно. Намира се на място, наречено Фордер Ау, точно срещу къщата на мишената. Ще потопим лодките и ще се върнем поотделно до наетото жилище.
	Паул Дорнбергер се усмихна за първи път, откакто кацна в Цюрих. Толкова близо беше след двайсет години търсене. В миналото се притесняваше, че старецът може да е умрял и следата да е изстинала, но сега почти усещаше миризмата на страх, която се носеше от Бернт Хартман. Паричните преводи за семействата от Ню Йорк и Лондон бяха началото на дълга документална диря. Проучването показа отначало десетки, а после стотици редовни плащания към еврейски организации за подпомагане на оцелели от тъй наречения _холокост_. Не холокост, баща му би го нарекъл „разплата“. Една от вноските бе отвела Паул от корпорация за производство на сейфове в Съединените щати до малко дружество със седалище в Цюрих, Швейцария. След това всичко беше въпрос на пари.
	„Хартман е мек — казваше баща му, — той няма нашата силна воля. Ще се разкрие.“
	И ето че се случи!
	Двайсет години. Паул можеше да почака още дванайсет часа.
	— Влизаме в зори.


>	XXXIV

	По-късно, след като си легнаха, двамата се опитаха да осмислят деня. Усещането напомняше на Джейми за карането на блъскащи се колички в лунапарка от ученическите му години — непрекъснато въртене и друсане, размазани лица и противен сладникав аромат на захарен памук и карамелизирани ябълки.
	— Какво мислиш за стареца? — Дани се обърна с лице към него и малките й гърди надникнаха изпод завивките. — Аз смятам, че Бърни Хартман би накарал Пинокио да се поизпоти на конкурс за по-голяма лъжа. Известно време се чудех защо носът му не пораства. Цялата тази сълзлива история за баща му, дето уж работел с комунистите. Предполагам, че е бил професионален престъпник, който е предал приятелите си, когато са го заловили, и доброволно е приел да направи всичко, за да се измъкне от концентрационния лагер.
	— Не можеш да го виниш за това.
	— Не, но се чудя доколко можем да му вярваме.
	Джейми се замисли отново над изповедта на Хартман.
	— Права си, в историята му имаше повече дупки, отколкото в буца швейцарско сирене. Имам чувството, че нашият приятел Бърни защитава представата за себе си, която си е създал след войната. Сигурно през онези три години с Geistjaeger 88 са се случили много лоши неща, но Бърни иска да вярваме, че е бил просто наблюдател, когато се е проливала кръв. Истината е, че ако не е бил готов да нахлузи някому примката или да дръпне спусъка, не би оцелял и пет минути в СС. Странното е, че поне по отношение на важните неща му вярвам.
	Тя кимна и малките й гърди потрепнаха подканващо. Джейми посегна разсеяно да погали едната, но Дани го плесна през ръката.
	— Не и докато разсъждавам, Шерлок. Всичко започва да придобива смисъл. Короната на Изида е съществувала. Ритер или Дорнбергер…
	— Каза ни истината за Ритер, убеден съм в това.
	— Добре, Ритер тогава. Короната е у Ритер, а Окото — у Бърни Хартман. Мъртвото дете на Вилхелмщрасе е доказателство, макар и косвено, че един от тях, вероятно Ритер, е повярвал в тези глупости за силата на Короната. Шейсет и няколко години по-късно някой започва да избива хора, които може би знаят, а може би не, местонахождението на Бърни, но първо ги подлага на ужасни мъчения, за да им окаже натиск. Което ми подсказва, че Бодо Ритер… — Дани видя, че Джейми поклаща глава. — Добре де, признавам, че е малко вероятно, но можем ли наистина да изключим възможността, без да сме убедени в противното? Бодо Ритер или някой друг, свързан с него, се опитва да събере Короната на Изида с Окото. Всичко това показва, че пътуването ми дотук си заслужава, и ме кара да изпитвам малко по-голям оптимизъм, че ще вкарам този човек зад решетките за дълго, дълго време.
	— Защо сега?
	— Защо сега ли?
	— Да, защо на човека, у когото е Короната на Изида, са му трябвали над шейсет години да реши, че трябва да я събере с Окото?
	— Елементарно, Шерлок. — Дани се сгуши по-близо и постави ръката му върху гърдите си, където се намираше преди малко. — Понеже Бодо Ритер умира и си мисли, че само Короната на Изида може да го спаси.
	Навън все още бе тъмно, когато чуха тихо почукване на вратата. Джейми светна нощната лампа и наметна хавлиения халат, който бе намерил в гардероба. Когато отвори вратата, на прага стоеше Бърни Хартман. Беше напълно облечен и се хилеше като злостно духче.
	— Не се нуждая от повече от четири часа сън, господин Синклер — старческа привилегия или може би проклятие. Обичам да ставам приблизително по това време и да наблюдавам изгрева над езерото, докато закусвам. Помислих си, че вие двамата може да искате да хапнете с мен и да си довърша разказа. Да кажем, след двайсет минути?


	— Надявам се, че харесвате яйца по бенедиктински? Швейцарците смятат, че чай, хляб и масло са достатъчни сутрин. В Щатите се научих да започвам деня си с нещо малко по-засищащо.
	Все още не се беше развиделяло, така че първоначално в панорамния прозорец виждаха единствено собствените си отражения, но постепенно Джейми различи матовата оловна сивота отвъд стъклото, която изсветляваше с всяка изминала минута.
	Бърни Хартман дояде яйцата и шунката и избърса устните си със салфетка. Матиас — или може би брат му — отнесе чиниите и донесе нова кана кафе.
	— Швейцарците може и да не разбират от закуски, но правят чудесно кафе! И така, докъде стигнах с разказа си снощи…?
	Дани потисна прозявката си, с което си спечели остър поглед от дребния мъж. Джейми се ухили.
	— Бодо Ритер тъкмо ви беше прострелял в задника.
	— Точно така, приземих се на онази купчина пясък и тъкмо се насочвах към хълмовете, когато усетих, че по лявата буза на дупето ме жилва нещо. Все още имам белег, ако проявявате интерес…
	Дани си представи нещо бледо, мършаво и набръчкано и се зарадва, че е приключила със закуската си.
	— Не, благодаря — учтиво отказа.
	— Вие губите.
	С шеговита искрица в погледа Бърни поднови разказа си, като го прекъсваше от време на време с неприятни изблици на смях.
	— За щастие, куршумът само ме беше одраскал, но пък може би ми спаси живота. Руснаците решиха, че е безумно смешно. И така, ето ме мен, по-богат, отколкото някога съм бил, и с дупка на задника. Вървя си из улиците на Берлин в есесовска униформа и се опитвам да избегна сто хиляди червеноармейски фронтоваци, които с радост биха пробили още една дупка в мен, само че този път в главата. Имах пистолет, но не и пушка, а и каква ли работа щеше да ми свърши тя? Танков огън раздираше въздуха, минохвъргачки обстрелваха улиците, далекобойна артилерия със снаряди с размерите на лека кола сриваше със земята цели сгради… Ивановците си пробиваха с бой път към центъра улица по улица, къща по къща, стая по стая, а нашите момчета защитаваха всяка изба и всеки таван с картечници, пушки, противотанково оръжие „Панцерфауст“ — дяволска симфония на внезапната смърт. И Бърни Хартман беше приклещен между всичко това. Къде да отида? Единствената ми мисъл беше: „На запад“. Ако имаше изход от Берлин, той беше на запад. Първото, което направих, бе да се отърва от есесовското сиво. Стигнах до един ъгъл, където някакво хлапе стоеше като истукано и се взираше в мен. Чак когато го погледнах отново, видях дупката под дясното му око. Би трябвало да е на училище, каква работа имаше да наднича иззад ъгли в разгара на битката?! По онова време идиотите, които командваха, набираха дванайсет-тринайсетгодишни за войници. Е, това момче беше мъртво и вече не се нуждаеше от своята зелена униформа на гражданската милиция. На децата даваха униформи с нормални размери и те просто навиваха ръкавите и крачолите — един размер бе подходящ за всички. И така, Бърни Хартман беше само на крачка от това да стане отново цивилен… Опитвах се да се добера до Зоологическата градина, защото смятах, че мога да се скрия там, докато падне мрак. Така щях да имам по-голям шанс да се измъкна към Цосен. Напоследък бях чул, че все още успяват да удържат отбранителната кула. Колкото по` на запад отивах обаче, толкова повече руснаци засичах. Лайняно кафяви униформи и изстрели ме приветстваха на всеки ъгъл. Както и да го погледне човек, Бърни беше в беда. Мисля, че се разплаках. Наистина се разревах, по дяволите! Когато падна нощ, открих дупка от снаряд в двора на жилищен блок. Късметът ми свършваше и нямах много възможности. Единственият шанс да се измъкна жив беше да рискувам и да се предам. — Хартман замълча и избърса очите си с кърпичка. — Е, Бърни бе попадал в много лоши ситуации, но никога преди не се беше оказвал толкова близо до отчаянието. Онзи диамант струваше толкова мангизи, че щяха да ми стигнат за десет живота, но ако не се предадях, нямаше да имам право и на един живот. Ако пък се предадях с него, някое друго копеле щеше да ми го вземе. Единственото, което можех да направя, беше да го скрия някъде и да се надявам, че ще получа възможност да се върна за него. Може би щяха да ме пуснат — все пак бях само хлапе, нали? Но дълбоко в себе си знаех, че няма да стане. Чувал бях всичко за лагерите и солните мини. Сибир, ето ме, идвам! Само дето няма да се върна.
	В това време тъмнината отвън бе избледняла до калаеното сиво на стара пепел. Бърни се надигна от стола си и приглуши осветлението.
	— Това ще ви хареса! — обеща им.
	— Значи сте заровили Окото на Изида в Берлин и никога не сте се върнали да го вземете? — Разочарованието в гласа на Дани бе очевидно. — Все още лежи там, погребано под някоя административна сграда от времето на ГДР или под нечия веранда, така ли?
	Бърни не обърна внимание на неизказания укор и се върна на мястото си с гръб към вратата и лице към прозореца.
	— Човек не знаеше какво ще се случи, когато се предаде. Понякога направо те застрелваха, защото нямаха представа какво да правят с теб. Друг път ти задаваха въпроси и те гръмваха, след като си изпееш всичко. Ако нямаш късмет, можеше да те ритат до смърт или да ти разбият главата с приклад на пушка. Руснаците бяха много непредсказуеми. Можеше първо да ти дадат водка и да се хилят с теб, а след това да те застрелят, защото им е доскучало. А не беше добра идея да се предадеш на жена войник, ако разбирате какво искам да кажа…
	Джейми май го разбираше, но не искаше да мисли много-много по въпроса, така че просто кимна.
	— Както и да е, ето ме и мен, малко оставаше да се насера от страх, докато вървях към онзи пункт с вдигнати ръце. Видях офицер със сини пагони и неколцина мъже — дрипави и мръсни, с уморени безжизнени очи. Насочиха към мен поне дузина пушки. Изправиха ме до стената, претърсиха ме и ме цапардосаха на няколко пъти само за забавлението. Накрая офицерът ги отпрати и взе да ме разпитва на доста добър немски предвид обстоятелствата: „Къде твое подразделение? Наоколо има танкове? Колко далеч Голямата къща?“. Голямата къща наричаха Райхстага. Казах му всичко, което знаех. През цялото време, докато ме разпитваше, офицерът се усмихваше, но после ми отправи почти съжалителен поглед, а ръката му беше на сантиметри от големия пистолет на колана му. „Бърни — казах си, — ако не направиш бързо нещо, си мъртвец.“ По време на разпита бях забелязал нещо, но не осъзнавах какво. После ми просветна — беше нещо като… как му викате? Прозрение. Другарят може и да изглеждаше корав, но всъщност си беше мошеник. И също като Бърни просто се опитваше да преживее войната без твърде много неудобства. Крадец на дребно с чувство за хумор. Много внимателно смъкнах ръката си надолу между нас и потрих палеца и показалеца си ей така. — Хартман демонстрира международния знак за пари. — Не знаех дали руснаците ползват жеста, но този схвана какво имах предвид. Изгледа ме особено с продължителен поглед, който сякаш казваше: „Ако се ебаваш с мен, ще накарам момчетата си да ти отрежат топките“. После подхвърли: „Колко?“. „Диаманти — отвърнах. — Бижута, скъпоценни камъни. Милион.“ Нямах идея колко от думите ми бе разбрал, но очите му се разшириха, когато произнесох „милион“, и той стрелна хората си с поглед, който разпознах. Виждал бях Бодо Ритер да гледа нашите момчета по същия начин, когато се канеше да ги изиграе. „Не е далеч — казах. — Ще ви покажа.“ Извади големия токарев от колана си и го насочи между очите ми. „Бум!“ — добави, в случай че не съм схванал посланието. Сетне кимна и потеглихме обратно по пътя, по който бях дошъл. Изкрещя на хората си нещо — навярно, че всичко е наред и че ще ме застреля на тихо място, което впрочем се оказа същинско пророчество. Бутна ме пред себе си и приклекна предпазливо, за да не го улучи снайперист. След пет минути стигнахме до улицата, където се бях крил, и се провряхме през бомбардирана къща, за да се доберем до двора. Всичко беше в развалини, наоколо се въргаляха купища отломки и ми беше трудно да се ориентирам. Това ли беше правилното място? В крайна сметка осъзнах, че сме влезли от противоположния край на двора. Видях храста и го посочих, при което направих жест, все едно копая. Едва тогава видях, че и той е толкова нервен, колкото бях аз. Едри капки пот се стичаха по лицето и големия му нос. Защо не се опитах да го поваля или поне да избягам? Изобщо не си го и помислих. Беше едър мъж с голям пистолет и знаеше какво прави. Щях да съм мъртъв, преди да помръдна. Махна към храста с пистолета и аз отидох натам. Направих две крачки вдясно и посочих към земята. На него му хареса. Не храста, а това, че е на известно разстояние от него. „Ти копае“ — каза ми. Предния път бях изкопал дупка с щика си, но сега ми беше лесно да го направя и с голи ръце във вече рохката земя. Отне ми около деветдесет секунди да открия старата консервена кутия, в която бях сложил диаманта, увит в парцал за почистване на пушка. Когато я извадих, руснакът ми махна с ръка да я сложа на земята и да се отдръпна. След като се отдалечих достатъчно, той тръгна напред. Още насочил пистолета си към мен, вдигна кутията и изсипа съдържанието й на земята. Изгледа ме диво, но след като махна парцала и видя какво има в него, погледът му се промени. Чух приглушено проклятие на руски, онзи трепереше, когато се пресегна да вземе камъка. Започнах да се отдръпвам. Руснакът вдигна оръжието, но се усмихна, сякаш бях най-добрият му приятел, и махна да си вървя. Обърнах се и тръгнах обратно в посоката, от която бяхме дошли. Мисля, че стигнах до върха на купчината развалини, преди онзи да стреля.
	Кафето беше вече изстинало, но Бърни Хартман, изглежда, не забеляза и отпи голяма глътка от чашата си. Зад прозореца се бе появил портокалов отблясък, но старецът не забеляза и него.
	— „Токарев“ е мощен пистолет и когато куршумът ме удари в долната част на гърба, ме отхвърли на около два метра напред. Главата ми сякаш потъна в червена мъгла и изпитах изключително странно усещане, като че ли вратът ми беше избухнал. Нямаше болка, но съзнанието ми казваше, че съм мъртъв, така че това нямаше голямо значение. Мисля, че изпаднах в безсъзнание, преди да се строполя на земята.
	Видя, че гостите му се взират в него, и на лицето на Хартман разцъфна усмивка.
	— Значи за първи път срещате мъртвец? Честито! Дойдох в съзнание около час по-късно, лицето ми беше залепнало за камъка от засъхналата кръв. Руснакът сигурно е дошъл да ме довърши, просто беше такъв човек, но когато е видял в какво състояние е главата ми, сигурно е решил, че не си струва да хаби куршум. Оказа се обаче, че с мен е станала любопитна балистична неразбория. Носех кожена торбичка за боеприпаси на колан, който минаваше през центъра на гърба, дори не знаех, че има катарама, но именно тя беше отклонила куршума. Той проникнал през кожата ми, но не и в костите; стрелнал се нагоре по гърба ми, като пътем отчупвал късчета от ребрата, преди да избухне в огромна скапана дупка в точката между шията и рамото ми. Дупка, от която изскочило голямо парче кървава плът и се залепило за основата на черепа ми. Руснакът вероятно е решил, че се е прицелил малко по-високо, но така или иначе, резултатът бе налице. Бърни беше обречен. Ръката ми беше безполезна, кръв шуртеше отвсякъде, а аз се скитах като в кошмар през горящия Берлин. По някакво чудо получих помощ точно когато имах най-много нужда от нея, и по някакво още по-голямо чудо оцелях. И така, вече знаете историята за живота и смъртта на Бернт Хартман. Ах, точно навреме!
	Старецът се приближи до прозореца, където лъчите на изгряващото слънце тъкмо докосваха върха на ниските планини от другата страна на езерото. Докато той и гостите му наблюдаваха изгрева, земята сякаш ги приветстваше, а склонът се обля в смесица от всевъзможни нюанси на зеленото и кафявото. Но всъщност езерото привлече погледите им.
	— Да — подкани ги Бърни Хартман. — Наслаждавайте се!
	Наблюдаваха естествен метеорологичен феномен, при който цялата повърхност на водата се покриваше с килим от млечна мъгла, дебел два метра. Докато тримата се взираха в него, слънчевите лъчи го пронизаха и го превърнаха в лента от разтопено злато, подобна на центъра на вулкан или сърцето на бушуващ пъкъл. Цветовете му непрекъснато се променяха по начин, на който никой художник не би могъл да подражава.
	Дани ахна и Бърни Хартман й каза:
	— Да, един спектакъл, който само бог може да създаде, и то от най-простите елементи: светлина и въздух.
	Ниско жужене прекъсна мълчанието. Бърни издаде неодобрителен звук.
	— Рибари. Като че ли някой може да лови риба в мъглата!
	След това старецът мълча в продължение на доста време. Джейми се опита да скрие разочарованието си, докато се приготвяха да си тръгват, но Бърни Хартман се обърна към него:
	— Смъртта ви доведе тук и, изглежда, възможността да умра ви засяга, господин Синклер. Но няма нужда да се страхувате за мен. Изживях цял един живот, който трябваше да приключи преди шейсет години. Всяка секунда, изживяна оттогава, бе открадната от бога, а като крадец аз намирам това за доста удовлетворяващо. От друга страна, вие трябва да знаете с какво си имате работа. Мислите за Бодо Ритер или за онзи, който извършва тези убийства, като за човек, но грешите. Бодо Ритер беше въплъщение на дявола и създанията му едва ли са по-различни. Нека ви разкажа една последна история. Посетихме концентрационен лагер. „Дахау“, струва ми се. Случвало се беше десетки пъти преди. Стотици. — Тонът му беше сух и прозаичен, сякаш само ако се дистанцираше от темата, можеше да я облече в думи. — Разпитвахме еврейско семейство, някакъв колекционер. За реликва или кой знае какво. Друго Копие на съдбата или пък говореща Тора. Каквото и да беше, вече не бе у тях, но Бодо Ритер не повярва в това. Закачаше се с децата. Каза на семейството: „Да отидем на разходка. До пещите“. — Хартман вече едвам успяваше да изрече думите, оковани като в железни окови. — „Къде е?“, попита. „Не знам“, отвърна бащата. Ритър се усмихваше, когато грабна момчето и го хвърли живо в пещта. Просто дете, може би петгодишно. Слушали ли сте как някой изгаря жив? Започваш да мразиш бога, че не те е оглушил. После Ритер хвана момичето… — В очите на стареца се промъкна объркване, когато из къщата зазвуча пронизителна аларма. — Какво…?


>	XXXV

	Сякаш се движеха през море от злато. Озарената от слънцето мъгла се вихреше около двете щурмови лодки „Зодиак“, докато те се плъзгаха безшумно по водата. Акостираха с меко тупване в чакъла, който покриваше брега на езерото. Мигновено по двама от четиримата мъже на всяка от надуваемите лодки изскочиха от тях, за да формират защитен периметър, докато другите привързваха лодките и сваляха екипировката на брега. Носеха черни скиорски маски и гащеризони и всеки разполагаше с картечен пистолет „Хеклер и Кох“ МР-7 със заглушител, зареден с трийсет патрона плюс четири резервни пълнителя. МР-7 превъзхождаше МР-5 с това, че изстреляните от него патрони можеха да пробият бронежилетка. Паул Дорнбергер бе станал свидетел на чудотворното възкресение на Джейми Синклер и си бе взел поука от него. Веднъж свалени, бодигардовете на Бернт Хартман щяха да си останат мъртви.
	От мъглата се появи призрачна фигура.
	— Един охранител отвън — прошепна Сергей. — Застанал е на два метра вляво от вратата.
	Дорнбергер кимна и сигнализира с ръка да го последва един човек, а останалите се подготвиха да нахлуят в къщата, след като им открият път. Планът на къщата бе като гравиран в ума на Паул, така че той се насочи надясно. Придвижваше се ниско приведен по крайбрежието на езерото, след което рязко зави наляво покрай една лятна къща със заковани с летви врати и прозорци. Спря до ъгъла на главната сграда, от лявата страна на бодигарда. Един пазач — небрежно, направо немарливо! Хартман явно бе прекарал в това префинено швейцарско убежище толкова дълго време, че вече не възприемаше на сериозно сигурността си. Един човек бе нужен да отвлече вниманието на пазача и един да го неутрализира. С лявата си ръка Паул направи жест на партньора си да продължава напред. После бързо се придвижи по протежение на стената към вратата. Тих звук привлече вниманието на пазача. Мъжът беше просто сянка в мъглата, но Дорнбергер забеляза дулото на автоматично оръжие, което се повдигна така, че да покрива зоната на градината по посока брега на езерото. Бързо и безшумно направи две крачки напред и прехвърли примката от стоманена струна за пиано през главата на пазача. Натегна дървените щифтове и мъжът изпусна оръжието си, после започна безсилно да драска с нокти по ужасното стоманено менгеме, което прекъсна моментално трахеята и смаза ларинкса му. Сега усещаше как се впива в плътта му. Дорнбергер можеше да приключи агонията му с едно дръпване, но това не беше неговият начин. Обичаше да усеща как жертвата му се бори — досущ като риба, която се мята на края на кордата, блъска се и се дърпа, но е изцяло зависима от милостта на мъчителя си. Знаеше, че това е слабост, че единственият начин да премахне вината си е да се накаже за нея, когато се върне в Лондон. В момента обаче от значение бе само животът, който бавно гаснеше под ръцете му, и тихото задавено клокочене, докато телта прерязваше трахеята. „Внимателно. Внимателно. Прилагай точно толкова натиск, че сънната артерия да остане незасегната. Иначе би било твърде бързо. Твърде голяма свинщина.“ Съвсем скоро щеше да се случи, така или иначе — мъжът започваше да приритва, а и от него се носеше меката воня на празнещи се черва. Изненадващо рязко пазачът отпусна глава напред, но Дорнбергер задържа натиска, за да бъде напълно уверен, и едва тогава позволи на тялото да се свлече на земята. Освободи примката, избърса жицата с кърпа и внимателно я нави, преди да я прибере отново в специално изработения джоб на гащеризона си. Обърна се и установи, че другият мъж се взира в него изпод тъмната маска. Какво прочете в очите му? Смесица от страх и недоумение, но дали не откри и нотка на презрение? Щеше да се занимае с това по-късно. За момента Паул изсвири тихо, с което задейства щурмовия екип. Почти в същия миг се чу пронизителна аларма. Значи старецът не беше чак толкова небрежен в края на краищата. Някой беше закачил с крак инфрачервен охранителен лъч. Паул се беше надявал да нахлуят тихомълком — така би било по-чисто, но сега вече нямаше значение.
	— Взривете вратата! — нареди.
	Дорнбергер прехвърли плана на къщата в главата си. От другата страна на вратата беше градинската стая — къщичка с бар и съблекални за гостите, които искаха да плуват в езерото. Вдясно бяха стълбите, които водеха до основните етажи на къщата. Сергей се приближи и залепи пластичния експлозив за блиндираната врата. Три парчета — точно премерени и правилно разположени, за да я изтръгнат от пантите. Те избухнаха едновременно с остър трясък.
	— Влизайте.


	Всички замръзнаха, когато зазвуча алармата. Джейми озадачено наблюдаваше как Матиас и още един мъж, когото не беше виждал преди, хукват към стълбата с картечни пистолети в ръце. В същото време третият мъж, който ги бе освободил от трезора, се втурна в стаята. Носеше бронежилетка, която започна да наглася върху Бърни Хартман.
	— Не се престаравай, Ролф. Сигурно пак е някой елен.
	Звукът от експлозия и дрънченето на падналата врата в стаята долу пресякоха всякакви по-нататъшни прояви на оптимизъм. Ролф издърпа Хартман да стане и го бутна към врата в задната част на стаята. Джейми се поколеба, искаше да отиде до стълбището и да разбере какво става. Кратък картечен откос на долния етаж, последван от агонизиращ вик, му предостави цялата необходима информация.
	— Хайде, идиот! — Дани Фишер го сграбчи за ръка и го дръпна в посоката, в която бяха изчезнали Ролф и старецът.
	Вик откъм стълбите ги накара да замръзнат на място и Джейми се обърна навреме, за да види как Матиас стреля с картечния си пистолет, докато изтегля другаря си в стаята. В същото време стената над главата му се разхвърча сред виелица от тухли и мазилка, разбита сякаш от невидим гигантски кълвач. Матиас изруга и изпусна ранения. Започна да изстрелва кратки контролирани откоси по онзи отдолу. В отговор на изстрелите му стените и таванът отново изригнаха. Джейми се отскубна от хватката на Дани и се затича към ранения точно в момента, в който той бе улучен с пълна сила от поредния залп и черепът му избухна във фонтан от кръв, кости и мозък. Затворът на пистолета на Матиас щракна, пълнителят му беше празен. Трескаво започна да рови из джоба си за нов и в този миг сякаш за първи път забеляза Джейми. Оръжието на мъртвеца лежеше в краката му и той го ритна към англичанина. Почти без да разсъждава, Джейми го вдигна. Беше много модерна умалена версия на автомат „Узи“.
	С крайчеца на окото си Джейми засече движение на стълбите, чу мекото накъсано тракане на оръжие със заглушител и трепна, когато парапетът до него се разпиля на трески. Вдигна машинално узито, сякаш се намираше на стрелбището, и то заподскача в ръцете му, докато обстрелваше тъмната фигура. Матиас се появи до него, беше презаредил оръжието си.
	— Тръгвай — нареди.
	Джейми си помисли, че за първи път чува бодигарда да каже и дума, след което хукна към коридора след него, готов да го прикрива, докато се оттегля. Видя как Матиас се протяга напред, за да има по-добър шанс да улучи, след което якето на гърба на близнака избухна сред яркочервени пръски и той рухна без звук.
	— Хайде, Джейми! — Дани беше на прага на стаята, в която за първи път срещнаха Бернт Хартман.
	От стълбището се носеше трополене и Джейми отправи в тази посока бърз откос, докато тичаше, за да забави натрапниците долу. Метна се между Дани и Ролф в стаята, преследван от звука на свирещите във въздуха куршуми. Дани се беше сдобила с пистолет някак и стреляше с лявата си ръка покрай касата на вратата, без да вижда по кого.
	— Защо изобщо дойдохме тук, за бога?! — Гласът на Джейми прозвуча пискливо в собствените му уши, но той не се интересуваше кой ще разбере, че е уплашен.
	Бяха в капан. Единственият начин за излизане от стаята беше през прозореца, откъдето можеха да се спуснат в градината, само че врагът им, който и да беше той, би трябвало да се е досетил за това. Не, не бяха в капан, бяха си направо мъртви!
	Бърни Хартман си играеше с клавиатурата на сейфа. Какъв беше смисълът? Каквото и да пазеше там, сега нямаше никаква полза от него. На Джейми му хрумна дори, че вътре може да е Окото на Изида, но тази идея не му достави удоволствие. Съмняваше се, че онези, които се опитват да ги убият, ще спрат само защото Бърни им е подхвърлил диамант за милиард лири. Единственото, което можеше да им помогне в момента, беше гранатомет. От друга страна, може би Бърни Хартман си пазеше някой панцерфауст като спомен от добрите стари времена. Дани залитна назад, притиснала длани към лицето си, и Джейми се уплаши. Понечи да й помогне, но тя махна с ръка.
	— Прах в очите.
	Къщата на Хартман беше солидна и имаше тухлени междинни стени. Прикрит зад тях, Ролф периодично изстрелваше добре прицелени залпове, които поне за момента удържаха нападателите на разстояние. Джейми коленичи до прозореца, за да провери дали отвън в градината има движение. Атакуващите навярно щяха да се опитат да заобиколят по фланга.
	— Оттук! — Най-накрая Бърни Хартман бе успял да отвори вратата на сейфа, зад която се разкри малко пространство от около два квадратни метра. Пространство, което беше напълно празно.
	— Луд ли си?!
	— Ако не влезете, всички ще умрете — настоя старецът. Гласът му беше изненадващо спокоен за човек, чиято къща е пълна с отмъстителни убийци.
	Дани и Джейми се спогледаха. От една страна, така само отлагаха неизбежното. От друга, всяко отлагане беше за предпочитане пред това да те разкъсат летящи парчета олово. Дали щяха да са на същото мнение след половин час, когато щяха бавно да се задушават в сейфа, беше съвсем друг въпрос. Но можеха да се притесняват за това после.
	Дани влезе в тясното пространство и застана до Бърни Хартман, после Джейми дойде при тях. Старецът притвори масивната врата, така че да остане място, колкото да се промъкне човек, докато Ролф продължаваше да стреля от прага спокойно. Бодигардът погледна към сейфа, за да провери дали останалите са вътре, и Джейми с изненада видя, че той се усмихва.
	— Сега, Ролф! — Гласът на Бърни прозвуча пискливо.
	Ролф изстреля един последен залп и се обърна към тях. В този миг стената, която го защитаваше, избухна на парчета. Куршумът DM 11 пробива двайсет слоя кевлар плюс 1,6-милиметрова титаниева пластина на разстояние от двеста метра и не може да бъде спрян от слой тухли, колкото и здрави и швейцарски да са те, особено когато е изстрелян от шест метра. Когато се забиха в меките тъкани на Ролф, трите 4,6-милиметрови куршума бяха загубили първоначалната си форма и приличаха на гъби, но скоростта им не беше пострадала. Ролф полетя към насрещната стена сред фонтан от кръв и разкъсана плът и бе мъртъв, преди тялото му да докосне пода.
	— Scheisse!* — изруга Бърни Хартман тихо и затръшна вратата на сейфа.
	[* По дяволите (нем.). — Б.р.]
	В продължение на няколко минути дребният германец изглеждаше като парализиран от случилото се. Втренчи се в стоманената врата и я наблюдава смаяно и объркано, докато тежките удари на бронебойни куршуми от външната й страна не го накараха да дойде на себе си.
	— Тук е достатъчно безопасно — каза задавено.
	— Безопасно ли? — Джейми не можеше да повярва на ушите си. — Какъв смисъл има да си в безопасност, докато се задушаваш?
	— В по-голяма безопасност сме от Ролф и братята Бергер, господин Синклер. Наистина ли бихте предпочели да сте отвън, размазан по килима ми?
	— Значи просто ще чакаме? — попита настойчиво Дани.
	Хартман й хвърли един от онези погледи, които учителите пазят само за особено глупави въпроси.
	— Вие сте полицай, госпожице Фишер. Не ми казвайте, че никога не сте чували за паник стаи?
	— Разбира се, че съм чувала, Бърни. — Дани огледа заобикалящото ги пространство. — Но повечето паник стаи, които съм виждала, са снабдени поне с още няколко домашни удобства. Редовен приток на кислород, например.
	Стояха заедно в центъра на сейфа. Който и да беше отвън, очевидно стигна до заключението, че няма голяма вероятност да си проправи път със стрелба, дори да ползва бронебойни патрони. В някои отношения обаче тишината бе по-плашеща от звука на куршумите.
	— Извинете. — Хартман отмести Дани Фишер, така че да вижда задната стена на сейфа. — Къде ли беше? А, да.
	Пресегна се към нещо, което приличаше на стоманена армировъчна пръчка, и го дръпна. Секунда по-късно цялата задна стена се плъзна безшумно встрани и разкри тесен бетонен проход с аварийно осветление.
	— Този кислород достатъчен ли ви е, детективе?
	За момент гостите му бяха твърде слисани, за да говорят.
	— Какво е…?
	— Как го…?
	Старецът ги поведе в тунела.
	— Подготвям се за подобно нападение от приблизително петдесет години, господин Синклер. Както може би сте разбрали, аз съм експерт по дизайна на сейфове и по сигурността. Това започна като необходимост, превърна се почти в хоби и би ми осигурило много добър живот през годините дори и без помощта на господата Ритер и Химлер. Когато купих тази вила, направих по нея редица промени и това е само една от тях. Струваше ми много пари и наложи закупуването на съседната къща, но аз съм богат човек. И макар че от време на време се чудех дали не съм се поддал на прекалената си параноя заради мисълта какво ще стане, ако Бодо Ритер ме открие, тези разходи изглеждаха оправдани. Нашите приятели с картечните пистолети сега се чудят какво да правят, а в това време ние ще избягаме. Но се страхувам, че смъртта на Ролф до известна степен обърка плановете ми.
	Бернт Хартман наложи изненадващо бързо темпо за старец — припкаше през тунела с любопитна странична походка, с която напомняше на сухоземен рак. Отне им само две или три минути, за да стигнат до метална врата в другия край на коридора. Хартман отново се зае с клавиатурата, като си мърмореше цифри под носа. Вратата се отвори навътре, те прекрачиха прага и се озоваха в мрачен дървен гараж или инженерен хангар. Покрай стените му бяха наредени работни тезгяхи, а въздухът бе наситен с миризма на машинно масло и обработван метал. Срещу тях имаше широка двойна врата с пролука в центъра, през която навлизаше кос сноп лъчи. Старецът се облегна задъхан на един от плотовете, а двамата му спътници се затичаха към изхода. Джейми прилепи око към процепа.
	— Какво виждаш?


>	XXXVI

	Паул Дорнбергер се втренчи в непробиваемата стоманена врата на сейфа и почувства прилив на ярост. Хартман и двамата му гости бяха вътре, сигурен беше. Нямаше друго място, където да се скрият. Въпросът беше дали диамантът още е у крадеца, или той го е използвал още преди години, за да си осигури средствата за пищния начин на живот, който водеше на два континента. Не! Трябваше да вярва, че камъкът е у Хартман. Тук беше! Усещаше го. Закрачи из стаята, като избягваше купчината от шест тела, проснати в локвата кръв до стената: четиримата бодигардове на Хартман и двама от собствените му наемници, застреляни по време на нападението. Дорнбергер знаеше, че няма време да се опитва да отвори сейфа, дори да притежаваше уменията за това. Всъщност беше подготвен за такова развитие от момента, в който разбра какво е направил Хартман. Ето защо телата бяха тук, а двама от хората му източваха отвън бензина от колите на крадеца. Ако по някакво чудо Хартман оцелееше, щеше да потъне в дълбока нелегалност и да вземе диаманта със себе си. Паул не можеше да позволи това да се случи.
	— Изгорете напълно мястото. Не искам камък върху камък да остане.
	Диамантът нямаше да се повреди в сейфа, но хората вътре със сигурност щяха да загинат. В дните след пожара щеше да дойде с екип от експерти и с оборудване (може би щяха да се представят за оценители от застрахователна компания) и да го отвори. Тази стая щеше да бъде погребана от горния етаж. Тъй като постройката беше всечена в склона на хълма, след като отломките я зариеха, имаше малка вероятност труповете да бъдат открити непосредствено след пожара. Паул и хората му щяха да се отърват от автомобилите на Хартман и щеше да изглежда, че къщата е била празна.
	Единственото, което го притесняваше, бе защо интелигентен и хитър човек като Хартман би се заключил в капан. Но се утеши с мисълта, че старецът знае точно с какви хора си има работа, което правеше избора му много логичен.
	Паул си тръгна, когато първите пламъци започнаха да поглъщат мъртвите.

	* * *

	Джейми се взираше в широко, настлано с чакъл пространство, което разделяше гаража от хубава бяла къща край брега на езерото. Иззад последните късчета златна мъгла проблясваше вода — плитък залив с дълъг кей. Имаше и…
	— Ваш ли е?
	Дани Фишер си проправи път до вратата и погледна през пролуката към белия самолет амфибия, закотвен в залива на две дължини с лодка от края на кея. Бърни се бе възстановил достатъчно, за да отиде при тях, и държеше връзка ключове в ръката си.
	— Да, мой е. — После кимна тъжно. — Но се страхувам, че едва ли ще ни бъде от голяма полза, като го няма Ролф да го пилотира.
	— Аз мога. — Двамата мъже изгледаха Дани с недоверие. — Мина известно време, но мога да летя — настоя тя. — Това е „Чесна“. Не е много по-различна от „Бийвър 1“, който пилотирах в продължение на няколко сезона в Ню Йорк. А има и достатъчно пространство за излитане. Трябва само да я вкараме тук, да запалим двигателя и отлитаме.
	— Не можем ли просто да скочим в някоя кола? — предпазливо попита Джейми.
	— Уви, разполагам само с това, господин Синклер. — Бърни подаде ключовете на Дани Фишер. — Ако летим североизточно към Боденското езеро, има подходящ за акостиране участък близо до Ерискирх, южно от Фридрихсхафен.


	Паул Дорнбергер чу рева на самолетния двигател и шестото чувство веднага му подсказа какво се е случило. Изкрещя на Сергей да обърне „Зодиак“ по посока на звука и вдигна картечния си пистолет. Къщата на Хартман вече се бе разгоряла добре и плътен пушек се стелеше над езерото, който щеше да прикрие приближаването на двете лодки към самолета. Сергей форсира двигателя и завиха на юг.

	* * *

	Дани Фишер не обърна внимание на нетърпението на двамата си спътници и методично премина през цялата предстартова процедура. Минали бяха десет години, откакто бе летяла с подобен самолет, и въпреки че всичко й се струваше достатъчно познато, не искаше да поема рискове. Когато приключи, отвори клапана на газта и подкара чесната. Витлото се превърна във въртележка от черни лопати и Дани изпробва клапите, за да усети как работят. Плъзнаха се леко по спокойната повърхност на езерото, но постепенно скоростта им се увеличи и самолетът започна да подскача нагоре-надолу, защото макар вълните да бяха малки, все пак ги имаше. Дани внимателно докосна щурвала, за да компенсира това. После усети, че Джейми я гледа.
	— Ако искаш ти да пилотираш, Синклер, защо просто не поемеш управлението?
	Секунда след секунда звукът на двигателя се усилваше все повече, достигна до кресчендо, черните лопати на витлото се превърнаха в сребърни дискове и дърветата започнаха да прелитат все по-бързо край тях.
	— Какво е това? — извика Бърни Хартман от задната седалка, докато се бореше да се измъкне от обемистата бронежилетка. Бяла лента се виеше над езерото пред тях.
	— Мъгла, може би?
	— Такава мъгла не се получава на брега на езерото, само сутрешното покритие, което вече видяхте.
	— Божичко!
	Джейми погледна в посоката, която сочеше стареца. Къщата на Хартман бе окъпана в червена светлина, а от всички прозорци бълваше огън.
	Самолетът се втурна към димната стена, но бяха изминали само половината от необходимото разстояние и Дани знаеше, че все още не са набрали достатъчно голяма скорост, за да излетят.
	— Какво да правя?
	От дима вдясно от тях се появиха две ниски тъмни очертания, сякаш за да отговорят на въпроса й. Дани видя блясък на оръжейни дула, когато щурмовите лодки се обърнаха към чесната. Спокойно отвори докрай вентила на газта и самолетът се спусна напред. Ако вълнението бе по-силно, щеше да има опасност чесната да се отклони от пътя си и да се преобърне, но Дани трябваше да поеме този риск. Хидропланът се отдалечи от лодките под ъгъл и поне за момента остана извън обхвата им. Сега всичко зависеше от това колко бързи и добри бяха. Нападателите започнаха да ги обстрелват и макар повечето изстрели да не достигнаха самолета, един куршум го уцели. Със закъснение Джейми се сети, че узито все още е у него, и се протегна към страничния прозорец.
	— Няма да можеш! — извика Дани.
	Само че някой, вероятно покойният Ролф, бе предвидил подобна ситуация и бе махнал болта, който държеше прозореца заключен по време на полет. Джейми смъкна стъклото лесно. Знаеше, че има твърде малък шанс да улучи нещо, но никой не обича да стрелят по него, тъй че можеше и да забави нападателите. Изстреля шумен откос, който прозвуча като циркулярен трион. Лодките бяха отвъд ефективния обхват на узито, а и Джейми стреляше под ъгъл от около седемдесет градуса. И все пак със задоволство видя, че куршумите му почти достигнаха първата лодка, която зави и изостана.


	Дорнбергер изруга и накара Сергей да възобнови преследването. Опита се да заеме такава позиция, че да хване самолета на прицел. Целта му беше десет пъти по-голяма от зодиака, но всъщност шансовете на Паул да улучи бяха по-малки, отколкото тези на Джейми, защото щурмовата лодка непрекъснато подскачаше и ъгълът на стрелба се променяше. Можеше само да стреля в приблизителната посока на самолета и да се надява, че някой изстрел ще го улучи и ще го извади от строя. Стрелбата потвърди, че Бернт Хартман е на борда. Дорнбергер още не можеше да разбере как е избягал от къщата. Хитрото дърто копеле навярно бе държало самолета на няколкостотин метра, а екипажът го бе чакал там. В този миг пръските вода почти заслепиха Паул, но след малко той получи добра видимост към самолета в профил. Ако искаха да принудят чесната да спре, трябваше да е сега или никога. Прицели се възможно най-добре в прозореца, откъдето идваше стрелбата, а после сякаш времето застина и Паул ясно различи чертите на човека, който държеше оръжието.
	— Прекратете огъня! — И даде знак на втората лодка да изключи двигателя.


	Джейми се развика ентусиазирано, когато забеляза, че щурмовите лодки намаляват скорост. Дани виждаше само дим, подобен на плътна стена. Наясно беше, че при тази скорост, ако в дима се криеше нещо, щяха да загинат. Когато се гмурнаха в облака, кабината се изпълни с миризма на изгоряло. За миг Дани се уплаши, че самолетът гори, но след това си спомни за узито на Джейми.
	— Затвори проклетия прозорец!
	Докато го каже, димът се изчисти. Бяха преминали, и то невредими, а езерото се простираше пред тях кобалтовосиньо под зимното слънце. Подскачането постепенно намаля и изчезна, докато се вдигаха във въздуха.
	— Бърни?!
	Дани усети страха в гласа на Джейми и сърцето й за малко да спре. Извърна се и видя, че старецът се отпуска напред със затворени очи.
	Джейми разкопча колана и си проправи път през тесния процеп между седалките. Първоначално не успя да забележи видима рана, единствените признаци за тежкото състояние на Хартман бяха падналата на лицето му сива сянка и плиткото му дишане. Едва когато дръпна тъмното му яке, съзря червеното петно, което се разпростираше по ризата на стареца. Отне му още миг да открие дупката в коприната и раната, отворила се на петнайсет сантиметра под дясното рамо на Хартман. Отначало Джейми се окуражи, че е твърде малка, за да е причинена от куршум. После обаче забеляза лъча светлина, където патрон бе пробил корпуса на чесната и бе разпратил късчета метал със смъртоносна скорост из целия самолет. Куршумът бе пропуснал Бърни и бе излязъл през насрещната стена, но парченце метал си бе пробило път през плътта и костите му. Кой знае колко дълбоко беше заседнало.
	— Трябва да го закараме в болница! — каза Джейми. — Нуждае се от помощ, и то спешно.
	Дани кимна. Тъкмо преминаваха над Цюрих, така че насочи самолета обратно към езерото.
	Бърни Хартман се надигна и изстена от болка.
	— Без болници — изсъска. — И преди са прострелвали Бърни Хартман. Ще се оправи. Летете към Констанц. Може там да ида на лекар.
	Дани и Джейми се спогледаха, но преди да вземат решение, старецът излая:
	— Чий е шибаният самолет все пак?!
	Дани неохотно зададе курс към швейцарско-германската граница, а Джейми уви якето си около Хартман и се настани до него за полета.
	— Дръж се, дърто яко копеле — прошепна.
	Известно време летяха мълчаливо, но после попаднаха в турбулентна зона и самолетът подскочи като пони на родео, а Хартман извика.
	— Това не ми харесва, Джейми — тихо промълви Дани. — Какво ще правим, като стигнем до езерото?
	— Ще намерим лекар да се погрижи за него. А след това ще се опитаме да се върнем в Лондон.
	— Ще ви кажа какво да правите. — Бърни Хартман бе чул всяка дума. — Върнете се в Англия и се разправете с Бодо Ритер _веднъж завинаги_.
	Въпреки слабостта си Хартман успя да придаде на последните две думи особена тежест и така потвърди нещо, което тормозеше Джейми от разговора им предната вечер.
	— Вие знаехте, нали? За Короната на Изида и какво може да прави? Говорехте за Окото, а не бихте могли да знаете за него, освен ако Ритер не ви е разказал за него.
	Бърни поклати глава, но не отвори очи.
	— Не знаех. Предполагах. Дори Бодо не беше в състояние да живее винаги с нещата, които бе извършил. Сякаш у него живееха двама различни мъже. Дяволът, който бе способен на всякакви мъчения и жестокости, царуваше в него, но от време на време се появяваше друг човек, който мрачно разсъждаваше над това, което бе сторил. Вторият Бодо пиеше, за да забрави. Обикновено това не му влияеше и той просто си седеше с поглед, който ме преследва и до днес. Поглед, пълен с натрупания ужас и болка на жертвите му. Ако нещо ме крепи, то е, че за хора като Бодо Ритер винаги има разплата. Но понякога брендито го отпускаше и той ставаше словоохотлив и почти приятелски настроен. Гърмяща змия с усмивка. В тези случаи избираше Бърни за свой приятел. Една вечер, трябва да е било след някое клане, започнахме играта „Ами ако?“. „Ами ако можеше да живееш вечно, Бърни? Ами ако притежаваше нещо, което би накарало смъртта да изгуби смисъл?“ После каза нещо дори по-странно: „Как е възможно аз, който съм стоял до папи и крале и съм мерил ума си с този на Макиавели, да деградирам до прост касапин и водач на крадци?“. Отхвърлих думите му като бълнуване на луд човек. Корона и Око. Естествено, че беше луд. Но постепенно осъзнах, че лудостта му и онова, което се намираше в хирургическата чанта, са свързани. Ритер никога не я изпускаше от поглед, а когато си мислеше, че е сам, й говореше, сякаш тя го слуша. Дори сега потръпвам, като се сетя. Но така и не повярвах в силата й, преди да я видя с очите си.
	— Не е нещо, което можеш да изоставиш просто така, нали?
	— Не. Руснакът щеше да ме убие, ако не му бях разказал останалото за камъка. Не мисля, че ми повярва, но беше достатъчно заинтригуван, за да ме отведе до мястото, където бях скрил Окото.
	— И после се опита да ви убие?
	— Трябваше да поема този риск.
	— Значи освен вас и Бодо Ритер още някой е наясно с потенциала на Короната. И Окото е у него.
	Бърни Хартман кимна леко и се изкашля. Малки мехурчета кръв се появиха между устните му.
	— Можем ли да летим по-бързо? Струва ми се, че е улучен в белия дроб.
	Нямаше нужда да обяснява какъв ефект би имала такава рана върху човек на възрастта на Хартман.
	— Правя каквото мога! — отвърна раздразнено Дани.
	Детектив Фишер си имаше друг, по-належащ проблем. На излитане бяха заредени догоре с гориво, но сега от него бе останало по-малко от една четвърт и бързо свършваше. Навярно куршум бе пробил резервоара или заблуден изстрел бе улучил маркуча за подаване на гориво. Ако беше така, тогава бяха истински щастливци, че все още са във въздуха и не се носят към земята като огнена топка. И все пак времето им изтичаше с всяка капка гориво, която губеха. Дани разгледа картата, разтворена на коляното й. До Боденското езеро оставаха над трийсет километра. Нямаше начин да стигнат дотам. Промени курса на север. Ако не можеха да се доберат до главното езеро, може би щяха да стигнат поне до Горното езеро.
	Джейми забеляза промяната на посоката и се наведе напред между седалките.
	— Промяна в плана? — Дани му посочи индикатора за горивото. — По дяволите!
	— Точно така, Шерлок. Трябва да намерим къде да кацнем. И то бързо.
	Той хвърли поглед към земята през прозореца.
	— Това може да е проблем…
	— Като се има предвид, че сме в хидроплан.
	— Не виждам вода наоколо. Колко още?
	Дани нямаше представа. Може би няколко минути, вероятно по-малко. Светнала бе лампичката, която показва, че горивото свършва, но Дани не знаеше за колко още ще им стигне. Знаеше само, че трябва да се приземи при първа възможност. Осмели се отново да погледне към картата. Очите й се приковаха върху две едва различими сини петна на няколко километра южно от мястото, където Рейн се оттичаше от Горното езеро.
	— Закопчай колана му. Спускаме се.
	— Къде?
	— Там. — Дани посочи към нещо под тях, което напомняше на сребърна монета.
	— Прилича на локва.
	— Е, ще трябва да свърши работа. Как е Бърни?
	Джейми усети натиск, старецът още стискаше ръката му.
	— Държи се, но не съм сигурен колко му остава.
	Наведе се над стареца да затегне колана му. С огромно усилие Бърни Хартман повдигна глава и отвори очи. Джейми го видя как мърда устни, но думите му бяха едва доловим шепот. Наложи се да приближи плътно лицето си до стареца, за да ги чуе.
	— Помнете какво ви казах — изхриптя. — Намерете Бодо Ритер и го убийте. Кажете му, че Бърни Хартман го чака в ада.
	При последната дума Хартман стисна конвулсивно ръката на Джейми, изпусна уморената въздишка на човек, който е страдал достатъчно, и издъхна.
	— Мъртъв е.
	Дани кимна разсеяно, вече се съсредоточаваше върху спускането. Оттук езерото изглеждаше като пощенска марка. В идеалния случай щеше да направи вираж и да подходи от изток, където имаше по-малко дървета, но индикаторът показваше, че резервоарът е празен, и не можеше да поеме този риск. Предполагаше, че пространството ще е достатъчно, за да приземи чесната, но това не я успокои.
	— По-добре ела тук и си закопчай колана. Ще се раздрусаме.
	Джейми се покатери до предната част на хидроплана и зае мястото до пилота. Едва сега осъзна колко малко е езерото. Дани сякаш прочете мислите му, защото каза:
	— Ако се опитам да се приземя на някое от онези разорани полета долу, ще се присъединим към Бърни, преди да е стигнал до райските порти. И няма да се наложи да ни копаят гробове, защото вече ще сме на два метра под земята.
	Водата беше напълно спокойна, а атмосферните условия — добри, но само това бе в тяхна полза. Дани снижи самолета толкова, колкото се осмели, като използва една червена къща за ориентир към целта. Но още щом мина над дърветата, осъзна, че лети прекалено високо и се приближава твърде бързо. Джейми се приготви за удар, стиснал дръжката на вратата с една ръка, а седалката — с другата. Самолетът вече летеше с напълно спуснати задкрилки и предкрилки и Дани дроселира, така че да намали възможно най-много скоростта за кацане. Чесната се приводни с опашката надолу. Вместо да се плъзне напред и движението й да се забави от водата, тя отскочи и набра скорост. Дани успя да си възвърне контрола някак, но когато кацнаха за втори път, знаеше, че е твърде късно. Носеха се право към дърветата в другия край на езерото.
	— Дръж се, ще катастрофираме!
	На Джейми му се стори, че светът направи салто, и в същото време гравитацията се опита да го разкъса. Чесната зарови нос в брега и предпазните колани се впиха в стомаха и гърдите му. Двигателят виеше, а парчета от витлото проблеснаха на сантиметри от лицето на Джейми, придружени от звук на раздиращ се метал — клон проби опашката на самолета и пропусна с около петнайсет сантиметра да отнесе главата на британеца. Цялата му тежест падна върху колана и всичко незакрепено от пилотската кабина прелетя край Джейми.
	За миг настъпи тишина, сякаш целият свят бе решил да застине на място. Последва протестното скърцане на гърчеща се алуминиева сплав и цъкането на нагорещен до червено двигател.
	— Излизай! — Викът на Дани го стресна и го накара да се размърда.
	Чесната бе заседнала с носа надолу, килната леко настрани, а вратата откъм Джейми се бе разцепила. Той натисна копчето за бързо освобождаване на колана, тупна по лице върху тавана на самолета и се промуши трескаво през отвора. Поколеба се на няколко крачки от останките на хидроплана — можеше да се наложи да помогне на Дани да излезе.
	— Не ставай идиот! Може да се взриви всеки момент. Изчезвай оттук!
	Резервоарите на чесната бяха почти празни, но изпаренията от авиационно гориво са по-леснозапалими и от самото гориво, а скъсани маркучи и нажежен до червено двигател не са добра комбинация.
	— Бърни… — Джейми се обърна назад, но Дани, която се бе измъкнала невредима от хидроплана, го задържа точно в момента, в който се чу глухо „бух“.
	Огнена топка обхвана чесната и подпали клоните на дърветата над нея. Жегата опърли космите по ръцете на Джейми.
	— Божичко…
	— Да се надяваме, че е господ — обади се Дани, загледана в горящия самолет. — В случая с Бърни е трудно да се прецени със сигурност.
	Отдалечиха се от останките и седнаха под едно дърво, хипнотизирани от пламъците, които поглъщаха чесната и земните останки на Бернт Хартман — крадец, касоразбивач, ветеран от СС и милионер филантроп. Пушекът се виеше между дърветата и се издигаше в небето. Джейми осъзна, че се надява димът да носи душата на дребничкия германец към бог, но в същото време не успя да избегне представата за пушек, излизащ от комина на крематориум. Потрепери, когато звук на детски писък раздра въздуха, но после погледна нагоре и съзря само прелитаща чайка.
	Обърна се към Дани и видя, че по бузите й се стичат сълзи. Притиснаха се един към друг и Джейми вкуси солта по устните й:
	— Ако продължим да се мотаем наоколо, ще се наложи да обясняваме това — промълви възможно най-внимателно той. — Ще ни държат в продължение на дни, може би дори седмици, а когато се измъкнем, онези момчета от Цюрих ще ни чакат.
	— А може би така е най-добре. — Дани потисна напиращо ридание. — Почти сигурно е, че мъжете, които нападнаха Бърни, са същите, които са убили двете семейства в Ню Йорк и Лондон. Ако можем да убедим швейцарските власти…
	Джейми поклати глава.
	— Видя с каква огнева мощ разполагат. Ако искат да ни застрелят, ще го направят. И няма да се притесняват кого още ще улучат в това време. Единственият ни шанс е да се борим с тях на собствена територия и във време, което сами изберем. Вече умряха достатъчно хора. Мисля, че трябва да си тръгнем. Да се държим като двойка, която се е изгубила, и все ще намерим автобус или такси.
	Дани избърса очи с ръкав. Планът му не беше кой знае какъв, но поне за момента тя не можеше да измисли по-добър.
	— Добре. Нищо не свързва Джейми Синклер и Дани Фишер със самолета. Ще минат дни, преди властите да разберат защо в чесната има само едно парче въглен. Можем да се върнем в Лондон. Да се прегрупираме.
	— Не в Лондон.
	— Но ти каза…
	— Знам, но мисля, че получих едно от онези прозрения, за които спомена Бърни. За какво е всичко това?
	— За Короната на Изида — отвърна без колебание Дани.
	Джейми поклати глава.
	— Короната е нищо без Окото. Ключът е в него. А какво представлява Окото?
	— Диамант — отвърна, а в очите й проблесна раздразнение.
	— Точно така! А ако искаш да научиш нещо за диамант, отиваш при експертите!
	— Не мислиш ли, че противниците ни вече са го направили?
	— Да — призна Джейми. — Но може би не разполагат с достъп до експертите, до които мога да стигна аз.
	— Е, къде отиваме тогава?
	— Как къде? В диамантената столица на света. Антверпен!


>	XXXVII

	Човекът, който наричаше себе си Макс Дорнбергер, изпита добре познат пристъп на паника. Страхът се надигна от стомаха му и изпълни гърдите като ледена вода, смаза дробовете и затрудни дишането. Проправи си със сила път в гърлото и се стрелна нагоре по нервите на лицето му, нахлу в мозъка и стисна черепа му в ужасно студено менгеме. Главата му като че ли щеше да се пръсне. Дорнбергер искаше да изкрещи, но знаеше, че никой няма да го чуе в бялата пустиня, в която се бе превърнало неговото съществуване. Той кървеше до смърт. Кървеше време.
	Някъде в главата му безмилостно тиктакаше часовник. Откъсваха се страници на календар. Можеше да предскаже всяка от фазите на Луната, сякаш Изида ги нашепваше в ухото му. „Десет дни — казваше богинята. — Имаш десет дни, преди да изискам плащане.“
	Цената за това, което му бе дала, наистина беше ужасна. Какво знаеха за болката всички онези, които бе пратил в ада? Усещаше, че те се събират на прага на отвъдното и го чакат, за да получат възмездие. Припомни си предсмъртните думи на онзи жрец: „Проклет бъди с дара на дългия живот“. Сега разбираше. Ако Окото не се върнеше при Короната на Изида до следващото новолуние, Дорнбергер щеше да я е предал. Щеше да му се наложи да заплати дара, който бе получил, хилядократно — с изтезания и психическо мъчение. Щеше да умре хиляди пъти. И всяка следваща смърт щеше да е по-болезнена от предишната. Дълбоко в разпокъсаното му съзнание детски глас му казваше да бяга, но Дорнбергер знаеше, че няма къде да иде. Окото бе единствената му надежда. Трябваше да се довери на сина, когото бе създал по свой образ и подобие.
	И все пак дори мисълта за това го караше да се съмнява. Защото в дълбините на съня си усещаше тъмно присъствие, което събуждаше друг вид страх у него. Затъмнена стая. Плясък на кожен колан върху плът. Остри, изгарящи изблици на болка. И непрекъснато повтаряни думи. Защо не можеше да си ги спомни? Защо спомените будеха само емоции и усещания, и частични образи, които той се бореше да проумее? Медал — лъскав и ярък, окачен на униформа в пруско синьо. Позлатени орли проблясваха между разперени ъгли на малтийски кръст. Човек, чиято кожа бе покрита със старчески петна, драскаше със сбръчкани ръце в опит да достигне нещо. Видя какво е то и объркването му се усили. Всъщност Короната ли го поддържаше жив, или неговата вяра в силата й? Ако беше второто, тогава какво представляваха сънищата, които бяха животът му… животите му? Ако короната беше лъжа, защо виждаше нещата, които виждаше; защо изпитваше нещата, които изпитваше? И ако този сън беше истина, какво означаваше това за самия него? Всичко — пропиляно. Всеки дъх — прахосан. Всеки миг от съществуването му — илюзия. И на каква цена? Превърна се отново в дете, което се гърчи в хватката на силни безмилостни ръце. Не бяха ръцете на онзи, който го биеше или който се опита да изтръгне Короната от него. Усети невъобразима болка, когато горещината на пещта овъгли дрехите му и набръчка плътта му. Пламъци навсякъде! Мяташе се неистово и се гърчеше в усилие да избяга от агонията, докато огънят го поглъщаше жив, а очните му ябълки се пръснаха. Пищеше, както никога не бе пищял в живота си.

	* * *

	Антверпен. Отне им четири дни да стигнат до белгийското пристанище. През първия от тях вървяха по селски пътища, докато стигнат до най-близкия град. Държаха се за ръце като любовници и се вслушваха в звука на сирените в далечината. След известно време ченгетата щяха да започнат да задават въпроси и да издирват раздърпан млад мъж с разчорлена тъмна коса и неговата висока ъгловата спътничка. Навярно щяха да открият, че тайнствената двойка е взела автобуса за Констанц и се е качила на ферибота от Алмансдорф до Мерсбург. Може би щяха да проследят дори следващите няколко заплетени изтощаващи стъпки, които влюбените са предприели с такси и влак.
	Щом стигнаха до Мюнхен, Джейми прецени, че сигурно вече са в безопасност. След това се наложи да си попълнят гардероба, тъй като бяха оставили багажа си в Цюрих (Джейми се обади на управителя на хотела, използва като претекст тежка семейна загуба и се примоли да изпратят куфарите им в апартамента му в Лондон), както и да купят сакове за новите си дрехи и да платят баснословна цена за самолетни билети от Мюнхен до Антверпен.
	Обадиха се предварително, за да си уговорят среща с човека, чийто съвет търсеха. За щастие, разстоянието от хотела до офиса на Самюел Майер не бе голямо. Докато вървяха натам, Джейми отново се опита да обясни логиката, която ги бе довела тук:
	— Мъжът, отнел диаманта от Бърни Хартман през 1945 година, е бил съветски войник, който най-вероятно е влязъл в Берлин с Третата гвардейска танкова армия на Жуков.
	— Откъде знаеш? — попита Дани със съмнение.
	— Проверих. Когато руснаците нахлули в Третия райх, приближили Берлин от изток, север и юг, но докато си пробивали път към центъра на града, имало опасност да попаднат под собствения си кръстосан артилерийски огън. Решението на Сталин било да се създаде разделителна линия през центъра на града с Първи Украински фронт на маршал Конев на юг и Първи белоруски фронт на Жуков на север. Тази линия повече или по-малко следвала течението на река Шпрее. Бърни Хартман спомена, че е заловен близо до гара „Потсдамер“. Освен това офицерът, заловил Бърни, е носел сини пагони, следователно е бил от НКВД. Следиш ли ми мисълта?
	Дани сви рамене, сякаш мислеше за други неща, но Джейми взе жеста й за потвърждение.
	— Ако е оцелял след войната, нашият човек е бил член на тайната полиция на Сталин, който се завърнал в Русия като герой и с диамант на стойност бог знае колко милиона в раницата си. Какво е направил с него?
	— Продал го е?
	Джейми поклати глава:
	— С това би си навлякъл смъртна присъда, освен ако не е имал сериозни контакти. Не, бил е умен и търпелив. Знаел е, че не може да го докосне. Вместо това го е прибрал на сигурно място и се е пазил от проблеми със закона. Бил е член на партията след успешна война. Бил е наясно, че с малко късмет и ако се подчинява на заповедите, ще получи повишение. И Хрушчов, и Брежнев са били военни герои и са се издигнали до върха. Нашият човек може и да не се е издигнал чак толкова, но след известно време навярно е стигнал до пост, който дава известна свобода на движение.
	— И след това го е продал?
	— Може би да, а може би не. Но определено е поискал да разбере колко струва.
	— И смяташ, че е дошъл тук.
	— Ако улиците на Лондон са застлани със злато, то улиците на Антверпен са настлани с диаманти. Всяка година около половината шлифовани диаманти в света се продават на няма и пресечка оттук. Има поне хиляда и петстотин търговци…
	— Добре, добре, достатъчно с урока по история! Само ми кажи как ще намерим този човек, щом противникът ни, който явно разполага със значителни ресурси, не е успял?
	Джейми спря до вратата, която търсеше, и посочи малката златиста табелка. Дани прочете надписа на глас:
	— „Майер и синове“?
	— Когато Белгия се предала на нацистите на двайсет и осми май 1940 година, еврейските лидери на диамантената индустрия в Антверпен не били твърде разтревожени за бъдещето си. Все пак диамантените компании в града правели огромни суми, били управлявани от евреи и работели ефективно. А нима германците не ценели ефективността повече от всичко друго? Евреите в Антверпен можели и да загубят общественото си положение, но щели да го преживеят — поне така си мислели. За съжаление, подценили патологичната омраза на Хитлер към расата им, както и безпощадността на главорезите му от СС и Гестапо и странната им нужда да разтребят и последния мръсен дразнител и да го отметнат от списъка със задачи. Освен това надценили лоялността на белгийските си подчинени, които не били евреи и скоро щели да заемат лъскавите им кожени кресла в заседателните зали. От тринайсетте хиляди евреи, които останали в града в началото на 40-те години, през 1945 година били оцелели само осемстотин. Благодарение на помощта на семейство благочестиви католици и чорап, пълен със стока, бащата на Сам Майер бил от малкото щастливци. Той оцелял, за да съживи индустрия, която вече има оборот от почти четирийсет милиона долара и дава работа на трийсет хиляди души.
	Джейми прозря една от причините за невероятното оцеляване на Хершел Майер в мига, в който видя сина му Сам. Белгиецът беше висок и широкоплещест, с пригладена назад руса коса и интелигентни сини очи. С костюма си „Армани“ за две хиляди евро и грамадния камък, който проблясваше на безименния му пръст той изглеждаше като въплъщение на съвършения арийски бизнесмен. Поздрави ги учтиво, но предпазливо. Клиентът, чиято картина на Рафаело Джейми бе открил и върнал неотдавна, беше братовчед на домакина им. Самият Сам Майер се бе погрижил да придвижи по-гладко нещата с помощта на контактите си в Южна Америка, но това не ги правеше приятели.
	— Обаждането ви беше интригуващо, но не съдържаше достатъчно информация, господин Синклер. Как мога да ви помогна?
	Бизнесменът слушаше учтиво и без коментар, докато Джейми обясняваше възможността голям неизвестен диамант да е бил предложен за продажба или оценка в града от съветско длъжностно лице по време на Студената война. Когато приключи с разказа си, Майер му се усмихна. Зъбите му искряха почти като диаманта на пръста му.
	— Звучи като от филм за Джеймс Бонд. Сериозно ли говорите?
	— Знам, че изглежда неправдоподобно, но…
	Едрият мъж поклати бавно глава.
	— Говорим за седемдесетте или началото на осемдесетте години, нали така? Минало е много време, но ако се беше случило нещо подобно, все щях да съм чул поне нещо по въпроса. — Махна с ръка към прозореца на офиса си. — Живеем в малък свят, господин Синклер. За подобно нещо бих се доверил само на десетина души и седем от тях работят в тази сграда. Диамантът, който описвате — триста карата, бял, навярно безупречен и все още необработен — би се превърнал в легенда. Камъните са в кръвта ни. Ние не говорим за нищо друго. Ако някой от колегите ми беше виждал подобен диамант — камък, който би могъл да съперничи дори на Кохинор, слухът за него щеше да обиколи борсата в рамките на дни.
	Дани Фишер се обади за първи път:
	— Мъжът, у когото е бил диамантът, може да е купил мълчанието на експерта или с пари в брой, или със заплаха за насилие, а най-вероятно и с двете. И навярно е бил много убедителен.
	— Може и така да е — отбеляза Майер, — но оттогава са минали десетилетия. Парите сигурно отдавна са свършили, а всяка заплаха е загубила силата си. — Бизнесменът се усмихна. — Съветският съюз вече не е страшилището, което беше. Ню Йорк все още е най-големият ни пазар, но руснаците са сред най-добрите ни клиенти.
	— Следователно не можете да ни помогнете, така ли?
	— Разбира се, ще направя каквото мога. Днес следобед ще отида в клуба и ще поразпитам дискретно за камъка. Мога и да проведа няколко телефонни разговора. Дайте ми номера на мобилния си и ще ви се обадя довечера, ако науча нещо.
	— Разочарован ли си? — попита Дани, след като излязоха от офиса на Майер.
	— Вероятността така или иначе не беше голяма — призна Джейми. — Но още не мисля да отписвам напълно Сам Майер. Струва ми се, че може да помогне. — Вгледа се в нея и изведнъж осъзна колко уморена му изглежда. — Май беше малко разсеяна вътре…
	Дани се поколеба, сякаш търсеше точните думи.
	— Имам чувството, че времето ни за този случай изтича… както и нашето. Живи сме по чист късмет. Щом видя нечие лице, се чудя дали не е на някого от убийците на Бърни Хартман. Или на Фредерик и неговата весела нацистка дружина, или на някой друг, който се готви да осребри наградата за главата ти. Ти си различен, Джейми. По-твърд. — Дани се пресегна да докосне лицето му. — Нямам нищо лошо предвид. Ти сякаш напредваш без усилие през всичко това. Нищо не те притеснява. След толкова години в отдел „Убийства“ смятах, че съм имунизирана срещу смъртта, но тези истории, свързани с Короната, направо ме побъркват. Колко ли деца са умрели в опит да се сбъдне нечия фантазия? И колко още ще умрат, ако не успеем? Това е проблемът, Джейми. Заради тях не можем да си позволим провал, но сякаш единственото, което правим, е да тършуваме в тъмното.
	Стигнали бяха до широк парк с алеи и езера. Джейми я поведе към пейка между две възлести букови дървета.
	— Ти си ченгето, Дани. Какво друго можехме да направим? Всяка нишка, която проследихме, ни водеше крачка по-близо до Короната или до Окото. По дяволите, когато започнахме, дори не знаехме дали Короната на Изида съществува! А всяка крачка, която ни приближава до нея, ни доближава и до убийците на онези хора в Ню Йорк и Лондон. Затова сме тук. Не се отказвай точно сега!
	Дани се обърна към него, но той не й даде шанс да му отвърне.
	— Освен това кариерата ти също е под въпрос.
	Детектив Фишер го изгледа гневно, но и двамата знаеха, че е прав. От момента, в който бяха напуснали Лондон, действаха далеч отвъд границите на обичайната полицейска работа. Пристъпили бяха в мътната сива зона, която бе твърде близо до престъпността.
	— Пропусна да докладваш няколко смъртни случая, отвличане и нападение, макар да се съмнявам, че Фредерик ще повдигне обвинение. Управлява самолет, без да регистрираш полета; разби го, без да докладваш за катастрофата… Ох! — Джейми потърка рамото си, където Дани го беше ударила. — Както и да е, мисълта ми е, че вече не можем да се върнем назад. Нито ти, нито аз. Можем само да продължим напред, докато открием Короната и Окото.
	— И после какво?
	— Ще се тревожим за това, когато се случи. Но основното е да пипнеш лошия и да се върнеш у дома, за да получиш цялата слава.
	— Добре. — На устните й трепна мрачна усмивка. — Ще го приема… засега. Но имаш една седмица да превърнеш това в реалност, господинчо! След седем дни трябва да съм на полета за Ню Йорк.
	Седем дни? Думите й му подействаха като удар с чук. Времето им заедно беше минало толкова бързо и естествено, че не му беше хрумвало, че изтича. За миг си помисли да й предложи нещо: да се откаже от всичко и да остане с него. Но абсурдността на идеята почти го накара да се разсмее. Дани се усмихна, когато видя изражението на лицето му.
	— Хайде, Синклер, не ставай глупав ревльо! Да се възползваме максимално от времето, което имаме. Заведи ме обратно в хотела и ми покажи най-добрите си номера.
	Предложението й не прозвуча никак лошо.


	Мобилният телефон на Джейми иззвъня и наруши благоговейната тишина, на която двамата с Дани се наслаждаваха в леглото. Обаждаше се Сам Майер и съжалението в гласа му каза на Джейми всичко, което трябваше да знае.
	— Разпитах в клуба. Основно хора, на които се доверявам, но никой не е чувал за голям камък от Съветска Русия. Всеобщото мнение е, че ако нашият бранш не знае за подобен диамант, тогава той не съществува.
	Последва кратко мълчание, докато Джейми преглъщаше лошите новини. Канеше се да благодари на Майер за помощта, но белгиецът продължи:
	— Обадих се и на няколко човека, които са работили тук по онова време, но са се пенсионирали. Отговорът беше същият. Аз… тези мъже са старомодни, господин Синклер, някои от тях са връстници на баща ми. Неколцина дори отказаха да отговорят, преди да разберат кой пита. Дадох им името ви. Надявам се, че нямате нищо против.
	— Ако вие им се доверявате, съм сигурен, че няма да навреди.
	— Е, един от тези господа — Леон Розентал, доста се въодушеви, когато чу името ви. Попита дали сте същият Синклер, който намери бункера в планината Харц. Когато потвърдих, пожела да се запознае с вас.
	Джейми още се бореше със смазващата тежест на провала. Искаше само да се върне в Лондон и идеята да продължи да се мотае наоколо, за да се срещне с някакъв стар белгиец, изобщо не го блазнеше.
	— Не мисля, че…
	— Преди да откажете, ме изслушайте. Първо, бих го приел като лична услуга. Леон Розентал е легенда в Антверпен и в търговията с диаманти. Бил е на осемнайсет, когато германците нахлули в града, но за разлика от много други, включително баща ми, вместо просто да се опита да остане жив, решил да се бори. Сформирал група за съпротива, която подпомагала свалени съюзнически пилоти, извършвала атаки над германците и криела събратя евреи от Гестапо. След войната превърнал семейната си фирма в един от най-големите играчи в търговията със скъпоценни камъни в света. Компанията му има клонове в Ню Йорк и Токио. И това е другата причина, поради която трябва да се видите с него: никой не знае за диамантите повече от Леон Розентал. Ако някой може да ви даде информация за този митичен камък, това е Леон.


>	XXXVIII

	Домът на Леон Розентал — къща от червени тухли със собствен двор — бе разположен в луксозния квартал „Артселар“, на осем километра южно от центъра на града. Икономката въведе Джейми и Дани в основния салон, където медицинска сестра тъкмо прибираше принадлежностите си. След секунди пред тях се появи набит мъж с гъста бяла коса и спретнат мустак, който се придвижваше с помощта на инвалидна количка. На осемдесет и шест години Леон Розентал все още излъчваше страховитата енергия, за която намекваше разказът на Сам Майер. Домакинът използваше инвалидния си стол като таран — разбутваше нетърпеливо креслата и минаваше като с булдозер през вратите. Взираше се настойчиво в Джейми и Дани с големите си млечносини очи иззад очила с квадратни рамки и дебели стъкла, сякаш имаше рентгеново зрение.
	Също като Майер старецът говореше безупречен английски. Макар да беше много студено, махна на гостите си да излязат през двукрила стъклена врата на покрито с плочи пространство. Взе каменен съд и го занесе до мястото, където Джейми и Дани бяха седнали около дървена маса.
	— Единственият ми порок от шейсет години насам! — изръмжа Розентал, сряза края на голяма пура и я запали. — Казват, че ще ме убие, но какво значение има вече? Дори когато американците бяха блокирали Куба, Фидел Кастро ми изпращаше като подарък по една кутия всеки месец.
	Няколко минути белгиецът седеше, сякаш забравил за гостите си. Наслаждаваше се на вкуса на пурата и съзерцаваше сумрака от другата страна на рядката горичка, която заобикаляше къщата. В крайна сметка излезе от унеса си и се обърна към Дани Фишер:
	— Простете на стареца мига удоволствие, госпожице Фишер, и добре дошли в моя дом! В тази къща напоследък рядко се радваме на присъствието на красиви жени, макар че ще ви помоля да не споменавате това пред икономката ми. Клодет все още вярва, че не се е променила в последните трийсет години. Едно от предимствата на лошото зрение и отказа да носи очила с диоптри. — Дани се усмихна учтиво в отговор на комплимента. — Господин Синклер, навярно се чудите защо помолих младият Самюел да ви покани тук!
	— Дойдохме в Антверпен, защото се интересуваме от диаманти, мосю. Естествено, голяма чест бе да чуем, че искате да се срещнете с нас.
	Леон Розентал издаде подобен на грухтене смях.
	— Трябвало е да станеш дипломат, Джейми! Може да те наричам Джейми, нали? Предполагам, че в този момент би предпочел да си на самолета за Лондон. Аз обаче имам причина да искам да те видя, а може би и ти ще спечелиш нещо от срещата ни.
	Розентал натисна бутон на облегалката на стола си и след минута икономката се появи с поднос, на който имаше гарафа и три ниски кристални чаши. Старецът я отпрати с махване на ръка и щедро наля в чашите искрящ кехлибар.
	— Заповядайте — каза. — Седемнайсетгодишният сингъл малц не е порок, а чисто удоволствие! Цял живот ще съжалявате, ако не опитате това уиски. То се дестилира на брега на река, където някога ловях сьомга, и всяка глътка ми носи спомени.
	Тримата отпиха и се облегнаха назад, докато наситеното златисто питие се разливаше в тях. Леон Розентал изпусна дълбока въздишка.
	— А сега, Джейми, ще бъдеш ли така добър да ми разкажеш за бункера и това, което си открил там?
	През последната година Джейми бе разказвал историята толкова пъти, че с лекота изпълни искането на стареца. Пропусна въоръжените с картечници неонацисти, които ги преследваха из планината Харц, и наблегна на това как той и Сара Грант разгадаха указанията в дневника на дядо му и откриха водопада, зад който се криеше тайният вход на бункера. Розентал се облегна назад и затвори очи, докато разказът на британеца го водеше в мрака, а после из бетонения тунел, в който се намираха офисите и лабораториите на изследователския център на Валтер Бром. Джейми предположи, че подобно на всички останали, които го бяха молили да разкаже историята, белгиецът се интересува само от картината на Рафаело, направила бункера известен, затова спря с нея. Но Розентал отвори очи и ги прикова в него:
	— Продължи, моля те. Не пропускай нито подробност.
	Металното стълбище и дългите отекващи коридори. Големите стоманени врати, усукани и разкривени от мощната експлозия, която е имала за цел да заличи целия комплекс. Отвъд тях — огромно помещение с размерите на футболно игрище и техническото оборудване на Бром. Сега Джейми вече трябваше да разкаже за гонитбата, която го бе отвела там. Розентал дишаше накъсано и започна да хрипти. Джейми се поколеба за миг от страх за здравето на стареца, но белгиецът му махна с ръка да продължи.
	— Зад вратата открихме останките на триста учени и роби, убити на работното място.
	Продължи нататък, като заразказва за бягството от бункера, но Леон Розентал вдигна ръка, без да отваря очи.
	— Не ме щадете, господин Синклер, умолявам ви. Искам да чуя всеки детайл, който си спомняте.
	Джейми погледна озадачено Дани Фишер. Да си спомня ли? Та той бе прекарал последната година в опити да забрави завареното в онази зала. Море от кости. Мъже и жени с разкривени в агония тела или просто купища бяло: неразпознаваеми останки. И точно до вратата — девойката. Мълчаливият писък на изтерзаното безоко лице и назъбената дупка в черепа й — ясно доказателство за това как е угаснал животът й. Джейми бе протегнал ръка да докосне рамото й.
	— Опиши ми я. — Леон Розентал произнесе думите яростно, дивашки.
	Как да опишеш скелет с дупка на мястото, където е било лицето?
	— Имаше дълги пръсти. Като на пианистка. — В ума му се появи образ на момиче. — Беше висока и крехка, изящна. Носеше сива раирана рокля.
	Розентал подсмръкна.
	— Да, биха я накарали да го направи.
	Старецът обърна инвалидния си стол и го придвижи обратно в стаята до голямо бюро. Отвори чекмедже и извади от него малък къс хартия. За момент го задържа в ръце, само го гледаше, отпуснал рамене, сякаш бе още по-възрастен от годините си. Когато се върна на терасата, връчи на Джейми стара фотография.
	— Моята Хана.
	Отначало името не му говореше нищо, но след това видя лицето й. Младо момиче с почти неземна хубост. Сериозно на снимката, но с весела искра в погледа, която караше човек да се чуди колко ли е красиво, когато се усмихне. Джейми внезапно се върна обратно на задната седалка на колата на Лоте Мюлер по пътя към бункера и гласът на германската полицайка отекна в ушите му: „Една от жертвите е неговата племенница Хана Шулман, лабораторен техник. Работила е в тясно сътрудничество с него. Била е на деветнайсет“. На снимката, която бе видял преди година, момичето се усмихваше.
	— Хана работеше с чичо си Авраам по ядрената им програма. Исках да се махне оттам, да дойде с мен в Белгия, но тя отказа да го остави. Не би оцелял без нея, така ми каза. Когато спря да отговаря на писмата ми, отидох в Германия да я търся. Можете да си представите как беше. Кафяви ризи и есесовци на всеки ъгъл, перчат се и кукуригат гордо. Еврейските предприятия — затворени, прозорците им — изпочупени, собствениците им — дамгосани с жълти звезди. Страх навсякъде. Разбира се, не можах да я намеря. Сигурно са ги отвели в някоя охранявана лаборатория, а след това… Е, знаем какво се е случило след това. Именно това, което научих в Германия, ме накара да реша да се бия с тях, когато дойдат. И точно заради случилото се с Хана преживях войната. Никога не я забравих. Ожених се и ми се родиха деца, но винаги съм се чудил какво е станало с моята Хана. А после ти я откри вместо мен. Никога няма да го забравя, Джейми, и колкото и живот да ми остава, ще съм ти длъжник.
	Джейми усети ръката на Дани върху своята. Отново си спомни безокия череп, чиито зъби и шейсет години по-късно приличаха на безупречни перли. Дани внимателно измъкна снимката от пръстите му и я заразглежда. Най-накрая Джейми успя да проговори отново:
	— Не ми дължите нищо, мосю. Когато открихме Хана и нейните приятели убити в бункера… ще помня това до края на дните си. Тя ме промени. Едно е да четеш за тези неща, а съвсем друго — да ги видиш наистина. Мисълта, че поне някакво добро е произлязло от всичко това, смекчава поне част от ужаса.
	Леон Розентал кимна сериозно.
	— И все пак може би има начин да ти се отплатя поне частично за намирането на Хана. Доколкото разбирам, причината да дойдеш в Антверпен има връзка с тези времена? Самюел спомена съветски държавен служител. Уви, не зная нищо по този въпрос. И все пак се заинтересувах от източния пазар, след като руските ни приятели изоставиха комунизма заради КГБ.
	Старецът се усмихна на недоумението на Джейми. Англичанинът отвори уста да каже нещо, но Дани Фишер го ритна под масата.
	— Много неща се промениха оттогава. Днес руснаците, както Самюел навярно ви е споменал, са сред най-големите ни клиенти в Антверпен. След толкова години на строги икономии копнеят за бляскави неща. А пък и диамантите са идеална и леснопреносима валута във времена на криза.
	Розентал замълча, за да отпие глътка уиски. После се отдалечи от масата, а след минута се върна с вестник, който постави сгънат на две пред себе си.
	— От време на време — продължи разсеяно — привилегировани бивши клиенти още ме търсят за съвет. Преди няколко години например гостувах известно време на такъв клиент в Санкт Петербург. Красив град, ако още не сте го посетили, със сигурност трябва да го сторите. Отнасяха се с мен като с филмова звезда. — Старецът се усмихна при спомена. — Разбира се, не мога да издам името на въпросния господин, дори сега трябва да защитавам репутацията си.
	Леон Розентал затвори очи и гласът му заглъхна. Когато отново проговори, каза:
	— Преди няколко нощи сънувах много странен сън за диамант. Такъв, от който може дъхът ви да секне. Представете си що за диамант е бил, щом човек като мен, виждал всичко от Кохинор до Кулинан, е бил толкова впечатлен. Бял диамант — безупречен и все пак дефектен, понеже никога не е бил обработван или шлифован от експерт. Ръцете ме сърбяха да се занимая с него, как само ме сърбяха! И сега усещам как се пресягам към него. Но в съня ми собственикът не желаеше камъкът да бъде обработван. Можех да полирам всичките му седемдесет и пет фасети, да изкарам възможно най-доброто от него, но целостта му трябвало да се съхрани. Разбира се, възразих. За да се извлече максимумът, той трябваше да се обработи. Овалът му бе леко разкривен, но за да стигна до самото му сърце, за да изкарам оттам чистия диамант, който бе душата на камъка, трябваше да го шлифовам във формата на сълза. Опитах се да го придумам, дори му се молих, но собственикът беше непреклонен. — Ако сънят бе истина, Леон Розентал би съжалявал за този момент до края на дните си. — Старецът отвори очи с уморена усмивка. — За щастие, беше само сън.
	— Колко би струвал такъв камък? — попита Дани и си спечели презрителен поглед от домакина им.
	— Не е въпрос на цена, госпожице Фишер, а на слава! Дори след обработката той пак щеше да е поне 275 карата. И щеше да надминава по големина и блясък и най-големия прозрачен диамант с форма на сълза, който светът някога е виждал! Докато беше изложен в Лондон, въпросният камък бе застрахован за 100 милиона паунда, което бе малка част от стойността му. В парично изражение моят диамант би струвал десет пъти повече.
	— Тогава човекът, който го притежава, трябва да е много богат?
	Леон Розентал се обърна към Джейми и сви рамене.
	— Той ценеше камъка само заради сантименталната му стойност. Бил подарък от баща му, доколкото разбрах. Може би е останал от царско време и ако се извади на показ, би станал обект на спор с оцелелите наследници на Романови. Кой знае? Разбира се — той отвори вестника пред себе си и прелисти страниците, — в Русия днес има много богати хора. Погледнете този, например! — Посочи снимка на мъж, който слизаше от огромна яхта. — Заради хора като него на богаташите им излиза лоша слава… — Джейми проточи врат, за да види името, и Леон дръпна вестника с многозначителна усмивка. — За разлика от господина, който ме покани в Санкт Петербург.


	— Той да не направи онова, което си мисля? — попита Дани, когато с Джейми седнаха на задната седалка на таксито и поеха обратно към хотела.
	— Май да. Поведе ни за носа и ни изпързаля.
	— След всички тези глупости за неговата Хана и колко ти бил благодарен, как може да знае името и да не ни го каже?!
	Джейми се усмихна и поклати глава.
	— Не бяха глупости. Леон Розентал стои зад всяка своя дума, но е твърде почтен, за да ни издаде името. Той е човек на честта, който цял живот е следвал код, строг като на самураите. За него да загърби принципите си, би значело да загуби всичко, което е спечелил, след като е открил какво се е случило с Хана Шулман.
	— И все пак ми се ще да се върна там и да провеся дъртото копеле надолу с главата, докато си каже всичко.
	— Съмнявам се, че ще свърши работа. Може и да е дърто копеле, но е кораво дърто копеле. Мисля, че му хареса идеята да ни предизвика.
	— Определено му хареса.
	И изведнъж двамата започнаха да се смеят, Джейми я взе в обятията си и я целуна. Усещаше странна смесица от твърдост и мекота, която му подейства като афродизиак.
	— Както и да е, колко руски милиардери може да има?
	— Повече, отколкото си мислиш.
	— Възможно е — каза Джейми, — но се обзалагам, че само един от тях има баща, който е бил част от НКВД, служил е под командването на Жуков и е бил в Берлин на 19 април 1945 година.


>	XXXIX

	Паул Дорнбергер се загледа през прозореца на болничната стая и започна да обмисля следващия си ход. Нападението в Цюрих може и да се беше провалило катастрофално, но лицето, чиито черти мерна през прозореца на чесната, му даваше последна възможност да си възвърне изгубените позиции.
	Беше подценил Джейми Синклер. Търговецът на произведения на изкуството се вмъкваше и измъкваше от живота му с дразнеща лекота и разрушителни последствия. Как бе успял да проследи Бернт Хартман толкова бързо? Дорнбергер поклати глава. Вече нямаше значение. Важен бе само фактът, че след смъртта на Хартман (и като се има предвид, че диамантът все още липсваше) единствено Синклер можеше да му посочи следващата стъпка към събирането на Окото и Короната.
	Новината за самолетната катастрофа се беше разчула, докато Паул беше в Цюрих. Изгорял хидроплан „Чесна“. Нямаше данни за оцелели. Отначало беше сигурен, че е загубил всичко. Но скоро стана ясно, че в разбития самолет е имало едно тяло. След дискретни разследвания разбра, че жертвата е Бернт Хартман — пенсиониран консултант по сигурността. Което значеше, че Синклер някак е избягал. Въпросът бе къде ще се появи следващия път? Изминали бяха вече пет дни, а нямаше и следа от него нито в офиса му на улица „Бонд“, нито в апартамента на „Кенсингтън“. Мъжете на Дорнбергер бяха огледали и двете места.
	Паул погледна надолу към стареца в леглото. Кожата на Макс Дорнбергер беше с цвета и текстурата на стар пергамент, а очите му бяха потънали дълбоко в синкавите кръгове на очните кухини. Съсухреният мъж дишаше затруднено и звучеше като двигател, който всеки миг ще угасне. Дори най-добрите лекари, които можеха да се купят с парите на Олег Самсонов, не успяха да направят нищо за стареца. Три дни. Можеше ли да издържи дотогава? Очите на Дорнбергер машинално се отместиха към сейфа. Дали беше възможно? Ако намереше подходящ кандидат и изпълнеше церемонията правилно, дали щеше да му спечели време? Фактът, че изобщо мислеше за това, бе показателен за отчаянието му. Баща му беше категоричен. Без Окото Короната беше просто златна дрънкулка. Ритуалът би бил ефективен, само ако се извърши при подходящи условия на първия ден от новолунието. Само тогава Макс Дорнбергер щеше да се възстанови. Нима наистина вярваше в това? Налагаше се да го вярва, защото в противен случай щеше да се окаже, че е живял целия си живот за нищо. Цялата тази болка и смърт. Беше изтърпял всякакви страдания и унижения заради това. Старецът изпъшка и ужасна празнота погълна Паул. След като животът напуснеше крехкия мъж в леглото, какво оставаше за него самия? Три дни. Трябваше да намери Синклер. Инстинктът му подсказваше, че артдилърът е близо до решението на загадката. Трябваше само да се докопа до него.


	След като се върна в кабинета си в комплекса на Самсонов, единственото, което Паул можеше да направи, бе да впрегне раздразнението си и механично да извършва ежедневната си работа. Милиардерът беше излязъл, за да се срещне с група японски индустриалци, и Паул, който имаше само повърхностни познания по езика, бе заменен от преводач. Направил бе всичко по силите си. Ако Синклер използваше някоя от кредитните си карти или се обадеше по мобилния си телефон, Паул щеше да разбере до минути. Ако се появеше в дома или в офиса си — също. Дорнбергер дори беше пратил хора да проверят безбройните хотели на Лондон заради нищожната вероятност артдилърът да е резервирал стая под истинското си име. Всичко, което можеше да направи сега, бе да чака. Но чакането не беше лесно.
	Тръгна по коридора към стаята на охраната. Джерард се беше отпуснал на стола си почти хоризонтално, очите му бяха полузатворени, но не изпускаше от поглед мониторите. Кени седна до него и двамата тихо се разприказваха — навярно за ударната сила и други достойнства на автоматичното оръжие, което явно бе единствената им тема за разговор. Изглеждаха напълно спокойни, но Дорнбергер бе наясно, че това е илюзия. Воинът знаеше инстинктивно кога да съхранява енергията си. Идваше му отвътре. Но подобни хора се превръщаха в смъртоносни вихри при първия признак на заплаха към клиента им. Австралиецът вдигна поглед и се усмихна:
	— Здрасти, Паул! Старецът ти отпусна половин ден, а?
	Паул се усмихна, сложил маската, която го защитаваше през целия му живот.
	— Дори аз имам нужда от почивка от време на време. Всичко готово ли е за пътуването до Германия?
	Паул видя мигновената промяна у Кени, когато той се настрои на вълна работа.
	— Разбира се, Паул. Разузнавателна кола, кола примамка, кола за клиента и кола за преследване по пътя към летището. Право към самолета. Четирима мъже чакат на пистата от другата страна. Същата система ползваме по пътя към срещата. Какво мислиш? Няма проблеми, нали?
	— Никакви. Чувал съм, че нощният живот в Берлин е страхотен.
	И двамата се засмяха. Шансовете който и да било от тях да се отдалечи на повече от петдесет метра от Олег Самсонов по време на посещението бяха несъществуващи. Почти колкото вероятността шефът им да стъпи в нощен клуб.
	— Да ви взема ли кафе, момчета? — Кени поклати глава, а Джерард дори не показа, че е чул предложението. — Ще попитам другите.
	Докато минаваше покрай монитора на Джерард, Паул видя въоръжена фигура, застанала до външната порта. Не беше Винс, който лежеше на леглото си в помещението на охраната и четеше някакъв японски комикс, докато други двама мъже играеха карти на близката масичка. И тримата вдигнаха погледи, изпълнени с отегчената бдителност, характерна за хора с професията им дори по време на почивка.
	— Кафе? — попита Паул.
	— Благодаря за предложението, но не. — Винс се усмихна. Другите поклатиха глава мълчаливо и се съсредоточиха върху картите.
	Паул мина през малката кухня и си приготви чаша разтворимо кафе, каквото предпочиташе. Вляво от вратата имаше дъска с няколко реда куки, на които закачаха ключовете за автомобилите на Самсонов, но Дорнбергер премисляше това, което току-що бе видял. Ъглите и разстоянията.
	Остана при охраната няколко минути, пиеше си кафето и водеше безцелен разговор с Винс за шансовете на „Форти Найнърс“ — отбор по американски футбол, от който калифорниецът се интересуваше. Паул правеше това почти всеки ден, така че охранителите бяха толкова спокойни в присъствието му, колкото изобщо бе възможно за хора, които бяха винаги нащрек.
	Върна се на бюрото си и взе една фактура, която бе задържал повече от седмица. Паул нямаше много общо с управлението на домакинството. За него се грижеше Ирина, която в сърцето си беше истински старомодна руска домакиня. Настояваше, че това бил нейният начин да остане здраво стъпила на земята, макар да живее в златна клетка. Важно бе Паул да избере подходящ момент. Внимаваше никога да не остава насаме с нея и знаеше, че по това време Ирина е към края на ежедневната си среща със секретарката, която й помагаше с работата по различни благотворителни дейности. Хората от персонала си имаха строго определено работно време, а през останалото си стояха по стаите на приземния етаж, за да не притесняват семейство Самсонови. Паул изкачи с бърза крачка стълбите към огромния салон всекидневна.
	Ирина седеше на бюрото до висок брадат мъж и изучаваше някакъв документ. Мъжът обясняваше нещо, като отчаяно се опитваше да избегне всякакво подобие на физически контакт с нея. Винаги беше така със случайните посетители. Властта на Олег Самсонов не просто правеше външните хора предпазливи, тя предизвикваше страх у тях. А онова, което Дорнбергер знаеше за по-тъмните сделки на руснака, го бе убедило, че за този страх има сериозни основания. Накрая брадатият мъж се изправи. Ирина последва примера му, като се усмихваше любезно.
	— Благодаря ви, господин Рудж. Следващата седмица по същото време, нали?
	Рудж й се поклони, сякаш беше херцогиня, и се отдръпна. Паул Дорнбергер се изкашля тихо. Ирина се огледа и се усмихна, когато го видя. Със закъснение осъзна, че още е с очилата си, и ги свали с плавно движение, без да променя израза на лицето си. В много отношения беше суетна също като съпруга си… и също толкова страховита.
	— Паул, изненада ме! Какво мога да направя за теб?
	Дорнбергер й подаде фактурата.
	— Сметката за празненството, което организирахме за африканската делегация.
	— Да, от миналата седмица е, но явно се е заклещила в пощенската кутия. Трябва ми подписа ви, за да я платя, защото сумата е по-висока от разрешения ми лимит.
	Ирина сви устни, усмихна се печално и се подписа отзад на листа.
	— Наистина си харесват подаръците! Кристални яйца в стил „Фаберже“ с часовник „Картие“ и връзка ключове за „Ферари“ към всяко от тях. Понякога се чувствам като Мария Антоанета!
	Паул й благодари и се обърна да си върви, но Ирина го повика обратно:
	— Обещах, че ще ти покажа последната придобивка на Олег! — Махна с ръка в посока на паник стаята. — Трябва да следваме инструкциите за сигурност. — Усмихна се, за да му покаже, че не е искала да го обиди. — Затова трябва да те помоля да се обърнеш, докато отворя галерията.
	Галерията ли? Явно Олег и жена му имаха различни представи за къщата, която обитаваха. За шефа му тя беше крепост, свръхзащитена щабна квартира, от която можеше да управлява огромната си международна империя, при това от центъра на космополитен град, средище на културата. Град, чиито жители не разрешаваха различията си с ракетни установки или коли бомби; където на хората с пари и влияние бе гарантиран достъп на най-високо ниво. Ирина, от друга страна, никога не бе изпитвала несигурността, която съпругът й бе развил, докато събираше богатството си и се опитваше да го укрепи, а гладните чакали лаеха срещу него от всички страни. Жена му го разбираше и му съчувстваше за кошмарите, от които понякога се будеше с вик, но Ирина така и не съумя да възприеме дома си като бомбоустойчива цитадела. Знаеше, че богатството на Олег ги превръща в мишени, затова приветстваше защитата, която то им осигурява, особено заради малкия Дими. В главата й обаче нямаше картини на въоръжени с картечници орди от казахи или чеченци, които прескачат оградата, за да отмъстят за стотици волни и неволни обиди. Така че зидовете бяха досада, охраната — необходимо, но нежелано натрапване в живота й, а паник стаята се превърна в „галерия“. Вътре в къщата Ирина можеше да се доверява на когото си реши. Дори Олег смяташе, че Паул е безопасен.
	— Вече можеш да се обърнеш. — Каза го със самодоволна усмивка в очакване на високата му оценка.
	И Паул й я даде:
	— Невероятно! — Пристъпи напред, но Ирина докосна ръката му и поклати глава.
	— Защитена е, така че се включва аларма и цялата сграда се заключва, ако вътре влезе някой, който не е член на семейството. Но можете да гледате.
	— Разбира се.
	Паул се усмихна. За момент забрави всичко, докато се къпеше в златния ореол на истинския гений. Изпълнението беше сурово, мазките на четката — уверени в своето майсторство. Гланцирана зелена ваза на нефритов фон, поставена на изпъстрена с петна дървена повърхност. Но всичко бледнееше в сравнение със слънчогледите. Цветята привличаха окото като размахано крило на авлига. Потънали дълбоко в скривалището си, слънчогледите сякаш изпълваха помещението със собствен блясък.
	— Тази е единствената от серията, която не е в музей — обясни Ирина. — Олег мисли да я показва на специални поводи, но за момента е личната му награда.
	— В такъв случай за мен е двойно по-голяма чест. — Паул установи, че едва диша. — Вероятно много я е искал.
	— Да, а отказите не спират моя Олег. — Ирина се засмя и Паул се досети, че си е припомнила как Самсонов я е преследвал по целия свят и я е обсипвал с подаръци, докато тя се откаже от гаджето си, американска футболна звезда. — Но дори за него това е скъпа покупка.
	Паул отстъпи назад, за да й даде възможност да затвори вратата. Картината стоеше на статив в центъра на стаята, но погледът му попадна върху странна форма до насрещната стена. Намираше се близо до врата, която навярно водеше към стълбището, свързващо трите етажа на непристъпното убежище. Ирина видя погледа му и поклати глава — коментар за манията на съпруга й по сигурността. Кой поставя сейф в стая, която сама по себе си е сейф?
	— Дори аз не трябва да гледам вътре — усмихна се рускинята. — Семейно наследство. Може би е короната на царете?
	Паул се засмя послушно, но вече бе видял всичко, което му трябваше.
	Изведнъж лицето на Ирина грейна и озари стаята по начина, по който го бяха сторили слънчогледите преди това.
	— Мамо! — Тъмна светкавица профуча край Дорнбергер и Дмитрий се хвърли в прегръдките на майка си.
	— Дими! — Майка му го вдигна и го завъртя. — Уф! — каза. — Ставаш твърде голям за това! Май ти е време за по-малък брат или сестра, а?
	Дмитрий се разсмя звънливо и забърбори.
	Паул Дорнбергер запази маската си и отстъпи назад, за да ги наблюдава отстрани. Отвътре обаче имаше чувството, че го е засмукал водовъртеж. Нещо, което Ирина беше казала… Но какво ли? Беше се врязало в мозъка му като нажежено до червено острие. Главата му се замая, докато Паул се опитваше да изрови нещо от собственото си детство. Майка. Миг удоволствие. Не си спомняше нищо такова. Студеният шок от истината смрази усмивката му. Всичко това му беше отнето. И какво още? Там беше — заровено дълбоко. Моментна топлина, която трябваше да открие, ако искаше да запази разсъдъка си. Опита се да я сграбчи, но тя беше като прясно уловена риба, която се изхлузваше отново и отново от ръцете му. Мимолетен контакт… и после я нямаше. Заля го паника и Паул видя загриженото лице на Ирина Самсонова.
	— Паул, да не ти е зле?
	Някак се окопити и поклати глава, но ризата му беше подгизнала от пот, а тялото му като че ли бе станало вързоп от трептящи нервни окончания.
	— Много си блед. Приличаш на мъртвец, бедничкият. Ела, седни тук. — Ирина остави Дмитрий и дръпна Паул към тапициран с кожа диван. — Остани с Паул, Дими. Грижи се за него.
	Дорнбергер се скова, когато момчето седна до него и го обгърна със слабите си топли ръчички. Паниката му нарасна. Не трябваше да става така. Дмитрий погледна нагоре към него с разширени тревожни очи. Паул можеше само да го гледа мълчаливо в отговор, докато Ирина се върна в стаята с влажна кърпа. Постави я на челото му и сложи ръка на бузата му, изпуфтя неодобрително, щом усети колко е топла. Премести кърпата върху лицето му, като потупваше леко и охлаждаше огъня, който изгаряше кожата му. Неочаквано лъчисто чувство нахлу внезапно в Паул, идеше му да изкрещи от отчаяната необходимост за човешки контакт. Такова ли бе усещането за семейство? Без да се замисля, посегна към ръката на Ирина и я хвана.
	Жената се вцепени.
	— Паул, моля те! — Гневът в гласа й го сепна и той инстинктивно стисна пръсти. — Паул!
	Ирина се освободи и се изправи, като дръпна момчето със себе си и остави Дорнбергер да мига слисано сам на дивана. Какво бе направил? Беше потресен от собствената си слабост. Позволил бе маската му да падне и сега имаше опасност двайсет години усилия и инвестиции да отидат по дяволите. Ако загубеше работата си, щяха да му трябват години, за да възстанови мрежата, която бе създал в рамките на организацията на Самсонов. Първият му инстинкт — онзи, с който бе възпитан — бе да изтрие всяка следа от провала си. Изправи се и видя тревогата в очите на Ирина. Височината и мускулатурата му, които преди миг я караха да се чувства в безопасност, сега й се струваха заплашителни. Но Ирина Самсонова бе жена с казашка кръв — високите й скули поаленяха и в погледа й се разгоря потисната ярост. Рускинята отвори уста и Дорнбергер разбра, че ще го уволни на място. Отмести се, преди да е успяла да проговори.
	— Съжалявам, сгреших — произнесе смирено Паул и склони глава. — Права сте, от известно време не съм добре. Баща ми… когато той си отиде, няма да ми остане никой.
	После изчака. Знаеше, че тя го проверява, че търси лъжата в думите му. Като степен шаман или царица, която решава съдбата на свой поданик. Усети момента, в който Ирина взе решение, защото я видя да се отпуска.
	— Сега няма да говорим повече за това, Паул. Вземи си почивка до края на деня и ще приказваме отново, като си дойде съпругът ми.
	Паул се обърна, но преди това забеляза загрижеността, която проблесна в очите на малкия Дими, докато се криеше зад краката на майка си.
	Когато Дорнбергер се върна в кабинета си, свят му се въртеше. Изкачил бе стълбището за минути, но му се сториха като години. Струваше му се невъзможно. Беше играл тази игра толкова години, а сега с една моментна глупост бе застрашил всичко.
	Осъзна, че е оставил мобилния си на бюрото — когато влезе, телефонът звънеше настойчиво. Вдигна го с треперещи ръце.
	— Да — каза.
	— Той се върна.


>	XL

	Направиха щабквартирата си в хотелската стая на Дани. Джейми я подреди така, сякаш се готвят за военна операция. Събра двете маси, за да могат да работят рамо до рамо на лаптопите си. Зае статив и листове от заседателната зала и го изправи до прозореца. На него написа имената на стоте милиардера от списъка с богаташите на Русия, поместен в списание „Форбс“.
	— Мисля, че можем да задраскаме всички, които не са достатъчно възрастни, за да имат бащи, участвали във войната — предложи Джейми, — така ще понамалим бройката. Освен това Леон Розентал ни показа онзи вестник с определена цел. На снимката беше Роман Абрамович, собственик на футболния клуб „Челси“ и един от най-богатите руснаци. Нашият човек навярно също е от тях. Значи започваме от върха.
	— Според това, което прочетох — Дани вдигна очи от лаптопа си, — той е и сред най-показните богаташи. Само една от трите му яхти струва милиард паунда. Използва ги, за да превозва семейството си — има шест деца — през Средиземно море. А когато някоя от тях не му трябва, я заема на богатите си приятели. Божичко! — Дани примигна. — Знаеш ли, че този човек е започнал бизнеса си с продажба на гумени патета?! Сега богатството му възлиза на десет милиарда долара!
	— Значи за мен все пак има надежда — разсмя се Джейми. — Но забрави за Абрамович. Първо, баща му е бил строителен работник и е загинал в катастрофа през шейсетте години, и второ, Леон Розентал специално подчерта, че Абрамович създава лоша слава на богатите, докато мъжът, с когото се е срещнал в Русия, бил негова противоположност. Търсим милиардер, който не парадира особено с парите си.
	Дани погледна към листа на статива и разтърка очи. В списъка имаше много непознати за нея имена.
	— Тук сигурно има десетки такива.
	— Е — каза Джейми бодро, — все отнякъде трябва да започнем.
	— Така — Дани си пое дълбоко въздух, — на първо място в списъка е Владимир Лисин, председател на „Стомана Новолипецк“. Богатство: 24 милиарда долара. Роден през 1956 година, което го поставя в правилната възрастова група, но пък тук се казва, че е наследил професията на баща си, което, предполагам, го изключва…
	— Да не прибързваме. Запиши го като възможност.
	Започнаха от върха на списъка. Отхвърляха имена според възрастта и произхода на богаташа или професията на баща му, но имаше и такива, за които не бяха много сигурни, че трябва да отпаднат, така че ги оставяха като вариант.
	— Да си направим почивка за кафе — предложи Джейми след час. — Какво мислиш дотук?
	— Мисля, че ако някои от тези момчета не бяха в списъка на най-богатите, щяха да са в списъка на най-издирваните. А ти?
	— Честно казано, изненадах се, че видяхме толкова малко съмнителни типове, като се има предвид какви мрачни неща са се случвали, след като са изритани комунистите. Било е нещо като естествен подбор. Слабите или били унищожени, или били принудени да фалират, а истински лошите момчета или са в затвора, или са босове на мафията, така че предпочитат да не виждат имената си по вестниците и държат богатството си в тайна. Хората от списъка навярно имат по няколко мръсни тайни, но същото може да се каже за всеки богат и влиятелен човек по света.
	— Струва ми се, че изобщо не напредваме.
	— Все още не — призна Джейми. — Но може би това не е толкова лошо. Той е тук някъде, сигурен съм. Фактът, че толкова малко хора отговарят на профила, означава, че когато го открием, ще бъде очевидно, че е нашият човек.
	И все пак, когато стигнаха до края на списъка, имаха петнайсет възможни и нула вероятни имена.
	— Трябва да е тук някъде — повтори Джейми.
	— Разбира се — успокоително каза Дани. — Същността на всяка детективска работа: ако първия път не успееш…
	— Да прегледаме отново възможните. Казахме, че е малко вероятно да е Лисин. Защо?
	— Защото баща му е бил бригадир в стоманолеярен завод; а аз не мога да си представя герой от войната и член на НКВД да свърши в стоманодобивен завод в Казахстан. От онова, което ти ми разказа, съдя, че системата не е работела по този начин, особено докато Сталин е бил още жив. Ако избягваш проблеми със закона и имаш късмет, може да напреднеш в йерархията. Иначе те чака Сибир. Или по-вероятно „Лубянка“ и куршум в тила.
	— Добре, кой е следващият?
	— Векселберг, Виктор, ръководител на конгломерата „Ренова“, богатство: 13 милиарда. Приблизително на подходяща възраст е, но нямаме информация за родителите му.
	Джейми прочете биографията му от „Форбс“ и онова, което намери за него в интернет, от екрана на лаптопа си. После поклати глава:
	— Инстинктът ми подсказва, че не е той. Работил е здраво, за да спечели парите си, а богат са го направили контактите му с администрацията на Елцин.
	След като изчетоха списъка за втори път, оставиха само петима възможни кандидати. Джейми смъкна листа от статива и го разкъса на ивици. Постави петте ленти с имената на „оцелелите“ на леглото и толкова дълго се мръщи над тях, че в крайна сметка Дани му каза:
	— Да не смяташ, че ще изскочи и ще ни се представи, Синклер?
	Джейми се усмихна смутено.
	— Всички са на подходящата възраст, но като че ли предишният им живот е напълно изтрит, което е подозрително само по себе си. Не можем да намерим никаква информация за родителите им в който и да било интернет сайт, било то руски или друг. Всички са се издигнали внезапно и драматично, както става само при наличието на подходящи контакти и подкрепа, тоест високопоставен партиен член или КГБ.
	— Така е — замислено произнесе Дани. — Но може би забравяме нещо. — Свали три от имената на пода и посочи двете оставащи. — Само тези могат да се нарекат най-богатите от богатите.
	Джейми се вгледа в двете имена и усети, че сърцето му се разтуптя.
	— Ти, скъпа моя, си гений! Да пускаме лаптопа ти и да изровим всичко възможно за тези господа.
	Първо откриха, че и двамата мъже пребивават в Лондон — единият доброволно, а другият, защото, ако се върнеше в Русия, щяха да го арестуват по обвинения в измама за милиарди лири.
	— Би ли казал, че този човек създава лоша слава на богатите?
	— Може би не и в Русия. — Джейми се усмихна и пристъпи зад Дани, за да види какво има на екрана. — Както и да е, нека не прибързваме с изводите. Продължи да разглеждаш.
	— Няма нищо за произхода им. И двамата се държат сравнително скромно за милиардери и не бият на очи. Нямат яхти, футболни отбори или нощни клубове. Даже, ако се съди по снимките им, не излизат много, което си е истинска загуба с всичките тези…
	— Задръж!
	Дани замръзна с пръст върху бутона на мишката.
	— Къде е правена тази фотография?
	На снимката имаше група от около десетина човека, всичките с тъмни палта. Едва след внимателно изучаване човек забелязваше подгрупата: млади мъже с каменни лица и напрегнати, бдителни погледи, вперени в различни посоки. Но акцентът на снимката бе мъжът в центъра на тази по-малка група.
	— Кенотафа в Уайтхол*, ноември две хиляди и шеста година. Поне така пише. Май това обяснява бутониерите, а?
	[* Надгробен паметник, посветен на британците, загинали в Първата световна война. — Б.р.]
	— Макове — поправи я Джейми. Беше забелязал, че всички мъже носят символа на Деня на възпоменанието, но не това бе привлякло вниманието му към снимката. — Можеш ли да увеличиш снимката, за да видим по-отблизо другото червено петно на гърдите му, точно под мака?
	Дани кликна два пъти върху снимката, но новото изображение не беше по-голямо от оригинала.
	— Не. Може би, ако я отворя с фотошоп… Зависи колко е ясен оригиналът. Изглежда, че е бил само един кадър, щракнат набързо, преди охраната да реагира. Тези момчета явно са доста корави.
	Докато Дани работеше на компютъра, Джейми отиде до прозореца. Още бе ранен следобед, но беше един от онези мрачни, пропити от мъглата лондонски дни, които превръщаха града в колаж от отделни навъсени викториански пейзажи, изпълнени със забързани фигури в топли палта. Нещо като междусезонна забрава: златните дни на есента бяха само спомен, но зимата още не бе дошла (ако микроклиматът на осеммилионния град изобщо й предоставеше възможност да го стори). Някъде там врагът ги дебнеше, излязъл на лов. Нападението над имението на Бернт Хартман бе изпълнено като по учебник на Специалните части и им разкри срещу какво се бяха изправили. Джейми не си правеше илюзии за шансовете им да победят тези хора. Само че беше обещал на Дани Фишер подкрепата си, а Джейми Синклер спазваше обещанията си.
	Какво щеше да прави после, когато тя се върнеше в Бруклин? Е, щеше да се наложи да помисли над това. Дани беше намекнала със специфичния си грубиянски каубойски маниер, че Джейми би могъл да дойде с нея. Дейността му беше международна все пак и вероятността да успее (или да не успее) в Ню Йорк не бе по-малка, отколкото в Лондон. Сега обаче идеята не му се виждаше толкова привлекателна, колкото му се стори в леглото. Да, Дани беше прекрасна: вълнуваща, изтощителна, предизвикателна и вбесяваща едновременно. Но животът му беше тук — в неговия влудяващо английски, надменен и понякога ужасно вулгарен малък ъгъл на този огромен мегаполис.
	Дани знаеше не по-зле от него, че когато дойде време да се качи на самолета, Джейми ще е там да я изпрати. И след това, освен ако не станеше чудо, щеше да се наложи да се изправи сам срещу противника. Нямаше вариант за примирие, сигурен беше. Тези хора бяха оставили следите си — с крайна жестокост и безмилостна ефективност — от двете страни на Атлантическия океан. Нямаше да го оставят на мира, ако не получат онова, което искат.
	— Прилича ми на медал. — Гласът на Дани извади Джейми от унинието. — Не се вижда добре, но може би е златна звезда на червена лента. До него има още един, но ми е малко по-трудно да го различа.
	— Отвори сайт с изображения на съветските военни отличия!
	— Искаш ли да ми споделиш нещо, Шерлок? — Дани рязко вдигна глава, усетила вълнението в гласа му. — Или си попаднал на нещо важно, или всички курсове по психология, които посещавах, са били чиста загуба на време.
	— Защо човек, който никога не е помирисвал битка, би марширувал на парад за Деня на възпоменанието с медал, който няма право да носи?
	Дани разбра накъде бие Джейми, но все пак каза:
	— Със сигурност е отбил военната си служба. Всеки руснак на неговата възраст е подлежал на военна повинност. Може да го е спечелил в Афганистан.
	Джейми се взираше нетърпеливо в екрана.
	— Може би.
	На екрана изскочи страница, на която личаха десетки отличия, подредени в редички.
	— Можеш ли да стесниш търсенето?
	— Разбира се, само да добавя „звездичка“ и ще видим какво ще излезе.
	Този път медалите бяха много по-малко.
	— Орден „Червена звезда“ — прочете тя. — Май го раздават дори само да си се надигнал сутринта…
	— Нашата звезда не е червена, а златна, ако не си забелязала.
	Дани долови рязката нотка в тона му и се ухили.
	— Не се пени, Шерлок, ще стигнем и дотам. А за този какво мислиш? Златна звезда с червена панделка. — Раздели екрана наполовина, така че снимката на Олег Самсонов и свитата му остана вляво, а медалът — вдясно. — Възможно е да е този, нали?
	— Джакпот — прошепна Джейми и я прегърна спонтанно.
	След като успя да се измъкне от ръцете му, Дани заплаши, че ще използва ножа за плодове по най-различни интересни начини, ако на мига не й обясни какво става.
	— Прилича на медал. Семпла златна звезда на червена лента. Но всъщност е звание: герой на Съветския съюз. Присъждал се е само на най-смелите. Или на генералите, които са били достатъчно безмилостни, за да печелят битките си на всяка цена. Съмнявам се, че Олег Самсонов го е получил лично, но се обзалагам, че баща му е успял.
	— Не можем да го потърсим само заради едното предчувствие. Трябва да знаем със сигурност.
	— Знам. Мисля.
	— Е, мисли бързо, партньоре, защото времето ни изтича.
	Джейми се пресегна към леглото за мобилния си телефон, но преди да успее да набере, Дани сложи ръка върху неговата.
	— След случилото се в Цюрих и Хамбург се чудех дали не следят телефоните ни по някакъв начин.
	— Изобщо не съм изпускал моя от поглед. Като електронен придатък ми е. — Дани го изгледа особено. — О, разбирам. Искаш да кажеш, че има начини да разберат къде се намираме?
	— Възможно е. Не с точност до метъра, разбира се, но всичко, което ги доближава до нас, е неприемливо.
	Джейми погледна с нови очи към мобилния си и го изключи. Вместо това вдигна телефона на хотела.
	— И това не е добра идея, освен ако не звъниш на някого, който не е попаднал в полезрението им. Възможно е ние да сме ги отвели до Бърни Хартман, но и да не сме, най-вероятно са го открили по електронен път. Бърни беше предпазлив човек. Ако са успели с него, значи могат да сложат бръмбари в офиса и в дома ти, както и на всеки, който е в списъка ти с контакти.
	— Не ставаш ли леко параноична?
	— Защо не попиташ Бърни?
	— Човекът, на когото се обаждам, не им е в обсега.
	— Сигурен ли си?
	— Става дума за сър Уилям Мелроуз.
	Тя го обмисли:
	— Добре…
	Набра номера, секретарката вдигна и той помоли да го свържат с Мелроуз. Когато сър Уилям пое телефона, Джейми се извини, че го безпокои.
	— Ни най-малко, младежо! — Веселите нотки в тона на писателя отекнаха в слушалката. — Радвам се, че се измъкнах за малко от работата. Как върви голямото търсене?
	— Ами, правим крачка напред, а после две назад, но май напредваме, сър.
	— Е, как мога да ви помогна да напреднете малко повече?
	— Имам въпрос за вас. Званието „Герой на Съветския съюз“ не се е присъждало много често, нали?
	— Мили боже, какво те кара да мислиш така? Раздали са тези проклети неща на хиляди хора!
	Джейми се опита да скрие разочарованието си:
	— Имах предвид конкретно при битката за Берлин или точно преди нея. Трябва да е било награда за сравнително младши офицер от НКВД, който се е намирал близо до гара „Потсдамер“ на двайсет и девети април 1945 година. Фамилията му може да е Самсонов.
	От другия край на линията се разнесе нисък стон и Джейми се зачуди дали сър Уилям изпитва болка, но писателят всъщност преравяше наум планините от научни изследвания в главата си.
	— Да-а, значи трябва да е бил част от Трета гвардейска танкова армия на Жуков, може би в 150-а стрелкова дивизия под командването на Перевереткин. Не ти трябват момчетата, развели червеното знаме над Райхстага, нали? Имената им са съвсем различни, а и нито един от тях не е бил от НКВД.
	— Не, сър, човекът, когото търсим, не е бил чак толкова известен.
	— От друга страна, малцина от НКВД са ставали герои на Съветския съюз, освен ако не са били генерали. Те често командвали гранични отряди и застрелвали собствените си войници, когато атакуващите редици се разколебаели. Не много героична работа. Изглежда, дори самият Сталин мислел така. Самсонов, казваш?
	— Така смятаме, да.
	— Ще видя какво мога да направя. Ще ми отнеме няколко часа. Можеш ли да ми звъннеш утре сутрин?
	— Разбира се. Около десет?
	— Отлично. Е, хайде. Връщам се към ориза и царевичните кочани.
	Джейми преразказа на Дани разговора си с Мелроуз.
	— По дяволите! Не можем да си позволим да чакаме още ден. Трябва да направим нещо сега.
	— Какво предлагаш? Да му изскочим на пътя и да кажем: „Скъпи Олег, смятаме, че старият ти баща е бил човек от НКВД, плячкосал великолепен диамант по време на Втората световна война. Предай ни камъка и повече няма да го споменаваме. О, и между другото, някой вероятно идва да те убие“. Не съм сигурен, че това ще свърши работа. Дори да не ни помисли за луди, нямаме представа къде живее в момента.
	Дани го възнагради с поглед, от който би изсъхнал и кактус.
	— Какво ще правим тогава?
	— Ами, имаме време за убиване, както и — Джейми се тръсна на матрака, за да илюстрира намека си — много удобно легло. Вярвам, че мръсното ти подсъзнание ще оформи подробностите. След това ти ще се облечеш за вечеря, а аз ще изпълня няколко задачки.
	— Надявам се, че няма да правиш нещо откачено.
	— Преди или след?
	— Говоря сериозно!
	— Не съм се чувал с Гейл от две седмици, сигурно се притеснява ужасно. Дължа й поне едно обаждане, колкото да знае, че съм жив. Пък и тя може да направи няколко дискретни запитвания за местонахождението на лондонския дом на Олег Самсонов. И току-що се сетих, че имам позната, която се движи в тези кръгове. — Забеляза объркването на Дани и поясни: — Далечни роднини на кралското семейство, амбициозни политици подмазвачи, собственици на футболни клубове и прочее. Последния път я видях на една изложба, на която може би присъстваше и Самсонов. Ако не друго, поне ще знае кои са приятелите му. Притеснявам се да използвам телефона в стаята, така че ще пообиколя наоколо, докато намеря работеща телефонна будка, и ще се обадя в офиса оттам. Доволна ли си?
	— Ще ти кажа по-късно. — Дани се усмихна и започна да разкопчава дънките си.


	Час по-късно Джейми обикаляше тъмните улици около хотела, озарен от топло вътрешно сияние и повече от разсеян. В първата телефонна будка, която намери, бе срязан кабелът на слушалката, а във втората апаратът отказваше да приеме монетите му. Джейми изруга под нос и продължи нататък. Постепенно сиянието в гърдите му се стопи. Около него хората вършеха ежедневните си дейности, без да са наясно за врага сред тях. Някъде там имаше човек, който планира убийство. Вероятно повече от едно. Някъде там имаше дете, чийто живот зависи от милостта на убиец. Придърпа палтото си, за да се защити от суровия студ, но не само той го караше да трепери. От време на време се чувстваше като привидение — отчасти човек, отчасти призрак, който блуждае сред тълпа от слепци. Оглеждаше лицата на хората и му се струваше, че би разпознал убиеца по аурата му, ако го види. Пък и убиецът на свой ред щеше да го разпознае, защото и двамата бяха опетнени от покварата на Короната. Мисълта го накара да се усмихне. Проклетата корона го подлудяваше.
	— Да имаш цигара, приятел? — Пред него бе изникнала непозната фигура.
	Джейми се напрегна и сви десния си юмрук, готов да нанесе прав десен в гърлото на непознатия — удар, за който инструкторите му твърдяха, че е достатъчен, за да изкара човек от строя или да го убие. После го видя как мига, забеляза мътния наркомански поглед и пораженчески увисналите рамене на мъж, на когото вече не може да се помогне. Не беше дори мъж, а момче на не повече от седемнайсет години. Не беше заплаха. Джейми се отпусна, поклати глава — искаше да му даде малко дребни, но си спомни, че ще му трябват — и тръгна към светлините на Ланкастър Гейт.
	Общественият телефон в станцията на метрото работеше и Джейми набра първо домашния номер на Гейл. Изчака десетина позвънявания, преди да постави слушалката върху вилката. Явно беше останала до късно на работа. Звънна в офиса и този път позвъняванията бяха пет, после се включи телефонният секретар. Докато слушаше собствения си глас, който му казваше да остави съобщение след сигнала, взе решение.
	— Гейл, Джейми се обажда! — произнесе с онзи забавно надут тон, който хората използват, когато разговарят с машина. — Съжалявам, че не съм ти се обаждал, но както виждаш… или по-скоро чуваш, съм добре. Виж, имам нужда от малко информация за потенциален клиент. Богат руснак. Олег Самсонов. Трябват ми адрес, телефонен номер, настоящо местонахождение, сещаш се. Най-добре пробвай първо с Чарли в Бонхамс, но бъди много дискретна. Важно е никой да не разбере. Строго секретно е, нали разбираш? Когато научиш нещо, ми прати подробностите по електронната поща. И може ли една услуга? Намини през апартамента ми и виж дали има нещо интересно в пощенската кутия. Резервният ключ е в чекмеджето на бюрото ми, под кутията с визитки. Ъ-ъ, и се грижи за себе си.
	Джейми затвори. Какво би правил без тази жена, по дяволите? Вървеше обратно към хотела, когато се сети нещо.
	— Мамка му!
	Смени посоката. Щеше да е бърз и Дани изобщо нямаше да разбере.


	_… Ъ-ъ, и се грижи за себе си._
	Безстрастната фигура изслуша края на съобщението в тъмния офис с изглед към улица „Бонд“, после протегна обвита в ръкавица ръка и го пусна отново. След като се увери, че е запомнил всеки детайл, прекрачи тялото, сгърчено в тясното пространство зад бюрото, и извади ключа от чекмеджето. Почти не забеляза жената на пода, когато се запъти към вратата. Трябваше само да отговори на въпросите му, но не, решила бе да се прави на героиня. А беше просто една подчинена. Нищожество. Защо й трябваше да се жертва за някой като Джейми Синклер?
	Затвори вратата зад себе си и погледна към ключа в ръката си. Към него бе прикачен кафяв етикет: улица „Кенсингтън Хай“ 16-В.


>	XLI

	Паул Дорнбергер седеше неподвижно в тъмния апартамент на Джейми Синклер и попиваше гледките, ароматите и звуците край себе си. Имаше инстинкт на ловец и умееше да стои неподвижен. Прекарал бе безброй часове в ледената кал край езерото в имението на баща си в очакване патиците да долетят. Татко му го наблюдаваше и Паул знаеше, че дори най-малкото потрепване или опит да облекчи бодящите го мускули ще бъде наказан. Когато поотрасна, двамата ходеха на лов за елени по мъгливите склонове на шотландските планини. Паул се промъкваше през прещип и пирен сантиметър по сантиметър, за да стигне до мястото, от което трябваше да отправи фаталния изстрел. Местните хора го хвалеха за точната стрелба и издръжливостта му, но той забелязваше косите погледи, които му хвърляха, задето не показва емоция, когато убива.
	И все пак да поддържа това ниво на бдителност костваше огромни усилия и концентрация на Паул. Далечен шум — някакво драскане — привлече вниманието му и цялото му същество се фокусира върху него като радар. Стисна дръжката на пистолета, който лежеше в скута му, и започна да прехвърля наум възможните заплахи една след друга. Не беше човек, който се опитва да отключи с шперц, а мишка или полевка, която гризе первазите.
	Единствената светлина в стаята идваше от оранжевото сияние на уличните лампи долу. Паул различаваше формата на всички предмети наоколо, но не и цветовете или текстурата им, които им придаваха идентичност. Знаеше, че на стената има картини, но заради мрака си оставаше загадка дали те бяха дело на импресионисти, или на кубисти. Беше запаметил точно и ясно всяка част от обзавеждането, така че когато моментът дойде, да не се спъне или блъсне в нещо. Пък и можеше да използва мебелите в своя полза. Разучил бе и разположението на апартамента и то вече му бе толкова познато, сякаш се намираше в собствения си дом. Сложил бе всичко необходимо в банята.
	В далечината прозвуча сирена и се приближи. За няколко секунди стаята се обагри в десетки нюанси на електриковото синьо, но то бързо изчезна. Паул за малко да пропусне звука от отваряне на асансьор, но веднага щом го долови, скочи на крака и застана до вратата. Леко колебание, после стъпки — предпазливи и тихи. Тихо дишане на няма и метър от дясното му ухо. Усети нещо особено, сякаш долавяше шепота на друг ум, който търсеше неговия. Трябваше да се отпусне, напрежението забавяше реакциите. Нова пауза, после глухо тракане на ключове; един от тях влезе в ключалката. Докато отброяваше секундите, Паул премести пистолета в лявата си ръка и извади кожена палка с пружина от джоба си. Бравата се завъртя и вратата се отвори навътре, светлината от входа очерта нечия сянка на пода на фоайето. Паул бе извадил крушката. В този миг човекът навярно протягаше ръка към ключа за лампата. В главата на Дорнбергер изпищя предупреждение. Вдигна палката и иззад боядисаното дърво се появи тъмна фигура. С изумителна сила тежката врата полетя към лицето на Паул, но той вече се дърпаше назад и избегна заплахата. Претърколи се между стол и витрина с движение, което го изправи на крака. Готов бе да атакува или да се защитава — в зависимост от ситуацията. Не изпитваше паника, само премисляше обстоятелствата. Синклер се оказа по-бърз и по-бдителен, отколкото очакваше, но това не променяше нищо. Артдилърът беше аматьор. Паул Дорнбергер от своя страна бе обучен да сее смърт още от раждането си. Изгубил беше пистолета си и можеше само да се надява опонентът му да не го намери пръв.
	Претегли палката в ръка, докато вратата се затвори, а сянката потъна в околния мрак. Мекият звук на дишане се сля с тътренето на крака по килим. Стаята се бе отпечатала в съзнанието му и макар да не виждаше нищо, Паул разполагаше с мисловен образ на опонента си. Синклер трябваше да се колебае. Да се страхува. Но какво беше това? Размазано от скоростта петно се движеше към него на височината на бедрото. Паул имаше време колкото да се извърне наполовина. Когато врагът го халоса с рамо, палката на Дорнбергер вече се спускаше към него. Рамото бе по-твърдо, отколкото очакваше, но Паул чу изсумтяване от болка след удара. Още щом долови звука, разбра, че е пропуснал целта си — бъбрека. Докато се опитваше да се измъкне, другият мъж замахна с къс ляв удар към сърцето му. Тъй като вложи цялата си тежест в замаха, опонентът му загуби равновесие, което позволи на Паул да го фрасне с палката по рамото. Този път усети истински, солиден сблъсък и се усмихна вътрешно, защото знаеше, че врагът няма да е в състояние да използва ръката си поне час. Беше осакатен и зависеше изцяло от милостта му, точно както Дорнбергер бе планирал. Не беше предвидил обаче, че онзи ще забие глава в ребрата му със силата на изстрелян отблизо залп. Чу пукане на кост и в същия миг го прониза болка като нажежена светкавица. Умът на Паул пламна в почуда от неочакваната издръжливост и ярост, на които бе способен опонентът му, но тогава дойде агонията от следващ удар — този път нанесен с цяло тяло. Той го изблъска назад и Паул се заби в стената болезнено. Двамата паднаха на пода сред треските на дървен стол, който се строши под общата им тежест.
	Не трябваше да е така! Имал бе всички предимства срещу противник, който трябваше да е неподготвен. Подуши дъха му, когато другият мъж щракна със зъби до гърлото му, на сантиметри от югуларната вена. После със здравата си ръка врагът понечи да издере и очите му. Но при падането Дорнбергер се бе озовал отгоре и сега успя да освободи дясната си ръка. С кратък професионален замах на палката халоса Синклер над очите, той потръпна конвулсивно и застина.
	Паул искаше да падне върху жертвата си, но ударът с палката бе сравнително лек и знаеше, че времето му е ограничено. Все още на тъмно повлече изпадналата в безсъзнание фигура по коридора, зави наляво и влезе в банята. Остави тялото върху покрития с плочки под и включи лампата. Изминаха секунди, докато очите му привикнат към светлината. Когато това стана, Паул изръмжа в знак на потиснат гняв.
	Синклер! Трябваше да е Синклер! Кой беше този човек, когото никога преди не бе виждал, толкова блед, че приличаше на албинос, и с късо подстригана пясъчноруса коса? На Паул му трябваше известно време, за да се възстанови от изненадата, но скоро реши да продължи с първоначалния си план: да научи някои неща тук. Навярно нямаше да са онези, които искаше от Синклер, но пък можеше да се окажат важни. Нападателят разполагаше с ключа на артдилъра и се бореше със скоростта и силата на войник или специалист по бойни изкуства. Болката в ребрата на Дорнбергер се бе притъпила и сега го връхлиташе на силни пулсиращи вълни. Паул знаеше, че онова, което ще предприеме, няма да помогне за утихването й.
	Наведе се с пъшкане и дръпна китките на проснатия мъж над главата му, събра ги заедно и ги привърза. Със следващото си движение го изправи на крака и прикрепи пластмасовата връзка към друга такава, която бе завързал за душа. Извика от болката, но си наложи да я пренебрегне. Преценил бе, че душът ще издържи тежестта на жертвата, стига тя да не успее да упражни натиск върху него, което Дорнбергер нямаше да позволи. Когато свърши с подготовката, бе провесил от душа хъркащия мъж. Пресегна се към яката на ризата му и я разкъса; оголи гърдите му, по които нямаше никакви косми. После силно ощипа бледата му буза, с което предизвика слаба реакция. И повтори.
	Фредерик отвори очи и съзря пред себе си замъглена фигура. За вниманието му се състезаваха болката в главата и огънят в ръцете му. След убийството на жената беше дошъл до апартамента да изчака Синклер. Атаката при влизането му беше неочаквана, но знаеше, че може да надвие англичанина. Не беше очаквал обаче силата и издръжливостта, с които се бе сблъскал, нито палката, която го обезвреди и даде надмощие на противника му. Постепенно възприе заобикалящата го среда и усети първия пристъп на страх. Макар Синклер да го бе победил, отначало реши, че не се намира в реална опасност. Търговецът на произведения на изкуството може и да изглеждаше като типичен английски джентълмен, но беше доказал в миналото, че е труден, опасен и упорит противник. И все пак, дори да действаше грубо, после щеше да предаде Фредерик на полицията. Когато зрението на германеца се проясни обаче, той видя, че мъжът, който стоеше пред него, не е Синклер. Очите му, които приличаха на късчета лед, щяха да разкрият на Фредерик, че е загазил, дори да не го беше разбрал от късия пластмасов кол.
	— Виждам, че разпознаваш електрическия остен. Добре, значи няма нужда да обяснявам как действа. Първо ще определим правилата. — Гласът беше равен и делови, без емоция. Напомни на Фредерик за неговия собствен. — Те са прости. Аз ти задавам въпрос, а ти ми отговаряш. Ако не отговориш, ще използвам остена. После ще те попитам отново. Ако пак не отговориш, ще увелича силата и ще използвам остена. В случай че продължаваш да мълчиш, ще натискам остена толкова дълго, колкото е необходимо. Дори да прогори дупка в теб. Кимни, ако ме разбираш.
	— Verpiss dich.
	— Немски, а? — Дорнбергер кимна. — Това е начало. Но не, не мисля да се разкарам.
	Отлепи късо парче от ролката кафява лента, която винаги носеше, и го плесна, без да се церемони, върху устата на Фредерик.
	— Е, започваме! — Закрепи двете щипки за кожата на германеца и натисна копчето за включване.
	Четири часа по-късно пот се лееше от Паул Дорнбергер и цялото тяло го болеше. Фредерик, както бе научил, че се казва мъжът, висеше гол от душа, а бледата му кожа вече приличаше на леопардова заради многобройните отоци и изгаряния по нея. Божичко, как изобщо бе възможно някой да издържи толкова?! Налагаше се да прогаря в него всяко име и всеки детайл. Вече знаеше всичко за неонацистката връзка и вендетата срещу Синклер, която Фредерик бе дошъл да изпълни. Знаеше и за жената, която бе убил, за да получи ключ от апартамента.
	Фредерик живееше в свят на физическо мъчение. Разбираше, че не може да спечели нищо с мълчание. Знаеше, че каквото и да се случи тук, ще умре. И все пак всичко, в което бе възпитан да вярва, му налагаше да не отстъпва. Вече бе разбрал, че защитава единствено Синклер — човек, когото се бе заклел да убие. Но това нищо не означаваше. „Бийте се до последния човек, до последния куршум“ — бе лозунгът на човека, на когото се възхищаваше най-много на света. Само слабакът се огъва.
	И все пак болката беше толкова ужасна, че мъчителят изтръгваше от него една по една всичките му тайни заедно с раздиращи гърлото агонизиращи писъци. Но Фредерик не изпитваше срам, защото стратегията му от самото начало бе да си създаде серия от отбранителни линии и да отстъпва всяка от тях по такъв начин, че да може да защитава следващата малко по-дълго. Принуден бе да подбере една тайна, която да защитава пред всички останали. Нямаше рационална причина да избере тъкмо нея, освен значението, което Синклер, изглежда, й придаваше. Беше стигнал близо, изломотил беше нещо за телефонното съобщение, но ако успееше да отиде в гроба, без да издаде името, щеше да държи главата си високо изправена сред легионите на Валхала.
	„Нека свърши сега — молеше се Фредерик. — Нека свърши сега.“
	Но Паул Дорнбергер бе засякъл грешката. Внезапното млъкване на жертвата, сякаш току-що е осъзнала значимостта на информацията, което му е дала.
	— Съобщението на телефонния секретар. Каза, че е споменал нечие име. Какво беше? — Отлепи лентата и дочу неразбираемо мънкане от устните, които Фредерик бе разкъсал със зъби.
	— Не те чух. Кажи го отново.
	Този път отговорът беше ясен:
	— Verpiss dich.
	Дорнбергер поклати уморено глава.
	— Dummkopf*. — Шляпна Фредерик по главата почти нежно. После смени лентата и завъртя тялото му така, че да остане с гръб към него. — Кажи ми името.
	[* Глупак (немски). — Б.р.]
	Фредерик поклати глава и Дорнбергер внимателно постави щипките на остена на входа на ануса му, след което ги бутна силно. Усети го как потръпва и когато натисна бутона, Фредерик подскочи като пони на родео. Когато спря да се тресе, Паул отлепи лентата и поднесе остена пред разкривеното лице на жертвата си.
	— Името!
	Фредерик изрече една-единствена дума. Когато Паул Дорнбергер я чу, му се стори, че някой е забучил електрическия остен право в мозъка му.


>	XLII

	След разговора със сър Уилям Мелроуз Джейми остави телефонната слушалка.
	— Младши лейтенант Дмитрий Самсонов спечелил званието „Герой на Съветския съюз“ на седемнайсети април 1945 година за проявена самоубийствена смелост при атаката на укрепена позиция на възвишенията край Берлин. Повел хората си през открит терен, за да заловят шест картечници и една противотанкова батарея. Само той оцелял след нападението. Десет дни по-късно бил награден с орден „Ленин“, след като направил нещо подобно при преминаването на канала Ландвер.
	— Явно сме открили нашия човек. Олег Самсонов има син на име Дмитрий — каза Дани, тонът й бе странно потиснат. — Предполагам, че тук нещата се усложняват.
	— Какво искаш да кажеш?
	— Ами, май имаме две възможности. Или ще наблюдаваме къщата и ще чакаме убиецът да се появи в търсене на кръв и Окото на Изида…
	— Което може да отнеме цяла вечност и да изложи на риск невинно семейство — вметна Джейми.
	Дани кимна и продължи:
	— Или ще предупредим Олег Самсонов, че го преследва хладнокръвен убиец, който би поел всякакъв риск, за да се докопа до диаманта на баща му. После се оттегляме и оставяме лондонските ченгета да действат нататък.
	Последва дълго мълчание, докато двамата обмислят вариантите, макар че изборът беше ясен. Дани се наведе през леглото и целуна Джейми по устните.
	— Беше ми хубаво с теб, Синклер.
	Джейми поклати глава.
	— Имаме още време. Няколко дни. Дали не можем просто да му звъннем по телефона и да му кажем, а?
	— Не. Дори да успеем да се свържем с него, което е съмнително, ще ни помисли за откачалки. Трябва да се срещнем лично със Самсонов.
	Саманта, познатата на Джейми, им бе дала адреса на Самсонов, както и подробности за мястото:
	— Къщата е огромен модернистичен куб и се намира близо до Риджънтс парк. Ужасна е, няма как да я пропуснете.
	После беше добавила, че шансовете им да се промъкнат вътре са „твърде крехки“, което не бе никак обнадеждаващо. Решиха, че най-бързият начин да стигнат дотам е с метро и такси. Преди да тръгнат, половин час обсъждаха как могат да преодолеят охраната на Олег Самсонов.
	По пътя към Ланкастър Гейт Джейми реши, че вече е безопасно да включи мобилния си. Няколко секунди по-късно телефонът му взе да бръмчи като разгневен стършел. Връхлетя го ужасно предчувствие, докато получаваше пропуснато повикване след пропуснато повикване — всичките от един и същ номер. Дани го видя да пребледнява и попита притеснено:
	— Какво има, Джейми?
	Той не й отговори, бореше се с копчетата на телефона, за да влезе в гласовата си поща. Докато слушаше съобщенията, пребледня още повече.
	— Трябва да отида до офиса.


	Съдебният екип си беше свършил работата, а тялото бе преместено. Фин сребрист прах покриваше всяка повърхност в офиса, включително телефоните и бюрото.
	— Защо? Тя никога никому не е навредила!
	Въпросът на Джейми бе адресиран до Дани, но му отговори цивилният инспектор, който водеше разследването на убийството:
	— Била е на грешното място в грешното време, сър. Случаен инцидент. Никой не би могъл да го предотврати. Казахте, че често е работела до късно, нали?
	Джейми кимна, без да се замисля. Усети погледа на Дани върху себе си.
	— Сигурно са я наблюдавали и са видели, че е сама в сградата. Нищо друго ли не липсва?
	— Само дребните. Няколко паунда. Тук не държим никакви картини или ценности.
	Детективът промърмори нещо съчувствено, но това, което прикова вниманието на Джейми, бе звукът на телефонния секретар. Друг полицай прослушваше съобщението, което Джейми бе изпратил.
	— Това вие ли сте, сър?
	Мъжът прие последвалата тишина за потвърждение и изключи машината. Но думите все още отекваха в главата на Джейми. Богат руснак. Олег Самсонов… Срещна погледа на Дани и разбра, че и тя си мисли същото. Те знаеха.


	Паул Дорнбергер погледна надолу към тялото на баща си и се заслуша в измъченото му дишане. Всяко поемане на въздух траеше сякаш цяла вечност, всяка проточена пауза между вдишванията заплашваше да е последна. Като че ли през изминалата седмица тялото на стареца се саморазрушаваше. Поддържаха го жив само пластмасовите тръби, през които му вливаха венозно хранителни вещества и които отвеждаха изпражненията вън от тялото му. Цялото му съществуване бе сведено до болката, всяко негово нервно окончание бе оголено като прогнил зъб. И въпреки опиатите, които лекарите предписваха, за да облекчат края му, за него всеки миг бе мъчение. Болката го караше да се върти, преобръща и стене, което още повече изчерпваше намаляващия му резерв от енергия.
	— Никога няма да ти простя в какво ме превърна — каза тихо Паул. — Но все пак ти си ми баща. Няма да те подведа.
	Отиде до монтирания в пода сейф и набра кода. Кадифеният калъф си стоеше там, както го бе оставил. Взе го и го занесе до леглото. Извади Короната и я задържа за миг. Напрегна се, когато усети стаената й сила. Можеше ли такъв предмет да чувства? Да изисква? Разбира се, че не! И все пак един глас в главата му мощно настояваше Паул да направи онова, което трябва. Стори му се, че гласът и Короната са едно и също. „Скоро — помисли си. — Скоро ще се събереш с това, което ти принадлежи по право.“
	Отнесе Короната до леглото и нагласи ръцете на баща си върху метала. Ефектът беше незабавен. Дишането му на мига се облекчи, а стенанията спряха. Паул се наведе и целуна дълбоко набразденото чело на Макс Дорнбергер, след което се обади на рецепцията и даде инструкции.
	Обикновено вземаше такси до работа, но днес караше колата си — черно беемве X-5 със затъмнени задни стъкла, което паркира толкова близо, колкото се осмели. Подмина главния вход — висока дървена порта с шипове на върха, през която влизаха автомобилите. Продължи по пътя край безличната стена с бодлива тел отгоре и зави зад ъгъла при входа за персонала. Усмивка в камерата за Джерард. След една по-дълга от необходимото пауза, чието предназначение бе да подразни Паул, вратата щракна и се отвори. Зад нея се показа Винс с подигравателния си незаинтересован поглед и цевта на MP-5, небрежно насочена в неговата посока.
	— Добро утро, Винс.
	— Някой каза, че си болен. — В устата на американеца това прозвуча като обвинение.
	Дорнбергер сви рамене.
	— Знаеш как е. Чудодейно оздравяване. Шефът няма да ми благодари, че съм си взел ненужно почивен ден точно сега.
	— Разбира се. — Винс го поведе към блиндираната врата в долната част на стълбището.
	Паул бе в обичайната си бизнес униформа — костюм и тъмно кашмирено палто — и носеше куфарче в лявата ръка. В затвореното стълбище използва куфарчето да закрие дясната си ръка и бръкна в изработения по поръчка вътрешен джоб на дългото си палто. Нямаше за къде да бърза. Просто остави нещата да се развиват. Баща му все правеше планове за премахването на Самсонов, в случай че някога се наложеше да ликвидират руснака. Паул бе проигравал тази сцена хиляди пъти в съзнанието си. Беше я практикувал много пъти в мазето на голямата асиметрична къща. Вратата в горния край на стълбището щракна и се отвори. Кени беше на обичайното си място вляво от входа, а недалеч от него Джерард наблюдаваше охранителните екрани, така че едва вдигна поглед, когато Дорнбергер мина между тях. Кени се усмихна и понечи да каже нещо. Паул спокойно вдигна пистолета със заглушител иззад куфарчето и простреля австралиеца през окото. Докато Джерард реагира на звука, Дорнбергер се обърна и със същото движение го застреля в главата. Кръв, кости и мозък опръскаха стената и Джерард се отпусна върху клавиатурата. През това време тялото на Кени бе паднало със звучно тупване.
	Дорнбергер изчака до вратата, която свързваше центъра за сигурност с жилищните помещения на охраната, но реакция не последва. Отвори вратата доволен и огледа коридора. Празен беше. Бързо приближи входа на жилищните помещения, пое си дълбоко въздух и влезе вътре. Както обикновено там имаше трима мъже. Толкова бяха свикнали Паул да минава напред-назад за сутрешното си кафе, че изобщо не се усъмниха в него. Един беше на леглото, двама — на масата за карти. Тези на масичката носеха пистолетите си в кобури, а оръжието на мъжа в леглото висеше на пирон на стената над него. Дорнбергер тръгна към кухнята. Готов беше за дузина различни сценарии, но те го улесниха. Когато се изравни с най-близкия картоиграч, Паул вдигна пистолета и го простреля между очите, после веднага откри огън срещу по-близкостоящия от другите двама. Докато се обръщаше, чу как онзи на леглото драпа за оръжието си, но когато ръката на охранителя достигна пистолета, Дорнбергер вече бе пуснал два куршума в гръбнака му. После пристъпи напред и пусна още един в мозъка му. Изкушаваше се да се забави и да се повъзхищава на работата си, но си наложи да се съсредоточи върху следващия си ход. „Бързо. Мъртви са. Не губи време да проверяваш.“ Графикът бе съставен, за да се сведат до минимум непредвидимите обстоятелства. Ако се придържаше към него, имаше по-малка вероятност нещо да се обърка.
	Паул излезе в коридора и докато се приближаваше към кабинетите, смени пълнителя. Мери, секретарката на Самсонов, вдигна намръщено поглед при влизането му. Това изражение щеше да остане завинаги на лицето й, защото той насочи пистолета си и я застреля от упор в главата.
	Нагоре по стълбите — сега можеше спокойно да разполага с времето си. Последната заплаха беше Винс, който охраняваше портата, но той нямаше да напусне поста си, без да го освободят. Дори ако се опиташе да се свърже с Джерард и не получеше отговор, първото му предположение би било, че има проблем с комуникационните канали.
	Ирина се появи в горната част на стълбището:
	— Паул!
	На лицето й разцъфна усмивка, но тя се превърна в гримаса, когато Ирина си припомни, че той не трябваше да е в къщата. Паул вдигна пистолета и я простреля в лявата гърда. Куршумът я отхвърли назад и Ирина падна, вкопчила пръсти в гърдите си. Без да спира, Дорнбергер насочи дулото между очите й, но му се стори светотатство да разваля такова красиво лице. Необясним импулс го накара да замръзне, преди да натисне спусъка.
	Олег Самсонов навярно бе чул нещо, защото излезе от домашната фитнес зала по анцуг, преметнал кърпа около врата си.
	— Паул?
	Дорнбергер не му обърна внимание. Вместо това обърна пистолета към ококореното създание, което се бе появило от дясната му страна. Дмитрий.
	— Ще ти дам един шанс, Олег. Донеси ми диаманта, или ще го застрелям в червата, а после може да го послушаме как крещи.
	Самсонов стрелна поглед от момчето към пистолета. Дорнбергер си представи ясно въпросите, които преминават през ума му. „Къде са пазачите? Какво се е случило с Кени и хората му?“ Милиардерът като че ли не можеше да повярва какво става. Негодувание, страх и ярост се бореха за надмощие у него, но в крайна сметка надделя страхът за сигурността на сина му. Инстинктът му на победител — същият, който го бе превърнал в човека, който беше — му казваше да се бие, но Олег знаеше, че няма шанс да стигне до Дорнбергер, преди той да застреля Дмитрий. В очите на стрелеца руснакът бе прочел всичко, което му бе необходимо. Бяха същите като очите на наемните убийци, които никога не изоставят шефовете на чеченската мафия. Виждаше ги всеки ден, докато Кени изнасяше ежедневния си доклад. Човекът пред него нямаше нищо общо с вечно усмихнатия му асистент Паул Дорнбергер, който предугаждаше всяка негова нужда. За миг Олег се зачуди как е разбрал за диаманта, но бързо отхвърли въпроса. Единственото важно нещо сега бе Дими. А при най-малкия признак на заплаха от негова страна Дмитрий щеше да умре.
	— Остани на място, Дими. Не се движи — предупреди сина си. Но нямаше нужда да му го казва, Дмитрий и без това беше замръзнал.
	— Диамантът, Олег! — Дорнбергер се отмести, така че да може да държи под прицел и бащата, и сина.
	Самсонов си проправи път към паник стаята. Измисли половин план — да рискува да грабне Дмитрий и да го придърпа вътре, но Дорнбергер го изпревари. Пристъпи напред и стисна Дими за ръка. Олег стигна до вратата и вдигна трепереща ръка към клавиатурата.
	— Внимателно! — Дорнбергер знаеше, че ако бъде въведена грешна комбинация, в местното полицейско управление ще зазвучи аларма.
	Олег преглътна и внимателно набра правилните цифри.
	— Добре — успокоително произнесе Дорнбергер. — Сега камъка.
	Милиардерът мина край картината на Ван Гог, която преди беше негова гордост, а сега сякаш му се присмиваше. Тя наполовина го прикриваше от пистолета на Дорнбергер и Самсонов знаеше, че навярно би могъл да стигне до вратата и да потърси убежище на последния етаж или на онзи под него. Дорнбергер едва ли би убил момчето, докато Олег е свободен. Но не можеше да поеме този риск. Нямаше да остави сина си сам с психопат.
	Руснакът натисна бутон на стената, който повдигна сейфа на нивото на гърдите му. В същото време отстрани, на блестяща метална колона, се появи клавиатура. След като набра кода, сейфът се отвори плавно, за да разкрие наградата вътре: Окото на Изида.
	За миг Олег се олюля от ослепителния блясък на Окото. Спомни си как стоеше край смъртното легло на баща си, докато старецът разправяше историята със същите думи, които бе използвал дребният немски затворник. Окото и Короната. Преминаването към вечния живот. Баща му, старият купонджия, се смееше на разказа, въпреки че кашляше, а краят на дните му наближаваше. Не му беше хрумвало да се опита да намери Короната, защото това би застрашило живота, който си бе създал в Съветска Русия. Но Олег беше запленен от възможността. Още тогава вече имаше всичко, което светът можеше да му предложи. Но все пак беше руснак и докато животът на баща му изтичаше, получи прозрение за собствената си смъртност. Някой ден и той щеше да лежи на смъртното си легло с пълни с вода дробове и сърце, което се кани да избухне. Парите не можеха да променят това. Камъкът обаче му предоставяше възможност, колкото и малка да беше, че този момент може да бъде отложен за неопределено време. Така и не бе споменавал на друг човек за диаманта или за мита, който го правеше толкова ценен, но от онзи ден нататък използваше парите си, за да се опита да събере Окото и Короната.
	Сега, докато разсъждаваше над собствената си смърт и тази на сина си, му хрумна, че всичките години на усилия са били напразни. Как би могъл някой да избере да живее вечно, ако това означаваше да гледа смъртта на съпругата, децата и внуците си цяла вечност? Човек трябва да е много по-безчувствен и грешен от Олег Самсонов, за да направи този избор.
	Седемдесет и петте фасетки на диаманта проблясваха на изкуствената светлина. Камъкът притежаваше красота и дълбочина, които винаги успяваха да го развълнуват. И все пак в този момент той бе просто стока. Олег щеше да я използва, за да откупи живота на сина си. Взе камъка с форма на яйце в две ръце и се върна обратно в стаята.
	— Сега разреши на Дмитрий да си тръгне — каза.
	Паул Дорнбергер се засмя и го простреля в гърлото.


>	XLIII

	Докато стигнат до къщата на Самсонов, стана почти пладне. Джейми плати на таксиметровия шофьор, а Дани проучи предната част на комплекса, огледа стената и портите.
	— Може би трябва да почукаме — предложи тя, когато Джейми се приближи към нея.
	Синклер огледа бодливата тел над стената и охранителните камери, които покриваха всеки ъгъл.
	— Според знака могат да влизат само автомобили — отбеляза Джейми. — Изглежда, не окуражават посетителите без колела. Нищо чудно, ако отидем до онази врата пеш, да ни подхвърлят руска мина вместо приветствие.
	— Поне ще им привлечем вниманието.
	— Да, но само колкото да сметат останките ни в пластмасова торба.
	— Имаш ли по-добра идея?
	— Още не.
	Джейми я хвана за ръка и я поведе към портата. По правило до вратата трябваше да има високоговорител, за да могат посетителите да говорят с онзи, който контролира влизането. Но явно Олег Самсонов — или охраната му — говореше само при необходимост. Единственият признак на живот беше мигащата червена светлинка под охранителната камера, която наблюдаваше входа. Джейми се приближи колебливо до вратата и почука. После повтори, този път по-силно, усмихна се на камерата и посочи към вратата.
	— Да, това би трябвало да свърши работа — подхвърли Дани иронично.
	Двамата отстъпиха назад и зачакаха реакция, но вратите останаха здраво затворени.
	— Май днес не им е до посетители.
	— Трябва да има и друг вход.
	Тръгнаха успоредно на стените от другата страна на пътя.
	— Не мислиш ли, че е доста странно? Трябваше поне да излязат да ни отпъдят.
	— Може да имат много посетители, които искат дарения за църквата — подхвърли шеговито Джейми и преправи гласа си: — _Уважаеми господин Самсонов, с викария се чудехме дали бихте дарили два милиона на фонда за възстановяване на църковната кула._ Вероятно накрая са решили, че е най-добре изобщо да не отварят вратата. При мен това върши работа с мормоните и Свидетелите на Йехова.
	— Ако с това се опитваш да ме успокоиш, Синклер, май предпочитам да съм нервна.
	Джейми разбра намека и си затвори устата. Свърнаха зад ъгъла и попаднаха на друг дълъг участък от стената. Издигаше се отстрани на пътя, който минаваше покрай парка.
	— И ти ли виждаш същото като мен?
	— Камерата?
	— Има една в този край и една в другия. Онази в средата може да покрива само някоя врата.
	— Мислиш ли, че този път ще получим по-топло посрещане?
	— Ако не стане, май ще се наложи да прескачам с овчарски скок тая стена.
	— Ама, разбира се! — Дани се ухили, загледана в електрифицираната бодлива тел, която опасваше отгоре цялата стена. — Бих искала да видя това.
	Останаха от другата страна на пътя и Дани забеляза вратата първа. Беше нещо като съвременен вариант на странична порта, а в далечния й край личеше тясна линия от мрак.
	— Защо ще я оставят отворена?
	Джейми се вледени.
	— Не биха. — Погледна към камерите в двата края на стената. — Просто продължавай да вървиш.
	Направиха го, докато не стигнаха почти успоредно на вратата.
	— Може да има верига.
	— Може. — Джейми си пое дълбоко въздух. — Има само един начин да разберем.
	Обърна се рязко и тръгна право към вратата. Беше открехната само няколко сантиметра, така че Дани можеше да е права за веригата, но той забеляза нещо в долната част, което в първия момент не разпозна. Подметка на обувка. Погледна от обувката към окото на охранителната камера. Ако някой го гледаше в този момент, Джейми нищо не би могъл да направи. Но пък ако имаше такъв човек, защо не бе успял да реагира на това, което вече ставаше толкова очевидно?
	Усети дъха на Дани на тила си и момента, в който тя замръзна, забелязала крака, който блокира вратата.
	— Искам да останеш тук.
	— Няма да стане, Синклер!
	Джейми бутна леко вратата и видяха отпуснатото тяло на мъж. Беше свален от куршум, който бе пробил кратер в главата му и го бе отхвърлил към стената. Малко извън обсега му лежеше модерна картечница — от онези, които въоръжените полицаи и специалните части предпочитаха. Дани Фишер порови в чантата си и Джейми не повярва на очите си, когато извади оттам автоматично оръжие със заглушител. Пистолетът пробуди у него неясен спомен.
	— Откъде го взе, за бога?!
	— От онзи тип, който се опита да те убие. — Дани сви рамене. — Реших, че може да ни потрябва. Явно съм била права.
	Джейми можеше да каже няколко неща по този въпрос, като никое от тях не беше особено ласкателно, но сега май не беше подходящото време да ги споменава. Вместо това се замисли за вратата и какво би могло да се крие зад нея.
	— Какво би направило едно нюйоркско ченге в ситуация като тази?
	— Би изпратило партньора си да провери дали лошият е все още наоколо.
	— И ако е?
	— Ами, ако извадим късмет, аз ще го застрелям, преди той да е застрелял теб.
	Джейми пое дълбоко въздух:
	— Надявам се, че си добър стрелец.
	— Няма по-добър. — Отмести се назад и вдигна деветмилиметровия пистолет с две ръце, готова да прикрива Джейми. — Не се изправяй, Шерлок, и действай бързо!
	Партньорът й обаче вече действаше. Хвърли се през вратата, сниши се край тялото на мъртвия пазач и вдигна картечния му пистолет за ремъка. Претърколи се и се озова до дънера на череша насред поддържана зелена градина. Вдигна вече зареденото оръжие и го опря на рамото си, готов да стреля. Огледа околността. Нищо. От тази страна на къщата приземният етаж нямаше прозорци, но горните етажи сякаш бяха изцяло от стъкло. Пътека водеше от вратата, през която току-що бе дошъл, до друга в стената на сградата.
	— Чисто е — подвикна.
	Дани го приближи предпазливо с пистолет в готовност. Беше нащрек за всяко движение.
	— Добре ли си, Шерлок? — попита, без да поглежда към него.
	— Сега вече знам какво е усещането да си патица на панаирджийско стрелбище. Какво смяташ?
	Фишер се замисли за момент, като душеше въздуха като индианец следотърсач в каубойски филм.
	— Мисля, че нищо не е както трябва. Досега трябваше да са ни заобиколили. Къде са останалите пазачи?
	Дани се върна до тялото и провери дали има пулс. След това порови из джоба на мъртвеца и хвърли втори пълнител към Джейми.
	— Имаме труп, този тук е мъртъв от поне петнайсет минути. Защо другите охранители не са реагирали, когато е бил улучен? И защо ние с теб не лежим на тревата с опряно в глава дуло?
	Обърнаха едновременно очи към вратата в края на пътя. Фишер стигна първа до нея и заразглежда клавиатурата на рамката на вратата.
	— Нямаме комбинацията, а тук със сигурност има аларма. Дали да не се върнем и отново да се опитаме отпред?
	— Твърде е късно да се тревожим за това — отвърна Джейми. — Отдръпни се.
	Дани изпълни нареждането му озадачена… и подскочи при звука от неочакваното стакато на пистолета му. Явно бе решил да използва по-директен подход. Вратата беше тежка, изработена от дърво и метал, но не беше блиндирана. Двайсет тежки куршума се забиха приблизително в областта на ключалката. Джейми свали пръст от спусъка и срита вратата с ботуша си.
	Фишер мина покрай него с готов за стрелба пистолет и посочи към горната част на затвореното стълбище пред тях.
	— Следващия път, когато пробваш нещо подобно, първо предупреди момичето до теб, за да не му се налага да си сменя бельото.
	Първото нещо, което забелязаха, щом влязоха, беше оглушителната музика. Класическа симфония, която бе смътно позната на Джейми, макар да не можеше да се сети за името й. Тръгнаха бързо нагоре по стълбите към втората врата. Синклер смени пълнителя и вдигна ударника на оръжието си, а Дани Фишер бутна вратата с цевта на пистолета си и тя се люшна навътре подканващо. Пред тях се разкри бюро с наредени един върху друг монитори, но стената до него бе оплискана с кръв.
	Джейми влезе пръв и огледа тялото, което лежеше в локва кръв вляво от него, после забеляза още едно, чиято разбита глава бе върху клавиатурата. Очевидно и двамата мъже бяха мъртви.
	— Не пипай нищо — предупреди ненужно Дани, принудена да надвиква гърмящата музика.
	— Чайковски — заяви Джейми.
	— Какво?
	— Музиката. Звучи „Увертюра 1812“ от Чайковски. Онази с оръдията.
	Дани погледна към стената, опръскана с останките от мозъка на Джерард.
	— Сякаш това не е достатъчно откачено.
	Забелязаха коридор, който явно водеше към главната част на сградата. Само че трябваше да проверят и другите стаи, преди да поемат по него. Когато стигнаха до жилищните помещения на пазачите, Дани се загледа в телата.
	— Тези са професионалисти, но убиецът ги е отнесъл, без да му мигне окото. Трябва да е бил вътрешен човек. Това ми се струва единственото логично обяснение. Момчетата на стълбите са убити, преди дори да трепнат. Изглежда, че тези двамата — посочи към мъжете на масата — дори не са имали време да си извадят оръжията. Човекът влиза. Усмихва се и тръгва към кухнята. Стига само дотук. — Дани се обърна и извади пистолета. — Бум, бум. В това време пазачът на леглото вече реагирал, но не е бил достатъчно бърз. Или просто нашият човек е бил по-бърз.
	— А пазачът на портата?
	Дани мисли доста време и в крайна сметка каза:
	— Убил го е на излизане.
	— Значи вече е взел това, за което е дошъл.
	— Не можем да сме сигурни, преди да проверим, Джейми.
	Но увереността им в това предположение нарастваше, докато се придвижваха към офисите. Музиката бе стихнала и дишането и стъпките им някак се забавиха, за да са в такт с нея. На пръв поглед кабинетите бяха празни, но на стената на един от тях личеше издайническа червена следа от изстрела в главата, с който бе убита секретарката. Намериха тялото до бюрото й.
	— Самсонов?
	— Вероятно работи тук. Стаите, където живее, трябва да са нагоре по тези стълби.
	Джейми отиде пръв до широката дървена стълба, а Дани го прикриваше няколко стъпки зад него. С всяка следваща тяхна крачка музиката се усилваше, докато отново стигна до кресчендо. Засили се и лошото предчувствие на Джейми. Ако убиецът бе още тук, щеше да ги удари точно тук, докато бяха на открито. В такъв случай Джейми знаеше, че ще умре. Убиецът явно бе изключителен стрелец и имаше реакциите на нападаща кобра. Със сигурност щеше да улучи. Може би след това Дани щеше да го гръмне, но Джейми се съмняваше. За миг му се прииска бронежилетката, която Шрийвс му изпрати, да не беше останала в апартамента му. Само че би настоял Дани да я облече, дори да я беше донесъл.
	Когато Джейми стигна последните няколко стълби, стаята се разкри над него като катедрала. Наведе се, очите му бяха на нивото на пода. Имаше стотици места за криене в това огромно помещение. В него можеше да се играе футболен мач и пак щеше да остане място. Джейми се пресегна към най-горното стъпало, за да запази равновесие, и веднага отдръпна ръка, защото докосна нещо студено и лепкаво. Пръстите му бяха червени. Гледката от дясната му страна бе закрита от богато украсен резбован парапет и едва сега Джейми забеляза куба в центъра на етажа, който съответстваше на онзи на долния етаж. Единствената разлика бе, че този тук се оказа отворен. Инстинктивно се снижи и тръгна към него.
	Музиката продължаваше да гърми навсякъде около тях, идваше от дузина високоговорители — вероятно в цялата къща бяха повече от двайсет. Убиецът би могъл да се появи зад тях и да им кресне „Па!“ в ушите, преди да ги застреля, и те изобщо нямаше да чуят.
	Джейми се придвижваше така, че да е защитен от отворената врата на паник стаята. Пред него едър мъж, когото разпозна като Олег Самсонов, лежеше по гръб с отворени очи в локва от потъмняла кръв, изтекла от зейналата в гърлото му дупка. До него с глава на гърдите му лежеше тялото на жена — вероятно съпругата му. Джейми усети присъствието на Дани Фишер до себе си. Тя излъчваше същите противоречиви емоции на гняв и тъга, които вилнееха и в него самия, докато наблюдаваше мъжа и жената, свързани завинаги в смъртта. Със закъснение се сети, че двойката има малък син, и трепна при мисълта какво би могъл да открие в паник стаята. Направи знак на Дани да остане зад него и мина през вратата с вдигнато оръжие.
	— По дяволите! — Заяви изненадата си с такава сила, че можеше да се конкурира с артилерийския обстрел на Чайковски.
	— Какво? — попита Дани.
	Но Джейми не бе в състояние да говори и тя отиде при него на вратата.
	— В къщата има достатъчно мъртъвци, за да си отворим собствена погребална агенция, а ти се вълнуваш заради букет цветя?
	— Не е какъв да е букет! — В гласа му имаше копнеж, сякаш златното сияние от картината на Ван Гог го бе омагьосало. — Ако искаш да влезеш в света на безсрамно богатите, трябва само да вземеш тази картина и да си излезеш оттук. Познавам човек, който би платил половин милиард долара за нея, без да задава въпроси.
	— Я се съвземи, Синклер! Ако исках да съм престъпник, да съм станала още преди години. Диамантът не е тук, а?
	Джейми бе забелязал металния сейф след статива със слънчогледите, но установи, че му е трудно да откъсне очи от платното. В ума му цареше вихър от противоречиви емоции: униние заради неуспеха им, гняв заради безсмислената смърт на милиардера и охраната му и радост, че поне за малко разполага с произведение на истински гений само за себе си. „Стегни се, Синклер!“ — каза си и поклати глава, за да я прочисти.
	— Така изглежда. Защо не провериш дали можеш да изключиш тази шумотевица, за да си чуваме поне мислите? Видях някаква космическа аудиосистема в ъгъла, може би идва от нея.
	Дани понечи да спори с него, но видя изражението му и размисли, затова просто мина покрай него. Джейми продължи да се взира в картината и няколко минути по-късно музиката рязко спря.
	— Значи всичко приключи. — Гласът й прозвуча силно и рязко в тишината. — Не можем просто да си тръгнем.
	— Не. — Джейми си мислеше, че момчето е някъде там заедно с човека, който е виновен за всичко това.
	За колко смъртни случая вече бе виновен убиецът? И защо му беше да взема момчето? Разбира се… Отново си припомни думите: „Трябва да пролееш кръвта на първородно дете от добро семейство под първата светлина на лунния сърп. Едва тогава ще се отвори портата към следващия живот“. Погледна през прозореца в сумрака. Кога ли беше новолунието?
	— О, боже!
	— Какво има?
	— Момчето, как…
	Продължителен стон дойде откъм жената, паднала върху Олег Самсонов.
	— Жива е!


>	XLIV

	Внимателно обърнаха Ирина Самсонова. С един поглед разбраха, че са намерили твърде късно жената на милиардера. Кръв се процеждаше от раната на лявата й гърда, а пребледнялото й лице можеше да значи само едно. Но несломимата руска душа на Ирина се бореше да я запази жива още няколко мига. Жената раздвижи устни и Джейми трябваше да се наведе ниско над нея, за да долови думите й.
	— Синът ми — прошепна Ирина. — Той взе Дими.
	— Кой го е взел, госпожо Самсонова?
	— Паул… Паул Дорнбергер. — Една сълза се търкулна по бузата й. — Ние му се доверихме. Съпругът ми плати сметките от болницата на баща му. — С последния си дъх тя прошепна името на частната болница.
	— Колко е далеч? — попита Дани.
	— Не сме сигурни, че е отишъл там.
	— Паул Дорнбергер има Окото, Короната и момчето, Джейми! Сега вече всичко е ясно. Къде другаде ще ходи освен при баща си?
	Джейми се опита да се сети къде е болницата. Когато успя, осъзна, че още има надежда. Тръгна по стълбите и извика:
	— Не е далеч! От другата страна на парка. Хайде!
	— Не можем просто да извикаме такси.
	Дани го последва надолу по стълбите и по коридора до стаите на пазачите, където Джейми си спомни, че е видял табло с автомобилни ключове. Макар да се изкуши, подмина един с буйния кон на „Ферари“ и избра ключ на „Мерцедес“. После постави оръжието си върху плота, смени го с пистолета на най-близкия пазач и взе допълнителен пълнител за всеки случай. Логиката сочеше, че охранителите трябва да имат директен достъп до гаражите и скоро откриха задните стълби зад друга врата в кухнята. Когато стигнаха до подземния гараж, се изправиха пред десетки луксозни автомобили: всичките паркирани в редици и най-малко половината от тях — с марка „Мерцедес“.
	Дани се втренчи в него.
	— И коя е нашата, Шерлок?
	Вместо отговор Джейми натисна един бутон на главния ключ, при което черна лимузина от първия ред издаде звук и присветна.
	— Изглежда е тази.
	В колата Джейми прокара ръце по уредите на таблото. Познанията му за автоматиците бяха оскъдни, но беше чувал, че са по-лесни от колите с ръчно управление. Какво би могло да се обърка? Разбра отговора, когато включи колата на режим „Шофиране“ и кракът му инстинктивно потърси съединителя. Той обаче се оказа спирачката. Чу как Дани Фишер изстена от възмущение, след като отскочиха напред, придържани от предпазните си колани.
	— Май е по-добре аз да карам — обади се Дани.
	Джейми й напомни какво се беше случило последния път, когато тя беше зад волана, и подкара мерцедеса към вратата на гаража.
	— Ъ-ъ… не трябва ли първо да я отворим?
	— Ние сме милиардери! Не отваряме врати. Те се отварят за нас.
	Вратата ги пропусна и се затвори автоматично след тях, същото стана и при главните порти, които се отместиха безшумно с наближаването на големия мерцедес. Излязоха на околовръстния път и Джейми се поколеба.
	— Какъв е проблемът сега?
	— Надясно или наляво? По който и път да тръгнем, ще попаднем в ужасен трафик по това време.
	— Давай наляво. Ще се тревожим за това по-късно.
	Джейми се подчини и потегли. Когато колата се хвърли напред, той се опита да обясни:
	— Не разбираш, това може да ни отнеме трийсет-четирийсет минути, а Дорнбергер вече има поне половин час преднина! Каквото и да е намислил да прави, може вече да е приключил, докато стигнем там.
	— Закарай ни достатъчно близо тогава, после ще слезем от колата и ще тичаме.
	— Твърде далеч е. Трябва ни пряк път.
	Стигнаха до кръстовище и Джейми направи опасен десен завой.
	— За бога, Синклер, ще убиеш някого! — изпищя Дани, докато се носеха по широките открити пространства на парка.
	— В такова време паркът едва ли гъмжи от хора, а и с малко късмет ще си помислят, че принц Андрю е излязъл на разходка с лъскавата си лимузина.
	Джейми зави рязко, за да не блъсне шокиран човек, който разхождаше кучета, и колата поднесе. За късмет, колата разполагаше със система за контрол на стабилността, така че лесно се върнаха на асфалта. Със закъснение Джейми включи аварийните светлини и подхвърли:
	— По-добре да се подсигурим.
	Вляво от тях, на ниска могила, имаше странна сграда с форма на летяща чиния, заобиколена от игрища за крикет. Джейми продължи да кара, като натискаше клаксона срещу всеки, който се изпречи на пътя им. Дани махваше извинително на стреснатите пешеходци, забравила факта, че е невидима зад бронираните прозорци със затъмнени стъкла. Беше въпрос на време някой полицай или може би охраната на парка да ги забележи, но скоро се озоваха на по-широка пешеходна пътека, която водеше право към дясната лента на авеню, обточено с тънки голи дървета. Джейми зави и влезе в пътното платно, като се вмъкна в малка пролука между две коли.
	— Не е зле, Синклер — каза одобрително Дани. — А сега накъде?
	— Знам само, че болницата е до Кралския хирургически колеж, който трябва да е наблизо. Виж дали можеш да включиш навигационната система.
	Дани си поигра с екрана на таблото.
	— Пише, че Кралският хирургически колеж е на километри оттук.
	— Смени „хирургически“ с „медицински“ тогава.
	— Така е по-добре. Малко вдясно от нас е, на улица „Олбани“.
	— Добре, сега въведи името на болницата. Ще паркираме при колежа и ще минем пеша останалата част от пътя.
	Болницата бе разположена в жилищен район. Пътем минаха през магазин за плодове и зеленчуци и Джейми купи кошница с плодове, вързани с розова панделка.
	— А ако не е време за посещения?
	— Това е частна болница — напомни той.
	— Много удобно. Значи винаги е време за посещения.
	Минаха през входната врата и отидоха до рецепцията с оживения вид на редовни посетители.
	— Стаята на Макс Дорнбергер, моля!
	Сестрата зад рецепцията се усмихна.
	— Почакайте малко, ако ви е удобно, тъкмо застъпва следващата смяна. — Няколко секунди по-късно изготви графика и прокара пръст през списък с имена. — Трети етаж, стая осем. Кои казахте, че сте?
	— Не сме казвали. Това е племенницата на господин Дорнбергер от Ню Йорк, а аз съм приятелят й.
	Преди сестрата да успее да каже друго, вратата на асансьора се отвори и те бързо влязоха вътре. Дани извади пистолета от чантата си и го напъха сред ябълките и бананите, така че да се вижда само дръжката. Натисна бутона за третия етаж и си пое дълбоко въздух.
	— Една ябълка на ден държи доктора далеч от мен, а? Е, това не важи за Паул Дорнбергер!
	Джейми стисна пистолета, който бе взел от мъртвия пазач, и скръсти ръце зад гърба си.
	— Няма да поемаме рискове, освен ако не заплашва момчето.
	Дани се втренчи в него.
	— Знаеш, че ще го убие, нали?
	— Няма да съм виновен за смъртта на това дете, Дани!
	Прозвуча звън и разбраха, че са стигнали.
	— Да се надяваме, че няма да се стигне дотам.
	Поеха по коридор и скоро застанаха един до друг пред вратата на осма стая. Дани стисна пистолета и постави пред себе си кошницата като щит. От стаята се носеха слаби гласове.
	Джейми посегна към дръжката на вратата.
	— Няма лесен начин да го направим — прошепна. — Ако момчето е встрани от убиеца и Дорнбергер направи дори едно движение, застреляй го.
	Дани кимна. Джейми забеляза, че е затаила дъх.
	— Три, две, едно…
	Връхлетяха в стаята рамо до рамо и Джейми тръгна да измъква пистолета. Пръстът на Дани беше на спусъка. Хората вътре се бяха скупчили около леглото и се разбягаха при неочакваното нахлуване, а израженията по лицата им бяха смесица от изненада и шок. Дани напразно търсеше детето с очи. Знаеше, че то трябва да е тук, готова бе да стреля, но в последния момент осъзна, че мъжът до леглото носи син гащеризон, а човекът в леглото е жена.
	— Какво, по дяволите, става?!
	Джейми скри ръка зад гърба си с надеждата, че санитарят не е видял пистолета, който едва не му пръсна главата.
	— Ъ-ъ… — Гласът му сякаш идваше от много далеч. — Търсехме стаята на Дорнбергер.
	Мъжът се намръщи.
	— Тази стая вече е на госпожа Гибсън. Макс Дорнбергер беше изписан тази сутрин от сина си. Не ви ли информираха за това на рецепцията?
	— Съжаляваме! — извини се Дани, останала без дъх. — Искахме да го изненадаме.
	— Изненада ли? Не знам за госпожа Гибсън, но аз едва не получих сърдечен удар!
	Дани и Джейми излязоха, докато още се извиняваха. Жената на леглото се надигна на лакти:
	— Защо не оставите плодовете, скъпа? Бих си хапнала малко ананас.
	Дани се усмихна насила:
	— Не мисля, че този ще ви хареса. Почти се е развалил.


	Дани убеди с ласкателства рецепционистката да им даде адреса, където трябваше да се изпращат лекарствата на Дорнбергер, за да може да посети английския си „чичо“ у дома.
	Адресът, който получиха, бе на малко имение след магистрала М-11 в провинциалните райони на Есекс. Дани въведе пощенския код в сателитната навигационна система на колата и неестествено насечен глас ги насочи на североизток, след което свърнаха на изток.
	— Не можеш ли да караш по-бързо?
	— Разбира се! — отговори Джейми. — Може да се движим с петдесет-седемдесет километра в час над ограничението на скоростта, но после ти ще се обясняваш с пътната полиция, когато ни спре и открие оръжията, за които нямаме разрешително. А също и факта, че този автомобил е откраднат от руски милиардер, който съвсем случайно е убит с още седем души в дома си днес. Сигурен съм, че ще мине добре.
	Пресичаха спретнатата хълмиста провинция под заплашително гърмящо небе, когато гласът от навигационната система нареди на Джейми да завие по черния път вдясно, а след това да поеме по тясна алея. Пътуваха още километър и половина, преди алеята да премине в кална пътека. На това място изненадващо модерна порта преграждаше път, който водеше към къща в далечината. Имотът беше ограден с тухлена стена, достатъчно висока, за да покаже на минувачите, че не са добре дошли. Но не толкова висока, че да спре човек, който е решен да мине през нея. Джейми не видя високотехнологична охранителна система, но явно този пропуск се компенсираше от табела на портата с надпис: „Пазете се от кучетата“.
	— Мислиш ли, че наистина има кучета?
	— Ако къщата е на Дорнбергер, съм убеден в това.
	— В такъв случай дали случайно не носиш парче месо с приспивателно в него?
	Дани му отправи тънка усмивка и провери пълнителя на пистолета със заглушител.
	— Може да се обадим в полицията.
	Бяха го обсъждали по-рано. Дани се беше обадила, за да съобщи за убийствата в дома на Самсонов, но беше проявила любопитно нежелание да уведоми британските си колеги за местоположението на къщата в провинцията. И сега поклати глава:
	— Първо, не знаем със сигурност, че той е там. — Погледна към мрачните облаци, които се носеха в небето. — Скоро ще се стъмни. Ако си прав за значението на новолунието, се съмнявам, че имаме време. Влизаме, грабваме момчето и излизаме.
	— Може да не стане толкова лесно — възрази Джейми.
	Дани сви рамене:
	— Трябва да започнем все отнякъде, Синклер. Ако решим да чакаме вашите ченгета, Дмитрий ще е мъртъв, докато пристигнат. Аз казвам да влезем, и то веднага.
	Нямаше смисъл да спорят. Когато излязоха от колата, дъждът започна да вали косо и далечна светкавица освети западния хоризонт. Джейми придърпа тънкото си яке по-плътно, но Дани отвори багажника на мерцедеса и откри там друго — подплатено, водоустойчиво и от най-високо качество. Без да каже и дума, му го подхвърли и той се ухили признателно.
	— Добре, но аз ще вляза пръв. Правил съм го и преди, като бях в Офицерския тренировъчен корпус на Кеймбридж. Не знаем какво има от другата страна на тази стена, така че щом я прехвърлим, трябва да останем заедно и взаимно да си пазим гърбовете. Ще вървим покрай алеята към главната къща. След като стигнем дотам, ще имаме по-добра представа накъде да вървим по-нататък. Как ти звучи дотук?
	Вместо отговор Дани вдигна пистолета и се затича към оградата, Джейми я последва. Когато стигнаха, бяха подгизнали. Синклер прокара ръце по протежение на стената, проверяваше за стъкла или бодлива тел отгоре, но нямаше нищо такова. Изтегли се на ръце и щом се качи на върха, легна по корем, като се придържаше възможно най-ниско, после се спусна от другата страна. Дани последва примера му и двамата клекнаха в сянката на стената, за да се огледат. Алеята, която водеше до къщата, се намираше вдясно от тях, вляво имаше открит терен — навярно занемарена градина. Пред тях имаше горичка от стари възлести ябълкови дървета, чиито корени бяха скрити под груба, висока до коленете трева, която покриваше като мокет околността. Най-прекият път до къщата минаваше през нея.
	Джейми пълзеше напред като леопард през мократа зеленина. Сети се за предупредителния знак на портата и се успокои донякъде. Ако Дорнбергер беше заложил на кучета пазачи, значи не разчиташе на нищо друго за защитата си. Освен това беше малко вероятно високата трева да крие капани с огромни железни челюсти, каквито въображението му търсеше под всяко стръкче. Джейми спря и подуши въздуха. Нищо, но и тъкмо това бе очаквал. Дъждовното време също беше на тяхна страна, защото не само щеше да затрудни обонянието на кучетата, а щеше да повлияе и на слуха им. С малко късмет щяха да стигнат незабелязано до къщата.
	Разнесе се гръм, а последвалата го светкавица превърна дърветата в армия от огромни скелети на вещици с усукани алчни ръце и дълги пръсти. Джейми потръпна, явно свърза това с някакъв детски спомен. Знаеше, че ще напредва по-бързо, ако се придвижва изправен, а и вероятността да го забележат едва ли щеше да се увеличи. Но Паул Дорнбергер беше някъде наблизо — въоръжен и опасен; човек, който можеше да свали с куршум и бълха от хрътка. Що за мисъл беше това, по дяволите? Опита се да я прогони, но напразно.
	Въпреки дъжда на няколко метра напред Джейми забеляза две огромни и набити четирикраки фигури. Замръзна, но те тромаво спряха и приковаха в него червените си очи. Не можеше да е по-зле. Ротвайлери. Дяволски кучета. Черни гиганти с широки рамене, яки вратове и челюсти, които могат да смажат череп на вълк с едно щракване.
	Дрезгаво ръмжене потвърди, че ротвайлерите са го видели, но явно бяха обучени да не лаят, защото нападнаха бързо и тихо. Първият почти го беше достигнал, когато нещо профуча покрай ухото на Джейми като механична оса и отметна главата на кучето рязко назад. Животното направи задно салто, сякаш се беше спънало в стоманена жица. Второто куче обаче не спря и преди Синклер да успее да се добере до пистолета си, го захапа за ръката. Ротвайлерът клатеше глава и напрягаше мощните си вратни мускули в опит да откъсне ръката на Джейми от рамото. Спаси го само дебелото яке, което Дани му беше дала. Дори и през него обаче усещаше върховете на жестоките кучешки зъби, които се впиваха в плътта му. Беше като борба с крокодил и както вървеше, възможният победител беше само един. Синклер заби свободния си юмрук в муцуната на звяра в напразен опит да го принуди да се отдръпне, но кучето сякаш ставаше все по-силно. Зрението на Джейми вече се замъгляваше, когато видя — сякаш на забавен каданс — как животното се ококори, а черепът му избухна в експлозия от червено и бяло. Ротвайлерът потръпна конвулсивно и застина, огромната му маса го прикова към земята. Тъмна фигура се появи зад Джейми и заяви:
	— Не можеш цял ден да си лежиш тук, Синклер, имаме работа за вършене!
	Джейми се изправи, макар краката му още да трепереха. Провери пистолета си, за да се увери, че пълнителят не се е разместил, и познатите действия укротиха сърцето му, което допреди миг заплашваше да избухне. Вече беше почти тъмно и въпреки бурята в небето на изток личеше сребристо сияние. Джейми знаеше, че това са първите лъчи на луната. Времето на Дмитрий Самсонов изтичаше.
	Дани с лекота се промъкваше през дърветата и Джейми се завтече да я догони. Проблесна нова светкавица и освети къщата. Навярно от викторианската или от по-ранна епоха, тя беше голяма, грозна и разнебитена, с липсващи плочи и олющена дограма — занемарена като останалата част от имота. Пътят през дърветата ги отведе до нея, но маршрутът им се виждаше от половин дузина затъмнени прозорци и зад всеки от тях можеше да се крие Дорнбергер и да наблюдава придвижването им. Дани коленичи зад последното криво ябълково дърво преди откритата алея и Джейми приклекна до нея. Заедно огледаха долния етаж, за да потърсят най-добрия начин да влязат вътре.
	В крайна сметка Джейми допря устни до ухото на Дани:
	— Остани тук. Имам идея.
	Измъкна се в тъмнината и се появи отново след минута или малко повече с ръждясало парче метал. Беше тясна пръчка, дълга около шейсет сантиметра, от която стърчаха куки — навярно нещо, с което се опъва бодлива тел.
	Поведе Дани към малък прозорец на приземния етаж. За щастие, собственикът на къщата бе устоял на желанието да я направи по-привлекателна, като сложи двоен стъклопакет. Прозорците бяха старомодни, двукрили и с напукана дограма, боята се лющеше. Джейми пъхна края на желязото в тясното пространство между прозореца и перваза. Наложи му се да използва цялата си сила, за да вдигне прозореца нагоре, и той издаде трясък като от малокалибрена пушка, когато най-сетне се предаде.
	Дани Фишер трепна при звука, но бутна Джейми настрана и тихо се промъкна през новосъздадената пролука. Той я последва и няколко минути двамата стояха в мрака, заслушани в звука на собственото си дишане, докато нова светкавица освети заобикалящото ги пространство. За щастие, не се бяха отдалечили от прозореца — оказа се, че отвътре малката стая е осеяна с купища зарязани домакински уреди. Стара дървена дъска за гладене блокираше пътя към вратата, заобиколена от кутии, лампа и многобройни кутии боя. Предпазливо си проправиха път през „минното поле“. Фишер намери пипнешком дръжката на вратата и я открехна.
	Къщата тънеше в тъмнина, но в мрака успяха да различат коридор с дървена ламперия и стълби. Тръгнаха по него, Фишер водеше с вдигнат пистолет. Джейми неволно потрепери. Наоколо се усещаше постоянен хлад, сякаш обитателите на дома предпочитат да живеят живота си, без да се възползват от топлината. Дани сигнализира, че ще провери стаята вляво и му махна да продължи. Джейми се движеше бавно, крачка по крачка, като опипваше пътя си напред. Коридорът рязко зави и зад ъгъла от тъмнината изникна гигантска фигура. Синклер вдигна оръжието и постави пръст на спусъка. На косъм бе да стреля, но нападателят от въображението му се превърна в огромна препарирана мечка с жълти зъби и малки обсидианови очи. Свали пистолета, докато още трепереше, и застина за миг. Адреналинът вече се оттичаше от него и тялото му се отпусна като парцал. За секунди Джейми изпита желание да се разкрещи.
	Някой друг го изпревари обаче.
	В първия миг си помисли, че Дани е попаднала в страховит демоничен капан, но викът беше висок и изпълнен с ужас. Писък на дете. Дмитрий. Някой стисна рамото му и щом се обърна, Джейми се взря в чифт диви, уплашени очи. Дани бе изкривила лице в отчаяна гримаса.
	— Остани на място — каза му тихо. — Трябва да разберем откъде идва!
	Джейми поклати несигурно глава. После осъзна нещо и посочи към пода. Звукът идваше някъде отдолу. Направи й знак да провери единия край на коридора за вход към мазето, а той пое другия. Не отне много време. Един от панелите встрани от стълбището се оказа врата, която водеше до друго стълбище. Беше усойно и се спускаше спираловидно надолу. Двамата с Дани влязоха в тесния проход, Джейми водеше.
	Долу стигнаха до друга врата, през която се процеждаше ярка изкуствена светлина. Джейми посегна към дръжката, а Дани прошепна в ухото му:
	— Ще бъда точно зад теб, Шерлок. Разкажи му играта.
	Синклер рязко отвори вратата и двамата замръзнаха на прага. Да не би да халюцинираха?
	В мазето на разпадащата се селска къща Макс Дорнбергер бе създал копие на египетски храм. Статуи на боговете Анубис*1 и Хор*2 ограждаха вратата. Подът беше с плочки от пясъчник, а в далечния край четири стъпала водеха до резбован трон, разположен между два стълба. Всяка от четирите стени бе изписана с разкошни многоцветни фризове, които изобразяваха други богоподобни фигури — на лов или по време на съд. В храма обаче нямаше никого.
	[*1 Бог, изобразяван като чакал или като човек с глава на чакал; според египетската митология Анубис водел душите на мъртвите в отвъдното. — Бр.]
	[*2 Египетски бог с глава на сокол, смятан за първия фараон на Древен Египет. — Б.р.]
	В тишината двамата чуваха приглушен монотонен звук, сякаш някой рецитира мантра.
	— Трябва да има и друга стая. — Напрегнатият шепот на Дани извади Джейми от унеса му.
	Претърсиха стените за втора врата, но не откриха такава.
	— Погледни отново. Трябва да е тук — каза Синклер. — Дорнбергер е близо.
	Вниманието му привлече плоча с гравирани върху нея две фигури. Жената носеше корона с рога и слънчевия диск и бе коленичила пред фараон, облечен в бяло.
	— Изида и Озирис — прошепна Дани.
	Окото на жената бе стилизираният символ, който ги бе довел дотук: тъмна зеница на бял фон с отличителната червена сълза в ъгъла. Без да се замисля, Джейми се пресегна и натисна центъра. Целият панел се завъртя навътре.


>	XLV

	Паул Дорнбергер гледаше невярващо, когато вратата към камерата за убийства се отвори. Умът му се разбунтува срещу видяното. Никой освен самия него или баща му не би могъл да влезе в стаята. С изключение на онези, които скоро щяха да умрат, разбира се. Ритуалното стихотворение — заклинанието, което се предаваше през вековете — бе почти завършено; Короната и Окото бяха обединени отново, а през отвора в тавана започваше да се подава тънкият резен на лунния сърп. Оставаше само едно последно неотменимо действие, за да бъде завършена церемонията.
	Макс Дорнбергер лежеше на грубо дървено легло до сина си и се бореше със смъртта с всяко рязко поемане на въздух. Лекарите смятаха, че Паул го е довел тук, за да умре, но всъщност бе точно обратното. Тази вечер щеше да изпълни мисията на живота си. Нямаше значение колко хора бяха загинали, за да завърши търсенето си. Важно бе само това, че Короната на Изида ще живее отново чрез избрания.
	Короната бе положена на леглото пред баща му. Дребната фигура на Дмитрий Самсонов бе привързана към стола, оформил живота на Паул Дорнбергер. С разширени от ужас тъмни очи, опъната назад глава и оголено гърло момчето изглеждаше готово за жертвения нож.
	С бързо движение Дорнбергер вдигна пистолета, който лежеше до него, прицели се и стреля. Първият човек, преминал през вратата, нададе остър вик и падна на плочките. Вторият изстрел пропусна целта, но пък улучи пистолета на мъжа и го изби от ръката му. С болезнен вик фигурата отстъпи назад.
	Дорнбергер разпозна жената, която се гърчеше на пода. Изкушаваше се да я довърши, но с един поглед към пролуката в тавана му стана ясно, че трябва да побърза. Времето изтичаше. Имаше минути да приключи ритуала. С насочен към вратата пистолет поднови молитвата.
	Джейми наблюдаваше безпомощно как Дани се опитва безуспешно да спре кървенето на раната високо в гърдите й. Дясната му ръка още вибрираше от удара на куршума, който бе избил пистолета от пръстите му. Виждаше съвсем малко от това, което става в избата, но и то му бе достатъчно. Момчето бе завързано за стола с каиши и вериги над емайлиран канал за оттичане, какъвто може да се види в кланица.
	Първият инстинкт на Джейми бе да се хвърли към Дорнбергер, но знаеше, че това е отчаян ход. Мъжът щеше да го повали, преди да е направил и три крачки, а след това щеше да убие Дмитрий Самсонов и Дани Фишер. Време. Нуждаеше се от време, за да помисли.
	— Свършено е, Дорнбергер! Пусни момчето! Каквото и да стане сега, баща ти ще умре. Никой освен вас не вярва в тази глупост за Короната, но дори да свърши работа, Макс Дорнбергер просто ще прекара остатъка от живота си в затвора. Знаеш ли, че фамилията на баща ти дори не е Дорнбергер, Паул? Казвал ли ти е някога, че всъщност е нацистката отрепка на име Бодо Ритер? Човек, изклал повече от двайсет хиляди невинни еврейски мъже, жени и деца. Бодо Ритер е боклук, но за теб има надежда, Паул! — излъга Джейми. — Щом си израснал в тази лудница, сигурно в съда ще можеш да пледираш, че си невменяем.
	Ритуалната молитва приключи и Джейми чу приглушен вик. Рискува да хвърли поглед през вратата. Дорнбергер беше оставил пистолета настрана, но сега в дясната му ръка имаше нож, а острието му бе насочено срещу бледата кожа на Дмитрий Самсонов. Джейми виждаше, че вените на оголения врат на момчето пулсират, и трепна при мисълта за клането, което щеше да последва, ако не намереше начин да спре Дорнбергер.
	— Единственото _свършено нещо_ тук си ти, Синклер. — Гласът на Паул Дорнбергер беше зловещо спокоен. — Това, което баща ми е, или е бил, не означава нищо. Той ме създаде по свой образ и подобие, за да извърша всичко необходимо и да събера Короната и Окото. Можеш ли да си представиш колко хора са сядали на този стол, за да се стигне до този момент? Колко болка е видяла тази стая? Скоро ще го изпиташ и ти, както аз някога. Ако не се предадеш сам, след като церемонията приключи, ще разкъсам с куршуми мистериозната ти спътничка. Естествено, ще се постарая да страда максимално. Можеш ли да го понесеш, Синклер? Да гледаш как тя се гърчи от болка, да я слушаш как моли за живота си, докато кръвта струи от прекъснатата й артерия? Не мисля. А когато седнеш на стола, ще обсъдим как сте успели да откриете местонахождението на Бернт Хартман и как сте намерили пътя дотук.
	— Накарай го да продължи да говори — изсъска Дани. Но това бе по-лесно да се каже, отколкото да се направи.
	Паул Дорнбергер продължи да хвърля погледи нагоре към отвора на тавана. Джейми разбра, че той действа според строг график, при който всяка секунда бе от значение. В това време Макс Дорнбергер посегна немощно към Короната, но синът я отдръпна от присвитите му пръсти. Джейми затвори очи. „Мисли!“
	Влезе в стаята.
	— Не е нужно да го правиш, Паул! Имаш собствен разум, мисли! Мога да си представя какво ти се е случило тук, какво ти е причинил този човек и какво те е накарал да правиш. Но това може да спре сега! Короната на Изида е опетнена с кръв. Ти имаш силата отново да я изчистиш. Спри дотук и ще възвърнеш честта, която семейството ти е имало! Спри дотук и можеш отново да бъдеш чист! — Имаше ли някаква реакция? Намек за колебание? — Всички сме братя, Паул. Спри сега и ще можеш отново да се присъединиш към човешкото братство. — И тази като всички молби за милост беше банална и изтъркана, но само с това разполагаше.
	Но банални или не, думите на Джейми Синклер — една дума по-точно — отключи нещо в мозъка на Паул Дорнбергер. За няколко скъпоценни секунди той забрави лунния сърп и всичката смърт, която бе причинил, изплува от спомените му. Лицата се появяваха едно след друго — десетки лица, обединени от ужаса си и от своята безнадеждност. Но едно конкретно лице, лице, което му убягваше вече четвърт век, изведнъж застина и се задържа. Лице на глупаво доверчиво момче. „Той е идиот — казал бе баща му, докато подаваше на Паул ножа, — не става за нищо, освен да се упражняваш на него.“
	Лицето на брат му.
	С ръмжене Паул отметна ръцете на стареца от Короната и взе златното съкровище от леглото.
	— Това не е за теб, старче! Никога не е било за теб!
	Със свободната си ръка вдигна Короната на Изида към собствената си глава, а диамантът проблесна на изкуствената светлина. Дмитрий отново изпищя, когато усети нарастващия натиск на ножа върху гърлото си.
	Джейми Синклер знаеше, че има само един шанс.
	Дани Фишер успя да избута към него пистолета, който бе затиснат под тялото й, той се спусна и го сграбчи. Нямаше време да се прицели. Щом стисна приклада на оръжието, направо го вдигна и стреля, като позволи на инстинкта и опита да го водят.
	Дорнбергер бе вдигнал Короната на нивото на лицето си и тя замръзна там за част от секундата, преди куршумът да удари целта. Окото на Изида се разби на милиони парченца, а сачмата продължи по пътя си. Последното нещо, което Паул Дорнбергер видя, беше ослепителна светкавица. Куршумът попадна право между очите му. В този миг Макс Дорнбергер рязко се ококори и се изправи в леглото с вик на човек, когото завличат надолу към седмия кръг на ада. Над него бе паднала сянка, която ставаше все по-тъмна. За броени секунди човекът, който бе започнал живота си като Бодо Ритер, се състари с петдесет години и с последен писък падна мъртъв.
	Джейми лежа изтощен край проснатото тяло на Дани няколко минути, преди да се сети, че тя може би кърви до смърт. Когато се обърна, за да й помогне, видя болка и шок в очите й. Бърз преглед му показа, че е уцелена между дясната гърда и рамото. Осъзна с облекчение, че Дани навярно изглежда и се чувства по-зле, отколкото е всъщност — не че тя щеше да го оцени в скоро време. Извади кърпичка от джоба си и я притисна върху раната под якето й.
	Тихо пискливо стенание му напомни, че Дани не е единствената, която се нуждае от помощта му. Замръзнал от шока, Дмитрий още седеше на стола, след като бе стигнал на косъм от смъртта. Тънката червена линия на врата му показваше колко близо е бил до края. Джейми помогна на Дани да се изправи и обувките им захрущяха по килима от натрошени диамантени късчета на стойност милиард лири. После, докато я придържаше, освободи и Дими. Тялото на Паул Дорнбергер лежеше наблизо, от малката дупка в челото му се стичаше кръв, а лицето му бе пронизано от хиляди парченца кристал.
	Останаха над него в продължение на няколко минути, потънали в собствените си мисли. Изглеждаше неуместно изцапаните с кръв черти на Дорнбергер да са спокойно отпуснати и омиротворени — беше почти обида към жертвите му. Джейми потръпна. Искаше само да излезе на чист въздух. Дори стените на тази стая излъчваха зло. Колко ли хора бяха умрели, за да могат този човек и баща му да преследват своята откачена фантазия?
	Дани подсмръкна — въпреки болката си изпитваше същото като Джейми. После погледна надолу към слоя блестящи парчета под краката им и поклати глава:
	— Божичко, Синклер — промълви уморено. — Никой ли не ти е казвал, че диамантите са най-добрият приятел на едно момиче?


>	Епилог

	Джейми Синклер лежеше на тропически плаж до красивата и грациозна Дани Фишер, която се печеше, за да постигне перфектен тен, когато бръмченето на мобилния телефон го пробуди от хубавия сън. Джейми се озова на тясната седалка на влака от Падингтън за Оксфорд. Дани се беше възстановила бързо от раната си и преди три седмици отлетя обратно за Ню Йорк, но той все още се изненадваше колко голяма празнота е оставила в живота му.
	Погледна екрана — надяваше се, че може да е получил съобщение от нея, но на дисплея пишеше „Дет. Шрийвс“. Отне му известно време да се сети, че става въпрос за служителя от лондонската полиция, който му беше дал назаем бронежилетката, спасила живота му. Посланието беше също толкова загадъчно: „Дейли мейл, с. 17“.
	Единствените вестници във влака бяха безплатните таблоиди, които покриваха седалките и рафтовете за багажа, така че Джейми трябваше да изчака, докато стигне гарата, за да си купи „Дейли мейл“ от будката за вестници. Отвори на указаната страница и тъкмо се чудеше защо Шрийвс ще иска от него да чете статия за британската култура на пиене, когато забеляза заглавието ниско долу: „Магнат на електрониката е открит застрелян“. В статията се казваше, че тялото на Хауард Вандербилт е открито в апартамента му на десетия етаж с пистолет в ръка и рана от куршум в главата. Освен това според източници, близки до разследването, преди смъртта си господин Вандербилт бил разследван по обвинения за укриване на данъци, както и за предполагаеми връзки с неонацистки групи и организираната престъпност.
	За миг Джейми си спомни едра фигура с вързана на опашка коса и деветмилиметров картечен пистолет, насочен към сърцето му, но не беше сигурен как би трябвало да се чувства по този повод. Предположи обаче, че навярно може да спре да се оглежда през рамо. Никой нямаше да се напъва да прибере парична награда, обявена от мъртвец.
	Хвърли вестника в най-близкото кошче и отиде при стоянката за таксита. Някъде по страниците му трябваше да има друга история, посветена на разследването в къщата на Дорнбергер, но Джейми нямаше нужда да я чете, за да узнае подробностите. Откриването на подземния храм и ужасите, които са ставали там, се бяха превърнали в сензация. Всеки ден имаше ново развитие покрай издирването на тела в района. ДНК тестовете вече бяха разкрили, че жертвите на Паул и Макс Дорнбергер са най-малко дванайсет, въпреки че самоличността им оставаше загадка. Момчето, което трябваше да е последната им жертва, все още бе под лекарски грижи. За една нощ Дмитрий Самсонов бе станал най-богатото дете на планетата, а сега го дърпаха от три страни: родителите на Ирина, далечен братовчед на Самсонов, който по случайност се оказа и виден член на руската мафия, и Владимир Путин, който щедро бе предложил да осинови сина на стария си приятел Олег.
	Таксито остави Джейми в музея „Ашмолиан“. Вътре Атина го чакаше точно там, където бе казала — сред артефактите на Египетския отдел. Усмихна се мрачно, когато го видя.
	— Благодаря ви, че се съгласихте да дойдете в Оксфорд, за да се срещнете с мен, господин Синклер. Извинете, но ми е неудобно да пътувам до Лондон.
	— Бях малко изненадан — призна той, — докато не се сетих, че Оксфорд има стара връзка с Изида.
	Атина се засмя:
	— Имате предвид отбора по гребане, разбира се. Изида е древното име на река Темза, господин Синклер. Уви, Оксфорд няма нищо общо с Богинята, независимо колко ми се иска да е иначе. Аз съм свързана с този град, защото от много години съм гостуващ лектор във Факултета по ориенталистика, а „Ашмолиан“ е ценен изследователски център.
	За да прикрие смущението си, Джейми свали от раменете си раницата, която бе донесъл от Лондон, и извади черен кадифен калъф от нея. Жената рязко си пое въздух, когато той го постави в ръцете й.
	— Това ли е…?
	Синклер кимна и видя блясък в очите й. Атина се наведе с рязко движение като птица, която кълве зърно, и го целуна по бузата.
	— Сестрите на Изида ще ви бъдат вечно задължени!
	— Не е необходимо. Просто се радвам, че е там, където й е мястото… Съжалявам, че не успях да сторя същото с Окото.
	Тъжна усмивка докосна устните й:
	— Вярвам, че вие и вашата приятелка сте вършили работата на Владетелката, когато сте го унищожили. Точно както дъщеря ми Клара, която загина, докато се опитваше да ви защити. Богинята не би искала да бъде свързвана с нещо толкова осквернено. Ще има нов камък, чист и неопетнен, недокоснат от поквара.
	Джейми прикри изненадата си с усмивка. Окото на Изида беше безценно. Замяната му с камък с подобно качество бе немислима, а и на свободния пазар навярно никога нямаше да се появи такъв диамант.
	— Мога да ви свържа с един търговец на диаманти в Антверпен.
	Предложи го почти на шега и разсмя Атина:
	— О, съмнявам се, че ще го купуваме, господин Синклер. Има и други начини да се придобият такива неща.
	Докато се ръкуваше с нея, Джейми успя да потисне спомена за друго заглавие от вестник: „Мистериозно нападение над кралските бижута“.
	— Довиждане, благодаря ви отново, господин Синклер. Трябва да намеря сигурно място за това. И ако някога пак имате нужда от съдействието на Сестрите на Изида…
	— Не смятам да попадам в ситуации, при които ще имам нужда от помощта ви — увери я Джейми. Бъдещите му планове включваха дълга почивка без стрес и слънчев плаж. На място като Флорида например, за да убеди една конкретна нюйоркска полицайка да дойде при него.
	Джейми хвърли последен поглед към Атина, докато тя се отдалечаваше към служебна врата, след което се отправи към изхода. Едва когато бе навън, го осъзна. От двете страни на вратата имаше две египетски стели от черен гранит с фризове, а на всяка от тях бе изписан познат символ.
	Окото на Изида.
