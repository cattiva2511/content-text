D>
	На Сами
	от
@	Педагогия О’Майна
D$


>	Насърчителен съвет към родителите от госпожица Педагогия О’Майна, автор

	Какво да кажем на децата за човешкия бит открай време е болна тема за всички родители. По принцип интересът на малките към извечния въпрос откъде идват бебетата може що-годе безобидно да се насочи към щъркелите и храстчетата. Макар че, разбира се, когато детето е на възраст да разбира, родителите трябва експедитивно да се погрижат то да бъде напълно информирано. В едно крепко семейство това би могло да се постигне без твърде много изчервяване, ако родителите са здравомислещи.
	При все това съм убедена, че да се избягват разговори с децата за това какво влиза и излиза от телата им означава въпросът да се изроди в скрит интерес с тенденция за хихикане. Това, което поглъщаме и впоследствие отделяме, играе основна роля в човешкото общество и особено в обществото, което с такава гордост наричаме „цивилизовано“. По моите наблюдения подходът на интелигентните родители, изправени пред този въпрос, ги поставя в позиция между два стола, тъй да се каже.
	Без съмнение можем да се справим и по-добре от това да измърморим, че тая работа е гнусна, нали?
	Следва да се позовем на факта, че всички я вършат. Крале и кралици, та дори и такива като нашия лорд Ветинари трябва да се хранят и да ходят по нужда. Защо това да е предмет на забележки или насмешки? По този повод реших, че младият Джефри може да направи едно малко пътешествие през, тъй да се каже, долните части на нашия свят, проучвайки ги с интерес, любознателност и здрав разум. В крайна сметка нечии отпадъчни материали представляват компост за някой друг. В тази връзка трябва да споделя, че отраснах в провинцията, където всяка седмица клозетът се изриваше в градината на едно определено за целта място. Спомням си, както и много от земляците ми, че на следващата година там израстваха домати, без никой да си е мръднал пръста да ги засади.
	А какви чудни домати бяха само!
	Както се казва, каквото повикало, такова се обадило, макар че няма нужда да го гледаме, като си тръгва. Само че да се държим като котки и да вярваме, че щом не можем да го видим, значи го няма, не е начин за държание в изискано общество. Без тор, без гюбре*, няма да има земеделие, а без земеделие няма да има хора, за които да си струва да говорим.
	[* Гюбрето е угнила животинска тор. — Б.р.]
	Така че посвещавам тази книга на стария си приятел сър Хари Кинг — човекът, който умее да превръща гюбрето в злато!


>	Глава 1
>	За пръв път в Анкх-Морпорк

	Пътуването на малкия Джефри от дома му в Графствата до къщата на баба му в големия град Анкх-Морпорк беше дълго. За пръв път в живота си пътуваше сам и седеше в каретата, вперил очи през прозореца, като малко тръпнеше от страх, а малко и от възторг. У дома предстояха значителни преустройства. По думите на готвачката, майка му имала големи очаквания. Никой не му обясни какво точно значи това, но той знаеше, че ще го местят от детската. Обещаха му чисто нова стая с достатъчно място да си подреди макетните кораби и колекцията си от интересни пръчки и картофообразни предмети, което беше известна утеха. Баща му пък все беше зает да пътува до разни далечни места „по работа“, което означаваше, че много рядко си беше у дома. Резултатът от всичко това беше предложението Джефри да отиде на гости на баба си, докато завърши преустройването.
	Пейзажът постепенно премина от хълмове с гори и пасища към необятни зелеви поля, които се ширеха от двете страни на пътя като безкрайно зелено-жълто море.
	Не се чуваше друго, освен трополенето на колелата на каретата и откъслечния мек тръбен звук от газовете, които изпускаха конете. Като се добавиха и зелките, светът на Джефри стана доста миризливо място. _Ако зелено-жълтият цвят имаше миризма_, помисли си Джефри, _щеше да мирише тъкмо така, сякаш целият свят изведнъж се е изпърдял_.
	{img:karuca.png}
	Усети, че наближават града, когато миризмата се промени до типичната за димящи дърва и опушени със сажди комини и най-вече до нещо, което наподобяваше вонята на външната тоалетна на градинаря у дома*.
	[* Най-елементарният вид тоалетна е дупка в земята. Човечеството, тъй като е гениално, особено що се отнася до намаляването на дискомфорта, бързо е изобретило по-лесни начини за уцелване на дупка в земята, без да се влиза в пряк контакт със студената пръст. Идеята се е доразвила до изграждане на малки заслони с приятно удобно седало, в което имало дупка или дори две или три дупки за по-социални случаи. Така бил изобретен традиционният домашен клозет.
	В горещо време той представлявал богато изживяване за обонянието. Това давало възможност на потребителя да го открие дори в непрогледна нощ без помощта на свещ и предвид обстоятелствата сигурно е голям плюс, когато клозетът е набрал възраст и достигнал зрялост, понеже никой не бива да припарва до него с гол пламък. В студено време оказвал по-малко въздействие върху носа, но пък долните части се излагали на хладно течение и делото често приключвало набързо и незадоволително.
	Рано или късно всяка дупка в земята се запълва, дори да е направена с перспектива. Едно от решенията било клозетът да се премести върху нова дупка, по-далеч от старата. Накрая обаче можело да се стигне дотам, че разходката до „Храма на облекчението“ да стане няколко километров поход, за който си трябва суха храна. Другият вариант бил да се изпразни старата дупка. Появили се храбри предприемачи. Делото на живота им било да изпразват нужници и да извозват съдържанието им. Тези фекални герои били известни като гюбретчиите или клозетаджиите и с тях за кратко ще се срещнем по-късно. Те нямали много приятели, освен сред колегите си… Както и да е, били доста уважавани и като вървели по улицата, всички незабавно се отдръпвали да им направят път. — Б.авт.]
	_Ако тази миризма има цвят_, каза си Джефри, _сигурно ще е кафява_*.
	[* Добросъвестните граждани на Анкх-Морпорк горят въглища, дърва, изсушен тор и когато няма друга алтернатива — всичко, което може да бъде убедено да се запали. В града наред с ковачниците и леярниците има и кланици, бояджийници и работилници за щавене на кожи. Всъщност се развиват всички миризливи занаяти, за които се сещате, плюс някои, за които не бихте искали да се сещате. Освен това при толкова много животни, минаващи през града, и толкова много хора, оставащи в него, тежката тягостна воня на органични отпадъци във всичките им разновидности е основният рефрен, на фона на който всички останали миризми са едва пицикато. — Б.авт.]
	Каретата изтрополи през най-малката порта и Джефри за пръв път видя униформените градски стражи, товарните коне, теглещи масивни каруци с високи каросерии, и огромните сгради, които се извисяваха и скриваха небето. Зазяпа се в суматохата и блъсканицата на уличния пазар, където амбулантните търговци, зарзаватчиите и месарите се надвикваха да хвалят стоката си. През целия си живот не беше виждал толкова хора, колкото имаше тук на едно място. По-нататък улиците се разширяваха и затихваха в тунел от чинари, а къщите се ширеха в градини и изглеждаха доста величествено. Каретата постепенно забави ход и спря, а кочияшът Томас слезе и тържествено му отвори вратата.
	— Пристигнахме, млади господине. Улица „Безподобна“ номер пет. Къщата на баба Ви.
	Джефри застана на широкия тротоар и вдигна очи към високата къща. Зад портала на оградата имаше къса пътека, която водеше до стълбище към внушителна входна врата с портик*. Томас го хвана за ръка и заедно се качиха по стълбището.
	[* Всъщност малкият Джефри тогава не знаеше какво е портик, но си беше точно това и фактът, че Джефри не го знаеше, не му пречеше да си е портик. — Б.авт.]
	Томас натисна звънеца и в къщата отекна звън. Джефри изведнъж почувства, че малко го хваща страх. Той, разбира се, беше виждал баба си няколко пъти, но само когато тя пристигаше у тях. Тези случаи винаги се предшестваха от лека сприхавост от страна на майка му, лекция по негов адрес да не забравя да казва „моля“ и „благодаря“, търчане на прислуга, мирис на политура и скоростно оттегляне на баща му към кабинета си.
	Вратата се отвори с изскърцване и висока слаба фигура, цялата в черно и със страховити очила, го погледна отвисоко.
	{img:baba.png}
	Той позна баба си, а тя бързо се наведе да го целуне, преди да има време да побегне или да скрие глава между раменете си като костенурка. Тя не каза нито „О, боже, колко си пораснал!“, нито „Как мина пътуването?“, нито дори „Как си?“. Вместо това го хвана за ръката и изрече:
	— Много се радвам, че дойде да ми погостуваш, Джефри. Предполагам, че ти се хапват сладки.
	На прага зад баба му стоеше млада, но строго стиснала устни прислужничка, облечена в черно и бяло. Приличаше на пингвин, необяснимо как открил лимон, който да смуче.
	— Това е Лили — представи я баба му. — Тя ще те отведе до стаята ти и ще ти покаже къде да си измиеш ръцете, преди да пристъпим към чая.
	Лили изглеждаше толкова намръщена и неприветлива, че Джефри беше много благодарен, че е само прислужничка, а не някой, който може да има подбуди да го целуне. Мина му през ума, че ще е късметлия, ако същевременно не му отхапе носа. Нямаше как да знае, но животът на Лили беше в известна степен обогатен от това, че е най-голямата в семейство с още единадесет мъжки рожби. По нейно мнение малките момченца не бяха нищо друго, освен неприятности и основната причина за безпорядък, мръсотия и шум. В нейните донякъде предубедени очи единствената разлика между момченцата и кученцата беше, че момченцата не могат да бъдат оставени пред къщата, вързани на верига.
	Лили взе малкия куфар на Джефри и като му кимна да я последва, се заизкачва по многобройните стесняващи се стъпала до самия връх на къщата и една стая, обявена за „детска“. Лили отвори вратата и остави куфара.
	{img:igrachki.png}
	— В легена има вода да си умиеш лицето и ръцете — рече тя. — Не оставяй сапуна във водата, не хвърляй кърпата на пода и не разплисквай водата. Когато си готов, млади господине, слез направо в трапезарията за чай. — С тези думи Лили излезе, не точно тръшвайки вратата, но затваряйки я, според Джефри, с полутръшване, или може би е по-точно да се каже „с оттръшване“, понеже вратата се отвори от хлопването.
	Джефри едва ли можеше да опише всички съкровища, които видя в стаята. От тавана висеше препариран дракон, по лавиците имаше купчини стари книги, на стола — въже за скачане, което погледна надменно, на перваза — едно много изстрадало плюшено мече… но най-хубавото от всичко беше голямото дървено люлеещо се конче с истинска грива и кожена юзда. Стомахът на Джефри обаче доста къркореше и малко се свиваше при мисълта за Лили, така че след бърз оглед и кратко умиване момчето се спусна по стълбите към баба си и сладките.

	* * *

	След чая баба му изказа предположение, че Джефри сигурно би искал да разгледа градината. Тя му показа вратата към оранжерията и в далечния й край малката остъклена врата, която водеше към стълбище, спускащо се към чакълеста алея между високия жив плет. Джефри тръгна по алеята и като свърна зад един ъгъл, се озова в горния край на голяма морава с цветни лехи. В далечината се виждаше овощна градина, както и някакви зеленчукови лехи и редица стари бараки*.
	[* Има ли една стара барака, някак си винаги се появява и втора, а после може да се случи какво ли не. — Б.авт.]
	Джефри тръгна право към бараките. От личен опит знаете, че често те са най-интересното нещо в една градина. Докато вървеше под древните ябълкови дървета, усети, че върху главата му падна нещо. Беше по-тежко от листо и някак си влажно, но не студено. Той опипа с ръка и усети нещо слузесто по косата си. Докато зяпаше с лек смут зелено-бялата цапаница по пръстите си, зад гърба му избумтя добродушен глас:
	— Знаеш ли какво е това, момчето ми?
	— Не — обърна се Джефри.
	{img:momcheta.png}
	— Птиче а`ко — съобщи собственикът на гласа, който се беше подпрял на една лопата и пушеше лула. — Голям късмет е, като някоя птица реши да ти се изцвъка на главата, хлапе*, и първата част от тая твоя сполука е столатската ябълка, дето е най-сладката на света.
	[* Сред много народи се шири поверието, че да ти се изцвъка птица на главата е добър късмет. Като попиташ защо, фриволният отговор често е: „Ами нали не е крава“. Всъщност птиците нерядко са били възприемани като посланици на боговете, а техните движения (както географски, така и биологични) като част от някакъв божествен план. Безспорно само надарените с мистична мъдрост могат да прозрат конкретното послание в птичето а`ко. При все това се твърди, че някои ефебски философи са стоели с часове под дърветата, надявайки се на „просветление“, каквото впрочем получавали, но то неизменно се свеждало до това, че се налага скоро да си изперат дрехите.
	Птичето а`ко е една от специалните природни гарнитури. Вътрешните органи на птиците са хитро предвидени да задържат течностите и слузестото зелено а`ко е солидно глазирано с бяла урина, както всеки малчуган в училище знае или е знаел по времето, когато малчуганите в училище са знаели такива неща. — Б.авт.]
	Докато говореше, старецът усърдно търкаше в престилката си лъскава червена ябълка и сега я подаде на Джефри.
	{img:apple.png}
	— Името ми, както е записано в акта ми за раждане, е Хъмфри Брътвеж, само че вече никой не ми вика така, щото а` го е рекъл, а` съм го млатнал с лопатата. Можеш да ме наричаш Просто Хъмфри. С уважение към предците си, младежо, ще ти кажа, че освен че значи куп празни приказки, брътвежът е ценна съставка при правенето на лимонада. Малко хора знаят това, но сега са с един повече. — Той се усмихна. — Аз съм градинарят и на твое място бих избърсал ръката си в онази трева там вместо в хубавата си бяла риза.
	{img:shev.png}
	Джефри го послуша и после реши, че ако птичето а`ко ще му донесе голям късмет, трябва да се опита да запази остатъка от него. Той се втурна обратно пред оранжерията в къщата и се заозърта, докато не откри едни големи ножици в кошница с шевни пособия. Отърча до детската и надничайки в похабеното от старост огледало, отряза колкото успя от нацвъканата си с птиче а`ко коса и я сложи на перваза на прозореца да изсъхне.
	{img:kosa.png}
	Навън ставаше твърде тъмно, за да гледа кой знае какво, и на Джефри започна да му става малко самотно. Смъкна се по стълбите да открие баба си.
	— Денят беше дълъг и уморителен — обади се баба му от голямото си кресло — и ми се струва, че е време да си лягаш. Можеш да вземеш свещ нагоре и ако искаш, я остави да свети. Не забравяй пътьом да поздравиш господин Нужник. Скоро ще се кача да те завия.
	Джефри пое нагоре по стълбите със запалената свещ в ръка. Обикновено не се плашеше от тъмното, но трепкащият пламък хвърляше странни сенки по лицата на големите стари портрети, висящи по стените. Той забърза по коридора към голямата махагонова врата, което Лили му беше посочила като тоалетна. И преди беше чувал тази дума, но се оказа съвсем неподготвен за фантастичната гледка, която се разкри пред очите му. Блестящите бели плочки искряха като водопад около големия порцеланов умивалник, по който бяха нарисувани цветя, а в отсрещния край на помещението се издигаше нещо като голям трон. Имаше огромна дървена седалка с голяма дупка в нея, а отдолу нещо, което приличаше на малък скрин с чекмеджета, само че без дръжки. Блестяща медна тръба съединяваше скрина с голям тъмнозелен контейнер, закачен на стената под тавана. От контейнера надолу висеше дълга верижка с кръгло топче накрая. На контейнера имаше букви, които с усилие прочете наум.
C>
#	Страхотна струя
#	час нужник
#	& синове*
	[* Сър Чарлз Нужник е председател на Гилдията на водопроводчиците и клозетаджиите в Анкх-Морпорк. Джефри скоро ще се запознае с него.]
C$
	Джефри знаеше на теория предназначението на това чудо, но се озадачи и заинтригува от механизма му на работа. Досети се, че верижката е сложена, за да се дърпа, но беше твърде високо за дребосък като него. Можеше да я достигне само като се покатери на дървената седалка и трябваше да внимава да не падне в дупката. Наблюдавайки застиналата под себе си течност, той силно дръпна верижката и се удиви от пороя на водната струя, която шурна надолу. Наистина беше страхотна. Удивлението му нарасна, когато верижката неумолимо го издърпа във въздуха с изтичането на водата. Той се държеше здраво, докато механизмът полека го отпусна обратно на седалката. Макар и така, Джефри не беше сигурен, че иска да литне във въздуха два пъти за един ден, особено когато под краката му клокочи вода. Той реши, че има нужда от дневна светлина, за да огледа изобретението в цялото му величие, и вземайки свещта, се отправи към стаята си.
	Постави свещта на малката масичка до леглото, а после надникна на обичайното място (под леглото, разбира се) за познатата съдина, известна сред благовъзпитаните кръгове като нощната ваза, гърнето, кукуто или цукалото.
	След като свърши работата си, Джефри се шмугна в креватчето, което беше уютно хлътнало от много употреба, и изведнъж осъзна колко му липсват майка му и приказката за лека нощ. Но преди да има твърде много време да мисли за това, вратата на детската леко се открехна и стана нещо чудесно. Една ръка побутна през прага малко кафяво-бяло кутре с къси крачета, увиснали ушички и неистово въртяща се опашница. Без да се помайва, то се спусна през стаята, скочи върху леглото и започна да ближе Джефри по лицето. Баба влезе в стаята подир кутрето и придърпа един стол до креватчето.
	— Помислих си, че може да ти е малко самотно, така че ти доведох приятел.
	— Как се казва? — попита Джефри с възторг.
	{img:dog.png}
	— Е, предвид локвичката, която току-що направи пред вратата на стаята ти, докато чакаше да влезе, ако бях на твое място май бих го нарекла Пишльо — отговори Баба. — Също като теб, той е много млад и му липсва майка му, така че просто ще се грижите един за друг. А сега искаш ли да ти прочета приказка?
	— О, да, моля! — възкликна Джефри и се настани под завивките. Но само след минути със сгушения до себе си Пишльо заспа щастливо. Баба духна свещта и тихо се изнесе по стълбището.


>	Глава 2
>	Разходка из парка и нов приятел

	Много рано на следващата сутрин Джефри дръзна да се върне в тоалетната. Той седна на седалката и докато полюшваше крака, кутрето Пишльо кръжеше около него, размотавайки руло мека хартия, очевидно попаднало в някакъв кучешки рай. Джефри се почувства като крал на величествен трон. Вярно, че също както немалко крале и той се крепеше на крайчеца несигурно, доста притеснен, че ако не внимава, може да изпадне оттам. В конкретния случай — в голяма дупка и съдържанието й отдолу. В крайна сметка, приключил с належащите дела, Джефри с облекчение откри, че няма да се наложи да се катери отново, за да се добере до верижката, защото някой услужливо беше снадил към края й връв с памучен пискюл, която беше достатъчно дълга да я достигне с лекота.
	{img:igra.png}
	{img:hartia.png}
	Джефри взе Пишльо и се запъти към кухнята с надеждата да открие закуска. Голямата кухня изглеждаше празна, но също както много други кухни в стари къщи, и в тази незабележимо кипеше живот. По отводнителните канали припкаха плъхове, прогризваха си път през тръбите и гърбовете на долапите, надничаха изпод мивката и дюшемето. Имаше какви ли не бръмбари, гъгрици и паяци, а във влажното кьоше под мивката — и куп залепнали за стената охлюви. Докато Джефри се зае да отваря шкафовете, надявайки се да намери нещо за ядене, чу припряно дращене иззад вратата на килера. Между едно гърненце малинов мармалад и голям буркан с мариновани яйца откри малка сива мишка. Мишката се втренчи в Джефри и Джефри се втренчи в мишката. Мишката отново заби очи в Джефри и после, може би защото така й се искаше, или понеже беше уплашена, произведе една дарадонка, а след това още една и още една, преди да отпраши*.
	[* Тъй като мишките са дребни, те могат да се вмъкнат едва ли не навсякъде и да оставят дарадонки из цялата къща. При все това те обитават предимно килера и кухнята, където се съхранява и приготвя храната. По размер и форма мишите дарадонки са като оризови зрънца, но за щастие са доста по-тъмни на цвят, така че могат да се отделят не само от небрежно съхраняван ориз, а и от чували с брашно и други хранителни продукти. Внимавайте с късогледите готвачки — може не всички стафидки в сладкото руло да са пораснали на лоза. И никога не яжте черен ориз. — Б.авт.]
	{img:maus.png}
	Мишките са си такива. А Джефри остана единствено с няколко малки тъмни дарадонки, които събра в шепа.
	Чудя се дали мишето а`ко е също толкова на късмет, колкото и птичето, помисли си той. Трябва да попитам господин Брътвеж.
	— На твое място не бих ги сложила в джоба си, драги — обади се приятелски глас зад гърба му. — Чакай да видя какво мога да сторя за теб.
	Той се обърна и видя засмяна възпълничка жена, застанала пред старата кухненска печка.
	{img:box.png}
	— Казвам се Хартли — представи се тя, подавайки му празна кибритена кутийка — и съм готвачката. Ще ти приготвя закусчица, след като много хубаво си измиеш ръцете. Какво ще кажеш за рохко сварено яйце и препечени филийки?
	{img:ako.png}
	След закуска Джефри помогна на Просто Хъмфри да нахрани кокошките и да събере яйцата.
	— Някои от тези яйца сигурно са много късметлийски — отбеляза Джефри. — По тях е залепнало кокоше а`ко*.
	[* По кокошите яйца доста често залепва а`ко, понеже кокошките не обръщат внимание на тези неща. В Ахатовата империя а`кото внимателно се остъргва и тогава се застройва супата, но като цяло е най-добре то да се измие от черупката, преди яйцето да се свари, особено ако ще използвате същата вода за чай, както правят някои хора. — Б.авт.]
	Просто Хъмфри почеса глава.
	— Е, няма съмнение, че ако някое пиле ти се изцвъка върху главата, то ти носи късмет, ама пилето трябва да направи избор, чат ли си? А`кото може невинаги да е късметлийско, но със сигурност е полезно. Използвам го в градината. Виж тук! Смесвам конски ябълки и слама с отпадъците от градината и те изгниват до най-добрия компост, който някога ще откриеш. Номерът е там, че има и много червеи, които се ровичкат из него и дрискат колкото им душа иска, като така го разрохкват и той става хубав и ситен*.
	[* Обикновеният земен червей ежедневно произвежда собственото си тегло в тор. Това се равнява на около един грам, което може и да не изглежда кой знае колко. Само дето на квадратен метър почва има около 500 червея. Това означава, че за една година в малка лехичка те произвеждат над 180 кг тор. Добре, че хоуондаленският слон не генерира на ден собственото си тегло в тор, иначе целият свят скоро щеше да е Хоуондаленд. А`кото на червеите е абсолютно безобидно и високо се цени от градинарите. Като ви влезе под ноктите, хич няма и да усетите, както всъщност и повечето градинари. На някои градинари им влиза и в ботушите, особено когато пробват онази много сложна градинарска маневра, известна като почвообръщение. — Б.авт.]
	Джефри отиде да порови из миризливата купчина компост, за да намери а`ко от червеи.
	— Не, недей така — спря го Просто Хъмфри. — Сигурен съм, че разполагам с нещо, което ще помогне на един надежден млад момък като теб да започне собствена колекция от а`ко.
	Той влезе в една от бараките си. Последва дрънчене, трополене и едно гадничко _пльонгггг_*. Просто Хъмфри се появи с градински маркуч, омотан около него като змия. Когато най-накрая успя да я пребори и да я натика обратно в бараката, той отново изчезна, за да се върне след няколко минути с кофа и лопата.
	[* По силата на закона последният звук, който се разнася при комично търсене сред купчини вехтории, е едно гадничко _пльонгггг_. Такъв е законът. Никой не знае чий е, но въпреки всичко си е закон… — Б.авт.]
	{img:kofa.png}
	Подхванал лопатата, Джефри усърдно изкопа малка яма в дъното на голямата купчина и разкри сложна плетеница от гърчещи се розови червеи.
	— Как изглежда а`кото им? — попита момчето, като се наведе, за да огледа по-добре червеите.
	— Е, доста трудно ще го различиш тук — обясни Просто Хъмфри, — ама виждаш ли малките рохкави купчинки пръст ей там по тревата? Това си е а`ко от червеи, дума да няма. Нарича се глистовина. — За тази деликатна работа той измъкна по-малка лопатка и стар буркан, покрит с паяжини, и ето че с малко помощ Джефри трепетно прехвърли в буркана първия си образец на а`ко от червеи.
	Междувременно Пишльо търчеше околовръст и джафкаше по нищо специално или по всичко като цяло. Джефри зърна голяма черна котка, която ровеше сред зеленчуковите лехи.
	— Какво прави тази котка? — по любопитства той.
	— Този проклет котак — процеди Просто Хъмфри през стиснати зъби — изравя превъзходния ми праз. Отново! Тъпкано ще му го върна, ще види той.
	— А защо го изравя?
	— Защото а`ка. И защото котките са си малко особени. Обичат да си заравят а`кото, ама понеже са мързеливи, гледат да го заравят там, където вече съм прекопал. — Когато котаракът приключи работата си и високомерно се отдалечи, Джефри се насочи целеустремено към мястото, стиснал кофата и лопатката.
	— На твое място бих изчакал да поизветрее малко, да го събера — предупреди Просто Хъмфри. — Отбележи` си мястото с пръчка и го прибери след ден-два. Бая силничко вони това, котешкото а`ко*.
	[* Котките са потайни животни, а екскрементите им са толкова зловонни, че и на тях самите не им понасят и затова ги заравят. Също така котките ужасно се смущават, ако знаят, че ги гледаш, докато си вършат работата, и съответно се извръщат на другата страна.
	Дори вещиците, които използват какво ли не за своите заклинания, теглят чертата пред котешкото а`ко. Така наречените бум-тряс-джанг котки от Уравновесяващия континент са на почит поради неописуемото естество на техните екскременти, които биват събирани, надлежно изсушавани и впоследствие използвани за направата на фойерверки. А с прецизно наблюдение на котешката диета най-умелите майстори могат да направят представление от яркосини багри, които са пословично трудно постижение в областта на котешката пиротехника. — Б.авт.]
	— Ще ме прощаваш, момко, ама трябва да ида до едното място. — Изкусно запалвайки лулата си и вземайки един стар брой от Алманаха, Просто Хъмфри се отправи към малката си лична тоалетна между купчините компост и живия плет. — Защо не изведеш това твое кутре на разходка в парка? — подвикна той през рамо.
	— А може ли да почакам да се върнете? — помоли Джефри, стиснал кофата си.
	— Не, не може — твърдо отговори Просто Хъмфри. — Някои неща човек трябва да ги върши без надзор, особено от малко момче с кофа в ръка. Дори да не го вижда, човек се разконцентрира, така че заминавай.
	Джефри се покатери върху купчина стари сандъчета за семена и хванал Пишльо в ръце, надникна над живия плет към парка.
	— Да идем ли на експедиция, Пишльо? — запита го той. Пишльо толкова ентусиазирано размаха опашница, че цялото му телце се разтресе.
	{img:park.png}
	И така, двамата се провряха през една дупка в живия плет, притичаха през моравата и взеха да се гонят околовръст, докато накрая Джефри не падна. С крайчеца на окото си видя как недалеч някакво друго куче спря, приклекна и произведе малка купчинка а`ко, преди да продължи бързешком по пътя си. Джефри съжали, че не е взел кофата, и тъкмо стоеше втренчен пред малката кафява купчинка, чудейки се как да я занесе у дома, когато се разнесе глас:
	{img:hrasti.png}
	— Твое ли е?
	— Не, аз ходих, преди да изляза — призна си Джефри пред собственика на гласа, хлапак с опърпани дрехи и с кофа в ръката.
	Хлапакът явно остана доволен.
	— Е, тогава е мое.
	— Какво? И ти ли събираш а`ко? — развълнува се Джефри.
	{img:razgovor.png}
	— И още как! Казвам се Луис и събирам кучешко а`ко за сър Хари Кинг. Той ми плаща по пени на кофа, ако е добре натъпкана. Че и по нещо отгоре, ако кучешкото а`ко е бяло. Бялото е най-доброто. Ние в службата го наричаме „чиста работа“.
	— Сър Хари колекционира ли го? — запита Джефри с нарастващ интерес.
	— Не, продава го на кожарските работилници.
	— А купува ли мише а`ко? — продължи Джефри, опипвайки кибритената кутийка в джоба си.
	— Не знам — сви рамене Луис, — ама ако има кяр от това, сър Хари Кинг ще го събира, повярвай ми. Той има страхотна къща между Мътилково и Грунския панаир, само че не държи а`кото там, понеже лейди Кинг не му дава да си носи работата вкъщи. Той събира всичкото а`ко в Анкх-Морпорк и го трупа в големи депа извън градските порти.
	Много ми се ще да се запозная със сър Хари, помисли си Джефри. Изглежда е доста разумен човек.
	— Е, сега изчезвам да занеса това до склада на сър Хари — заяви Луис, когато пълната кофа беше добре натъпкана.
	— Може ли пак да ти помогна утре? — попита Джефри.
	Луис го изгледа косо.
	— Не мога да ти плащам — бързо пресметна той, — ама ако искаш, идвам тук най-вече рано сутрин, когато хората си разхождат кучетата. — Това е моят район — добави с гордост. — Яко се борих да си го извоювам. Само питай братята Мичел. Няма и да пробват да си го върнат, о, да, дума да няма! Кучешки свят е това, друже, чиста кучешка работа и макар че сам го казвам, аз съм един от най-добрите в занаята. Понякога съм тук с моята лопатка още преди малкият Фидо да знае, че ще се изходи. — С тези думи, зърнал в другия край на парка малка фигурка в напрегната поза, хлапакът изфиряса, сякаш имаше криле на подметките… макар че онова по подметките му сигурно не бяха криле.
	{img:luis.png}
	Джефри и Пишльо отново пролазиха под живия плет, за да се върнат в бабината градина. Просто Хъмфри изглежда не беше там, така че те отърчаха по стълбите чак до горе с кратко отклонение на площадката на първия етаж, където Джефри се опита да надникне зад рицарските доспехи. Когато влезе в детската, с ужас установи, че късметлийските курешки не бяха на перваза на прозореца, където ги беше оставил. И ножиците липсваха.
	— О, не! Подложен съм на ошетване — проплака той. Ошетването е нещо, което периодично му се случваше у дома, но откакто най-ценната му пръчка беше ошетана (което предизвика дълго и контраобвинително претърсване на кофите за боклук), обикновено му даваха някакво предизвестие.
	Той се втурна надолу към кухнята, където прислужничката Лили търкаше пода.
	— Виждали ли сте късметлийското ми а`ко? — трескаво запита той. — Оставих го на перваза на прозореца с едни ножици.
	— Такова ли било? — изписка Лили. — Отвратително, направо отвратително! Изхвърлих го през прозореца. А тези ножици ми бяха най-хубавите. Да не си посмял да носиш повече мръсотии в стаята си, младежо, че ще кажа на баба ти. И какво е това по обувките ти?
	{img:lili.png}
	Джефри отърча навън да открие Просто Хъмфри, който тъкмо се връщаше по пътечката с вида на човек, чийто свят е вече по-комфортно място.
	— Лили ми е ошетала късметлийското а`ко — оплака се момчето. — Сигурно никога повече няма да имам такъв късмет да ме нацвъка пак птица.
	— Не се кахъри`, момчето ми. Просто иди през парка до гълъбарника на улица „Мътилково“ и постой там минута-две. Ама ей ти един акъл от мен: първо си сложи` парче картон на главата, че да можеш да си го донесеш лесно и сгодно. Пък аз тук имам една стара барака, която не използвам. Можеш да си го къташ в нея.
	{img:galabarnik.png}
	— Може ли да прибера и мишето си а`ко там? Може ли да си направя музей на а`кото? Според мен а`кото е много интересно и хич не е отвратително — додаде той, като се изчерви. — Ами нали без а`ко в края на краищата всички ще експлодират.
	— Разбира се — съгласи се Просто Хъмфри. — Ще питам Хартли дали има още излишни буркани. Според мен ще са ти доста полезни.
	В този момент Джефри чу баба си да го вика от къщата.
	— Май ти е време за чай — кимна Просто Хъмфри. — На твое място нямаше да се помайвам.
	Баба пресрещна Джефри на задния вход.
	— Ако бъдеш така добър да си изтриеш краката и да си умиеш ръцете наистина щателно, Джефри, струва ми се, че може и да има кекс към чая. Но първо ми кажи: с какво се занимава днес?
	— Ами започнах да си правя колекция — запъхтяно заобяснява той, — а Просто Хъмфри каза, че може да използвам старата му барака за музей, и ми даде кофа и лопата, а също и по-малка лопатка за събиране. И изведох Пишльо в парка, само че си забравих кофата, ама срещнахме едно момче на име Луис. То събираше кучешко а`ко в кофа за сър Хари Кинг и каза, че може да му помагам и утре.
	— Сигурно е от чистниците на сър Хари — вметна баба му. — Вършат много полезна работа. Но какво точно колекционираш ти, Джефри?
	— О, ами всякакво а`ко — грейна той. — Всъщност искам да събера а`ко от всеки вид, който съществува. Просто Хъмфри казва, че то може да е много полезно и интересно и понякога носи късмет.
	— Сигурен ли си, че искаш да се занимаваш именно с това? — запита баба му. — Братовчед ти Робърт колекционира марки. Според мен те са доста интересни и понякога са доста ценни.
	— Не, според мен а`кото е по-ценно — без колебание заяви Джефри. — Не мисля, че някой друг на света има колекция от а`ко, така че моята ще бъде първият истински музей и хората ще могат да идват да го разгледат срещу заплащане*.
	[* За съжаление Джефри грешеше, че неговият музей на а`кото ще бъде първият по рода си на Диска. В Невидимия университет има впечатляваща загадка, известна като Чудатия шкаф, в чиито безкрайни дълбини досега не е успял да вникне нито един учен. Вярва се, че Шкафът съдържа образци от а`кото на всяко живо същество в мултивселената, включително на такива екзотични видове като феникса, еднорога и квантовата пеперуда. При все това учените са уверени, че в него липсва а`ко от люлеещо се конче. То се смята за по-рядко от всичко, известно на човечеството. — Б.авт.]
	{img:muzei.png}
	За негова немалка изненада баба му се усмихна широко, макар и малко особено.
	— Имаш много оригинално мислене, Джефри. — Тя докосна перлената огърлица на врата си. — Ще се учудиш ли, ако ти кажа, че тези доста скъпи перли всъщност са а`ко на стриди? Предвид особените ти интереси ще си помисля кои места би било най-добре да посетим, докато си тук. Утре след закуска се отбий при мен и ще ти кажа какъв е планът.


>	Глава 3
>	Посещение на приюта за дракони

	Джефри се събуди с вълнение. Днес беше денят, в който Ема, една от кръщелниците на баба му, щеше да го заведе до Спасителния център и приют за дракони. След като закуси, той облече най-хубавия си жакет и зачака в готовност във вестибюла заедно с Пишльо. Не след дълго, когато звънна звънецът, търпението му беше възнаградено. Той отвори входната врата, където стоеше дружелюбно усмихната девойка. Тя изглеждаше така, сякаш се храни със сено и се радва на хубав крос преди закуска.
	— Здравей, Джефри, аз съм Ема — поривисто се представи тя. Когато й подаде ръка да се ръкуват, както го бяха учили, той разбра, че захватът й като нищо може да строши орех. Хареса я начаса.
	— Е, Джефри — продължи тя, — баба ти ми даде пет долара, така че можем да си вземем такси до улица „Морфична“. Ама не е далече и ако вървим пеш, можем вместо това да си купим малко лакомства пътьом. Какво ще кажеш?
	— О, да — ентусиазирано закима Джефри, — много по-добре е да ходим пеш. Човек никога не знае какво може да види по пътя.
	Те поеха по улица „Безподобна“ покрай редица много величествени къщи и докато им се възхищаваше, Джефри забеляза нещо, което приличаше на две грозни каменни животни, кацнали на ръба на един покрив.
	— Какво правят онези същества там горе? — обърна се той към Ема.
	— О, това са просто водоливници — отвърна тя. — Ако имаш грамадна къща с голямо пиано, иконом и карета, на която е изписано името ти, следващата ти стъпка е да си наемеш водоливник да седи на покрива и да придава на къщата ти още по-внушителен вид.
	— Ама какво правят? — настоя Джефри.
	— Е, по принцип си живеят по покривите на древни сгради като Невидимия университет, където се настаняват в улуците и се хранят, с каквото попадне във водата. Сега обаче повечето от тях са просто декоративни и трябва да им се носи храна. Чувала съм, че някои дори позволявали да бъдат боядисани и да държат щитове. Съвсем безобидни са, освен ако не си гълъб. Наистина мразят гълъбите.
	Когато отново поеха по пътя си, Джефри помаха с ръка на водоливниците и му се стори, че те му махнаха в ответ.
	Не след дълго стигнаха до един мост. Джефри се смая от къщите и дюкянчетата, наредени в шпалир покрай оживеното пътно платно. Някои имаха малки пристройки, които стърчаха над реката, и докато Джефри ги зяпаше, забеляза как нещо изпадна от една от тях и цопна долу във водата.
	Двамата с Ема се провряха между две постройки и загледаха мудната река Анкх, която пъплеше към морето.
	— Намирисва — отбеляза Джефри. — А тези хора в лодките защо са отворили чадъри? Не вали… а, ясно — кимна той, когато до ушите им долетя поредното цопване и реката под претъпкания мост обогати съдържанието си още малко.
	{img:most.png}
	— Някои са прекалено стиснати, за да плащат на сър Хари Кинг за опразването на цукалата си, и всичко просто отива в реката — обясни Ема. — От което тя става доста миризлива и изключително неприятна за всеки, минаващ под мост. Май мъдрят закон по въпроса — додаде тя.
	— Ама той, освен кучешко а`ко и човешко а`ко ли събира? — възкликна Джефри.
	— Сър Хари събира всичко. Ненапразно го наричат краля на златната река — кимна Ема. — Хайде! Да идем да купим от онези лакомства.
	Влязоха в шарено магазинче с реклами за тютюн „Веселият моряк“ и „Енфие от Простолюдни“ по витрината и голяма табела с надпис „ВКУСНОТИИ“ над вратата. Зад тезгяха стоеше най-дебелият мъж, виждан някога от Джефри. Той имаше четинести сиви мустаци и носеше шапка с пискюл и яркоцветен вълнен шал. Това, което прикова вниманието на Джефри обаче, беше чудният папагал, кацнал на рамото му.
	{img:tutun.png}
	— Здравейте, господин Туит — поздрави Ема. — Може ли малко клачиански локум, моля? А ти какви вкуснотийки обичаш, Джефри?
	Джефри плъзна поглед по наредените от пода до тавана лавици с буркани, пълни с лакомства.
	— Какво ще кажеш за орехови цвъчки или драконови гремки, или ако искаш шоколад? — предложи господин Туит. — Току-що ми доставиха свински гранулки за Прасоколеда.
	— Страхотно! — зарадва се Джефри. — Пък ако ми останат няколко, мога да ги сложа в колекцията си от а`ко.
	— В коя колекция?
	— Правя си музей на а`кото — гордо обясни Джефри.
	— Брей, виж ти — зацъка господин Туит. — Ще ти дам едно пакетче гнолски плодчета. Бог знае какво има в тях, ама не мога да ги пласирам за нищо на света. — Той се обърна и се пресегна към най-горната лавица. Папагалът изкряска, но продължи да наблюдава Джефри с мънистеното си око.
	Когато господин Туит се обърна с гръб, Джефри забеляза, че целият му шал отзад е нацвъкан с а`ко.
	— Сигурно сте голям късметлия — отбеляза той — с всичкото това а`ко по вас. Може ли да си взема малко папагалско а`ко за моя музей, моля?
	— Разбира се! За мен е удоволствие да съдействам за младежкото хоби — усмихна се господин Туит и като му подаде един празен пакет от тютюн, той остави Джефри да остърже добре засъхналата коричка от шала му.
	{img:paket.png}
	Джефри прибра пакетчетата с лакомства и късметлийското папагалско а`ко в джобовете си, благодари на господин Туит и се обърна да си върви. Когато отвори вратата обаче, папагалът внезапно се оживи и се впусна в един от онези танци, които папагалите имат навика да изпълняват, и след това извика много високо:
	— А СЕГА СЕ РАЗКАРАЙ!
	Господин Туит се усмихна.
	— Не се стряскай. Просто казва така само ако наистина те харесва — обясни той.
	Джефри и Ема продължиха по пътя си и не след дълго се озоваха пред най-внушителните порти, които Джефри беше виждал в живота си. Докато стояха пред тях, полъх на вятъра ги заля с миризмата на изгорели фойерверки, която го удари в носа и насълзи очите му. Посипа се фин ръмеж от сажди.
	— Това не е на добро — отсъди Ема. Тя отвори портите със замаха на човек, който знае, че е винаги добре дошъл. Влязоха в двора, обграден от най-различни бараки и по-големи каменни постройки с дебели, подобни на крепост стени. Покривите обаче изглеждаха съвсем крехки и в някои случаи съвсем нови.
	{img:vrata.png}
	— Служат за заслон — обясни Ема. — Щом някое от завалийчетата експлодира, взривът се насочва нагоре. Ако имаме късмет, губим само част от покрива.
	— А какво става, ако нямаме такъв късмет? — поразтревожи се Джефри.
	— О, няма страшно — увери го тя. — Има чудесни предпазни екипировки. Само онези, които забравят да си ги сложат, губят косата и веждите си, а понякога и пръстите си.
	Влязоха в една от по-малките бараки и там срещнаха бронирана от глава до пети девойка, която държеше голям щит в опакованите си в ръкавици ръце.
	— Това е Ема — представи я Ема. — Ема, запознай се с Джефри.
	— Здравей, Джефри — каза Ема Две. — Давай да ви екипираме с твоя приятел. — Повдигнаха го и го пъхнаха в големи твърди кожени панталони, които изобщо не се огъваха, и го снабдиха с големи ботуши, ръкавици и щит.
	Дори намериха малък шлем за Пишльо, с който той заприлича на охлюв, надничащ от черупката си.
	{img:shlem.png}
	— Да вървим — заявиха Емите в хор и го поведоха от бараката към една от големите каменни сгради. Отначало му се стори, не няма кой знае какво за гледане. Имаше редица бетонни ограждания с малки сиво-зелени телца, свити на кравайче под купчини лепкава пепел.
	— Защо всички са покрити с пепел? — запита Джефри.
	— Ами не сме им изчистили, понеже лейди Сибил обикновено преценява какво им е по цвета и миризмата на а`кото им. Вероятно са яли нещо съвсем неподходящо.
	— Как изглежда а`кото им? — заинтересува се Джефри. — И може ли да си взема малко за моя музей?
	— Е, както казах, при здравия дракон почти няма а`ко. Понякога е просто фина пепел, която се разпръсва във въздуха*.
	[* Когато е в добро здраве, _Draco vulgaris_ (тревопасният блатен дракон) не отделя почти никакви отпадъчни материали, понеже горенето е пълно. При все това блатните дракони са пословично податливи на стомашни разстройства и ако не спазват строга диета, състоянието им може да стане много нестабилно. Болестните симптоми варират от жестоки експлозии до изпускането на големи количества черна или зелена пепел. Както всички невръстни същества, бебетата на блатните дракони не могат да смилат напълно храната си.
	_Draco nobilitis_ от своя страна е месояден вид. Особено пристрастен е към девици, но рицарите в броня му идват като бонус, понеже добавят известно количество груба храна към диетата. Екскрементите на _Draco nobilitis_ са като тези на всички месоядни, но ако в близкото минало менюто им е включвало рицари с броня, обикновено произвеждат малки тенекиени търкалца, подобни на осолено говеждо, но в консерва, тъй да се каже. — Б.авт.]
	— Ще ми се да си взема малко драконско а`ко — призна Джефри. — Искам да събера а`ко от всеки животински вид на света, така че хората да идват в музея ми да го видят и да се дивят.
	За да компенсират липсата на драконско а`ко, на Джефри му дадоха да подържи невръстно драконче. То кацна на ръката му, бълвайки димни кръгчета, и после внезапно, без никакво предупреждение, снесе нажежено въгленче върху напъханата му в ръкавица длан. Джефри не можеше да повярва на късмета си! Здраво затвори шепа и я стиска до края на обиколката, за да не би една от взаимозаменяемите Еми да реши, че лейди Сибил трябва да инспектира това съкровище. Когато стана време да си тръгват, май беше достатъчно изстинало, за да го прехвърли тайно в джоба на жакета си.
	{img:tragvat.png}
	Двамата с Ема поеха обратно към дома хванати за ръце, а Пишльо вървеше толкова плътно до краката им, че често имаше опасност да ги препъне.
	Джефри все вдигаше очи към грамадните къщи с надеждата да зърне водоливник.
	Недалеч от дома минаха край една наистина грандиозна постройка като замък, с огромни засукани железни порти и високи каменни колони от двете страни. Очите му светнаха от радост, когато забеляза, че на върха на всяка от колоните стои водоливник, хванал щит.
	— Сигурно ви е много скучно да седите там по цял ден. Искате ли бонбон? — обърна се Джефри към един от водоливниците.
	{img:dragon.png}
	— Може да си загубя работата — отказа водоливникът*, — пък съм на смяна до края на седмицата. Ама старият Фронтон ей там, на номер осем, все се озърта за интересни лакомства. Освен това обича бонбони.
	[* Производната форма на думата „каза“ се използва доста внимателно тук. Ако искате да знаете как говори водоливникът, си представете, че разговаряте с донякъде дружелюбна скала, а ако искате да знаете как изглежда, си представете някой от онези гущери, които прекарват страшно много време очевидно втренчени в нищото, след това въздухът внезапно се раздвижва и нещо изведнъж се превръща в обяд с изключително голяма скорост. — Б.авт.]
	— Ако оставя малко бонбони на перваза на прозореца си на номер пет, смятате ли, че ще ги открие?
	— Нищо не пропуска. Той, старият Фронтон, омита всичките хранилки за птици от тази страна на пътя и нямам предвид само храната за птици.
	Като се поотдалечиха, Ема се обърна към Джефри:
	— Странен си. Никой от познатите ми не говори с водоливници.
	— Искам да разбера къде ходят до тоалетна. А`кото от водоливник ще е много интересна находка за моя музей.
	Щом пристигнаха до къщата на баба му, Лили отвори вратата и посочи:
	— Обърши си краката на изтривалката. — Тя сбърчи неодобрително нос. — Кой ли пък си е запалил огън на открито?
	Джефри и Ема влязоха в гостната, където завариха баба му да пие чай.
	— Боже мой — възкликна тя, — каква е тази миризма? Сякаш някой е палил фойерверки. — Очите й веднага се заковаха в жакета на Джефри. — Какво имаш в джоба си, момчето ми?
	Джефри неохотно извади пакетчетата с лакомства от единия си джоб.
	— Хайде, Джефри, знаеш, че имам предвид другия джоб.
	— Това е а`ко от блатно драконче за музея ми — отбранително заяви той, когато Ема му помогна да свали жакета си, а баба му извади почернялото въгленче с щипците за захар и прехвърли топлата бучица в една празна кутия от енфие. — То си го изцвъка в ръката ми!
	{img:masa.png}
	— Е, преди да пипнеш нещо за ядене, ще идеш да си измиеш ръцете, момчето ми — нареди баба му. — И ще трябва да ти купя нов жакет, преди да идем на годишния банкет на Гилдията.
	Тя строго изгледа Джефри от глава до пети и продължи:
	— Чичо ти Седрик, лека му пръст, беше като теб. Ако правилно си спомням, имаше много голяма колекция с неща, които приличаха на други неща. Една от най-големите колекции по рода си в целия свят, както ми бе обяснено. — Тя зацъка с език и додаде: — Няма съмнение, особнячеството е родова черта. А сега мисля, че трябва да занесеш новите си придобивки долу в твоя музей, преди да се стъмни съвсем.
	Джефри прекоси градината, където в сумрака забеляза силуета на облегналия се на лопата Просто Хъмфри.
	— Здравей, младежо, какви ги свърши днес?
	— Беше страхотно — заразправя Джефри. — Говорих с един водоливник и бях в магазин за лакомства — искаш ли едно? — и посетих приюта за дракони, и познай какво си имам!
	— О, намирисва ми на драконова работа. Когато бях малък, си гледахме блатно драконче да ни пали огъня. Ама един ден тате претърпя малка злополука и после мама не даваше да пускаме никакви дракончета в къщата.
	— Това е най-хубавото ми а`ко досега — каза Джефри. — Трябва да го скътам някъде, а утре сутринта ще му сложа етикет.
	По-късно вечерта, преди да си легне, Джефри се сети да извади няколко захаросани гранулки от смачканото пакетче и да ги сложи на перваза на прозореца, в случай че старият Фронтон реши да се отбие.


>	Глава 4
>	Разходка до менажерията и разговор с водоливник

	Джефри беше свикнал да се буди от птичите трели у дома, а навикна и на утринните звуци на Анкх-Морпорк, но това, което го събуди тази сутрин, беше съвсем различно. Някакво хрущене и чегъртане на камък в камък го привлякоха до прозореца, където за своя огромна радост видя един много голям водоливник да дъвче последната от захаросаните гранулки, които му беше оставил.
	— Не си отивай! — помоли Джефри. — За нула време ще се облека.
	Водоливникът се поотмести, за да направи път на Джефри и Пишльо, които се покатериха на перваза до него.
	— Видях те отсреща, че слагаш гранулките. Отдавна не съм хапвал захаросани гранулки, доста вкусни при това.
	{img:pokriv.png}
	— Какво ядеш обикновено? — попита Джефри.
	— Гълъбите си ги бива — премлясна водоливникът, а Джефри не посмя да насочи вниманието му към гълъба, който седеше върху главата му с много самодоволно изражение. Водоливникът обаче забеляза, че го гледа, и обясни:
	— О, това ми е примамката. Кел файда да остаряваш, ако не нахитряваш. Тъпите проклетии си хвъркат над мен и си мислят, че е безопасно за кацане, и ей ти на! Един акъллия от Улицата на хитроумните занаятчии ми го направи.
	В замяна ходя там горе-долу всяка седмица и го отървавам от всичките гълъби, дето му цвъкат стъкления навес*.
	[* Предполага се, че водоливниците всъщност са вид тролове. С течение на годините, през които са били изложени на патологична магическа дейност, каквато винаги се вихри около Невидимия университет, те еволюирали до същества с двигателни и сетивни функции. Диетата им е разнообразна, но фокусът понастоящем е върху гълъбите. Хранопроводният им тракт, който представлява сложен орган във формата на подкова, първоначално е служел за обработка на водно-минерални субстанции, проникващи в тялото им през ушите. Твърдите вещества били филтрирани и смилани по обичайния начин, докато течните били извличани и отделяни през устата. Промяната в хранителния им режим довела до закърняване на ушите, при което единственият остатък от тази система е малко сляпо черво между ушите и гърлото, нещо подобно на човешкия апендикс. Друг резултат от тази промяна в диетата е тяхната способност да движат челюстите си и дори да затварят устни, което доста улеснява разговора с тях. Като стана дума за разговори, водоливниците рядко говорят за нещо различно от гълъби и за това колко много ги мразят. — Б.авт.]
	— Трябва да слизам за закуска. Днес баба ще ме води до менажерията. Ама ще се радвам да се видим отново — додаде Джефри, пролазвайки обратно през прозореца. — Ако успея да отида пак до магазина за вкуснотии, ще ти донеса още захаросани гранулки.
	— Благодаря ти, ама старите ми кътници вече сдават багажа — отговори водоливникът. — Предпочитам кекс, особено плодов, ама без ядки, щото ми дразнят стомаха.
	— Тук правят много кекс — каза Джефри. — Ако мога, ще ти донеса довечера.

	* * *

	След закуска Джефри и баба му се отправиха към двореца.
	— Мисля, че ще ти е доста интересно — отбеляза баба му. — Съжалявам, че не може да вземем Пишльо, но там, където отиваме, не се допускат кучета.
	Джефри знаеше, че отиват на важно място, понеже баба му носеше широка шапка, която приличаше на корабна палуба, а Лили беше изгладила панталоните му. И обувките му беше излъскала, след много мърморене за състоянието им.
	Каретата им мина по парковата алея, през острова на боговете и по бронзовия мост. Джефри забеляза няколко водоливника, стърчащи високо горе по сградите, и се надвеси през прозореца да им помаха.
	— Тази сутрин ми дойде на гости един водоливник — сподели той с баба си, като прибра глава в каретата. — Беше много дружелюбен и му обещах кекс.
	— Много внимавай, Джефри. Никакво обикаляне из покрива в търсене на а`ко от водоливници. Знам какво цели`ш.
	Каретата спря и те влязоха в двореца през малка странична порта. Тръгнаха по приятна тясна алея, която ги изведе до малка загадъчна врата с ковани гвоздеи. Без никакво колебание баба му хвана края на верижката на звънеца, която беше с формата на змия, и я дръпна. Джефри бързо се скри зад гърба й, просто за всеки случай. Вратата се отвори с проскърцване и на прага й застана нисък човек с много дълга брада и плосковърха шапка.
	{img:vhod.png}
	Носеше високи гумени ботуши, подобни на ботушите на Джефри за дъждовни дни, но общо взето, доста по-солидни, от онези, дето се смеят пред лицето (или, ако става на въпрос, задницата) на всякакви несдържани твари.
	Брадата му, която май водеше собствен живот, запита любезно кои са те и по какъв въпрос идват. Баба извади малка визитка от джоба си.
	— Тук сме по лична покана на лорд Ветинари. — Пазачът се изпружи и изкозирува, а една широка усмивка направи пробив между мустаците и брадата му.
	{img:pazach.png}
	— Добро утро, мадам. Казвам се Понтон, с ударение на второто „он“, и имам привилегията да бъда главният пазач на Негова светлост. Моля, заповядайте, очаквахме ви. Какво искаш да видиш най-напред, младежо? Най-голямото животно в нашата менажерия е хоуондалендският слон-отшелник, а най-дребното е лламедоската плуваща мишка. Имаме сурикати, пресмятащи камили, обръчогривест лъв, възвратно-постъпателен оцелот — много внимавай с него, — танцуващи мечки и какво ли още не.
	— Много бих искал първо да видя слоновете, моля — каза Джефри.
	Старецът потупа носа си с пръст и отвърна с тона на познавач:
	— Много мъдър избор, младежо. Всеки трябва да види слоновете.
	Докато вървяха към голямото заграждение, Джефри започна да обяснява на пазача за своя музей на а`кото.
	— Наистина бих искал да събера а`ко от всичките ви животни. Дори съм си донесъл собствена кофа — додаде той.
	Господин Понтон почеса брада, при което от нея изпадаха редица неидентифицирани обекти.
	— Е, младежо, наистина имаш рядко и необичайно хоби, но Негова светлост ми заръча да ти съдействам по всякакъв начин. Баба ти сигурно е много влиятелна особа. Само че не е безопасно да влизаш в клетките им ей така, само с кофа и лопатка. Освен това всичкото а`ко ще се омеша в тази твоя кофа и накрая ще се прибереш с нещо, което ние в занаята наричаме сборно а`ко, пък ти не искаш точно това. Ще кажа на младия Гас — той е младшият помощник-пазач — да изкара ръчната количка. Тъкмо ще понатрупа ценен опит.
	Той свирна остро и от близката барака се появи момче на около четиринадесет, нахлупило стара пазаческа шапка върху чорлавата си сламеноруса коса и тикащо ръчна количка с много официален вид. Дрехите явно му малееха, но затова пък ботушите му можеха да станат и на великан.
	— Имаме разни стари чували — продължи господин Понтон — а ми се намира и восъчна хартия, с която моята госпожа ми увива сандвичите. Това засега ще ни свърши работа. Може пътьом да събираме образците, тъй да се каже.
	Тръгнаха след момчето, поело с ръчната количка към голямо ограждение с много високи решетки от здрави железни пръти. Вътре имаше няколко копи сено, подобни на схлупени къщурки. Част от тях сякаш имаха вратички, но вътрешността им беше тъмна. Внезапно една от копите сено се надигна на четири набити крака и тръгна нанякъде. Когато спря, на земята влажно изпльока огромна купчина а`ко.
	— Еха! — възкликна Джефри. — Никога не съм виждал толкова грамаданско а`ко! Ако Просто Хъмфри беше тук, сигурно щеше да го поиска за компоста си*.
	[* Слоновете, включително и слоновете-отшелници, ядат трева, листа и понякога цели клони, но усвояват само 40 процента от хранителните вещества. Това означава, че от слонското а`ко не само става добър компост, а и че има съществена хранителна стойност за други животни, особено птици и насекоми. Слонът може да произведе към 20 кг а`ко на ден. За година това прави над 7000 кг. Имайки предвид, че слоновете живеят по около 65 години, в случая говорим за продукция от близо 5000 тона а`ко за един жизнен цикъл. Вече е изчислено, че такова количество е достатъчно да напълни сградата на анкх-морпоркската опера чак до капандурата на тавана. — Б.авт.]
	Джефри и баба му продължиха покрай това, което вече знаеха, че са слонове, до голяма клетка, където имаше камила с нацупен вид. Странно, но решетките на клетката бяха сложени надлъжно вместо напречно и по тях бяха нанизани големи топчета, които камилата вяло побутваше насам-натам.
	{img:slon.png}
	— Това е пресмятащата камила от Джелибейби — осведоми ги господин Понтон. — Ужасно се отегчава, ако не й осигуряваме занимания. Гас, внимавай да не бутнеш нещо! Знаеш колко се впряга, ако преместиш десетичната запетая, докато е насред сметките.
	— Изглежда много раздразнителна — отбеляза Джефри.
	— Ще те наплюе като едното нищо, ама ми се струва, че няма да ти се ще да колекционираш точно това — кимна господин Понтон. — Много държи на целите числа с плаваща запетая. Да продължаваме, ако не възразяваш. Ето, виж там — това е закачалковият лос от Нееготинфиорд. Нарича се така, понеже от рогата му стават чудесни закачалки за дрехи. Жалко наистина, не са останали кой знае колко сред природата. Ако искаш да си имаш такъв, трябва да получиш специално разрешително и да му позволиш да живее в гардероба ти. Може да стане малко смрадливо, но никога няма да се чудиш къде е най-хубавият ти костюм.
	{img:elen.png}
	— А, май пристигнахме тъкмо навреме — заяви господин Понтон. — Чакай, чакай… уха, право в торбата! Много сръчно, Гас, браво! А сега погледнете онзи гьол. Вярваме, че имаме един от най-прочутите хамелеонови алигатори от Генуа. Честно казано, може и да е дънер, понеже хич не е помръднал от сума ти време. Ама чат-пат откриваме разни перца край него, пък Бърт, един от другите пазачи, смята, че е оставил чифт гумени ботуши ей там на брега миналата седмица и те изчезнали. — Джефри подозрително се взря в пъна. — Не се приближавай твърде много, младежо! Бумащината си е истинско изпитание, а и вече сме длъжници на Игор, че оправи стария Бърт, след като той си навря… така де, застана твърде близо до клетката на врътливия неприпарвай и няма да кажа ни дума повече в присъствието на дама. А, чувате ли този звук?
	Джефри спря и се заслуша. Долови далечен пружиниращ звук.
	— Идва от заграждението за скачащо кенгуру, което е точно зад онзи завой. Да идем натам! Това кенгуру е чак от Четирите Хикса и си въобразява, че не знаем, че копае дупка под трамплина, за да се опита да избяга до родния си край. Ама доникъде няма да стигне. Негова светлост ни накара да сложим метална клетка под заграждението.
	С крайчеца на окото си Джефри забеляза дребно прегърбено кенгуру, което крадешком се впусна към непреодолимо висока и съмнително изглеждаща купчина слама и пръст в ъгъла на заграждението. Господин Понтон също го забеляза:
	— Гледай да го хванеш насред скока, Гас, браво, добро момче!
	— Животните често ли успяват да избягат? — угрижено запита Джефри, опасявайки си, че потенциалните експонати за неговата колекция току-виж, прескочили оградата.
	— Не толкова често, ама погледни ей там трупата ни от акробатични сурикати. И те непрекъснато се пробват да избягат… с все триринговия си цирк. Пък даже да жонглират не ги бива много. Изобщо не можем да ги задържим в старата им клетка, понеже се катерят и правят жива пирамида, а онзи на върха й се мята към купола, другите се издърпват по него и излизат отгоре. Остава ти само да чакаш пощенска картичка.
	Джефри погледа за минута как сурикатите правят циганско кълбо.
	— Ужасни позьори са това, сурикатите — зацъка господин Понтон. — Не, моля те, не им ръкопляскай, това само ги окуражава. По-добре побързай там вътре, Гас, или ще започнат клоунския си номер, а знаеш отношението на лорд Ветинари към клоуните.
	Когато се отдалечиха, един от сурикатите обходи показно клетката, вдигнал зле боядисана табела с надпис: „Несравнимите сурикати!“, и отдолу с по-малки букви: „Представления на секи 5 минути“.
	{img:surikat.png}
	— Не е ли изумително? — ахна Джефри.
	Пазачът сви рамене.
	— Според мен не е. Понякога изписват представления с „т“ вместо с „д“.
	Не след дълго господин Понтон сложи пръст върху устните си.
	— Сега тихо, стъпвай колкото можеш по-безшумно, иначе няма да видиш нищо. Чакай отпред с количката, Гас, ще те извикам, ако има нещо за прибиране.
	Влязоха в затъмнен навес с голяма клетка от едната страна.
	— Тук гледаме последната двойка свенливи панди от Ахатовата империя — прошепна пазачът. Джефри се взря в сумрака. Различи две големи фигури, седнали в срещуположните краища на клетката с гръб към стената. Една от тях май пушеше лула, а другата изглежда плетеше нещо.
	— Не сме притаили дъх — отбеляза господин Понтон, — ама той, светът, си е странен. А ти си късметлия — още не са започнали да крият а`кото си. Иначе са свенливи по отношение на всичките си телесни функции, дума да няма. И досущ като тях, а`кото им е черно и бяло. Ела, Гас, донеси лопатата.
	— Това сигурно е наистина много рядко а`ко — оцени го Джефри.
	— Без съмнение — кимна господин Понтон. — А ако не се спретнат в скоро време да си направят една свенлива пандичка, изобщо няма да има такова. Така че се грижи` добре за него.
	— Непременно — обеща Джефри.
	— Господин Понтон? — обади се баба му. — Чудя се дали бих могла да предложа нещо. Защо просто не им осигурите интимна обстановка, нали разбирате, със завески или нещо подобно? Или може би някаква лирична музика? Не бих се впуснала в подробности пред внука си, целият в слух, но ми се струва, че това би могло да бъде подтик, тъй да се каже.
	— О-о-о, вие биолог ли сте, мадам?
	— Не, но съм омъжена и като такава ви казвам да осигурите на тези същества малко уединение. А после ви гарантирам, че ще жънете дивиденти — в случая панди.
	— Как са се озовали всичките тези животни тук? — полюбопитства Джефри.
	— Повечето са подарък на Негова светлост от гостуващи благородия, посланици и тем подобни — обясни господин Понтон. — Малко е глупаво наистина, понеже предполагам, че той би предпочел някоя хубава книга, но е станало нещо като традиция. Нали се сещаш — държавните глави си подаряват едни на други животни, които не искат. Още си спомням как султанът на Уаймятюри се появи с половин дузина твари като възголеми кегли, увити като пашкули в черно сукно. Каза ни да ги държим на топло и че щели да се превърнат в гигантски пеперуди. Отне ни време, докато загреем, че са най-недолюбените му копеленца.
	{img:rog.png}
	— Какво е копеленце? — запита Джефри.
	Преди пазачът да отговори, баба му се намеси с гръмовен глас:
	— Вид зеленчук.
	— Може ли да нахраня някое животно? — помоли Джефри.
	— Може да пробваш с рунестите кози от Тролокостните планини — сви рамене пазачът. — Да знаеш обаче, че не е лесно да различиш предницата от задницата им по това време на годината. Старият Бърт има един трик: чака ги да пръднат и така разбира накъде да насочи храната.
	{img:runtav.png}
	Джефри загледа невероятно рунтавите кози в тяхното заграждение и тъй като беше наблюдателно момче и имаше особен интерес, огледа земята и забеляза купчина дарадонки. Чинно ги събра в кофата си, а после отиде до другия край с шепата зелеви листа, които му беше дал пазачът. Възнагради го голям жилав език, който се изстреля от рунтавото тяло и омете листата от ръката му.
	— На ден сигурно се събира страшно много а`ко — разсъди Джефри, докато групичката им вървеше обратно към портата. — Ако си го трупате всичкото, купчината ще стане колкото планина.
	— Всичко, което не ни трябва, се прибира от мъжете на сър Хари Кинг. Негова светлост си прави ежедневна сбирка. Сър Хари ни плаща малко повече, ако държим лъвските изпражнения отделно, така че имаш късмет — мога да ти дам малко от тях. Смрадливички са, да знаеш.
	— А имате ли хипопотам или змей в менажерията?
	— Не — поклати глава господин Понтон. — Това са хералдически същества, от съвсем различно тесто, тъй да се каже, абсолютно иноземно. Само на едно място можеш да ги видиш, млади ми Джефри, и това е Кралската хералдическа палата. След пожара възстановиха доста от нея, но все така си е странно място. Ама трудно ще влезеш там. Ако не си благородие, хич няма и да помръднат да ти отворят вратата. Освен лордове и сърове, единственият човек, който може да влезе там, доколкото знам, е Джими Поничката, ветеринарят. Той се грижи за нашите животни и миналата седмица го извикаха оттам да прегледа змея им.
	— Много ви благодаря за помощта, господин Понтон — каза Джефри.
	— Удоволствието беше мое, младежо, пък и младият Гас се поразнообрази. Ще му кажа да ти опакова образците и ще ги сложим на покрива на каретата, понеже не мисля, че баба ти ще иска да пътува с всичкото това вътре.
	{img:kolichka.png}
	— Предлагам да си направим пикник в парка, Джефри. Тук е малко миризливичко — обади се баба му, след като си взеха довиждане.
	И така, те поеха през широка морава с групички дървета. Под едно дърво Джефри забеляза възстар и възпълничък човек, седнал на столче. Беше с шапка на пазач, но Джефри не виждаше никакви животни. Той се приближи внимателно и много вежливо попита пазача какво пази.
	— Работата ми, млади господине — отговори мъжът, — е от фундаментално значение за цялата тази менажерия, понеже аз, млади господине, съм пренасочвачът.
	— Пренасочвачът ли? — възкликна Джефри. — Това звучи много важно. Какво пренасочвате?
	До нозете на стареца имаше въздълго каменно корито, пълно със зеленикава вода.
	— Това — посочи старият пазач — е едно от най-великите технически постижения на покойния и според някои неожален Б. С. Джонсън, инженер, архитект и учен. А това, млади господине, е най-необикновеният и единствен по рода си бързей в целия свят.
	Джефри застана до ръба на тясното корито и зърна силует на дъното му, който бавно се движеше към него.
	— Отдръпни се сега, млади господине — предупреди пазачът и се надигна на крака, когато силуетът се приближи до мястото, където седеше. — Това пренасочване изисква многогодишен опит. — Той вдигна от тревата някакъв единствен по рода си предмет. Беше голяма мрежа, доста тясна, но с дълга твърда дръжка. Пасваше идеално на коритото. С голямо усилие пазачът потопи мрежата във водата и подхвана една много, голяма правоъгълна риба, след което прекрачи коритото и като направи кръгом, върна рибата в него, този път с лице към другата посока. После преметна капещата мрежа през рамо, запали лулата си и бавно закрачи към другия край на коритото, където имаше още едно платнено столче със закрепен към него слънчобран.
	{img:riba.png}
	— Колко пъти на ден правите това? — попита Джефри гърба на отдалечаващата се фигура.
	— Четиридесет и осем пъти и половина, млади господине.
	— Как така и половина? — учуди се Джефри.
	— Ами нито рибата, нито аз ставаме по-млади, тъй че понякога просто минаваме половината път. А веднъж седмично й почиствам — добави пазачът, — след като си свърши работата.
	— А къде слагате работата? — развълнува се Джефри.
	— Честно казано, млади господине, рибешката работа не е толкова ценна за градинарите, колкото останалите работи, ама ако се позагледаш внимателно, ще забележиш, че дърветата зад столчетата ми са малко по-големи от останалите в парка.
	Тази вечер, преди да си легне, Джефри надлежно постави на перваза на прозореца парченце плодов кекс, което беше успял да измъкне от кухнята за стария водоливник Фронтон.


>	Глава 5
>	Обяд в Гилдията на водопроводчиците и клозетаджиите

	Като всички деца, Джефри се събуди на зазоряване с всички пружинки в тялото си, натегнати докрай. По-възрастните хора обикновено проверяват дали някой чарк не им е изпаднал през нощта. Винаги правят надлежна проба кой крайник да спуснат първо от леглото, така че остатъкът от тялото да може да го последва. Джефри обаче просто скочи от кревата и след като каза привет на блестящия господин Цукало, отиде право до прозореца да види дали кексът е там. Беше изчезнал и Джефри, с вродената си любознателност и вече информиран за действието на храносмилателните механизми, се покатери по перваза, за да погледне надолу. Страхотно се зарадва, като видя някаква купчинка на ръба на цветната леха под прозореца си.
	Без помайване той се спусна по стълбите покрай удивената Хартли и навън през задната врата, поспирайки само да грабне кофата си от площадката, и свърна зад къщата, вперил очи нагоре, докато не застана точно под прозореца на детската. Чак тогава, поглеждайки надолу, той осъзна, че е бос. За щастие а`кото на водоливниците толкова много наподобява чакъл, че може спокойно да се приеме за такъв. Джефри си отдъхна, като видя, че не го е стъпкал цялото и все още има достатъчно непокътнато, което да прибере в кофата си.
	Докато се връщаше към вратата на килера, намирайки пътьом туфа висока трева, където да обърше краката си, той видя в края на градината двама здравеняци, понесли на рамене прът, на който висеше голям контейнер. Лек утринен бриз донесе полъха на клозет и Джефри тъкмо се канеше да последва обонянието си, тъй да се каже, когато готвачката Хартли застана на прага и с мек тон нареди:
	— Хайде вътре, младежо. Иди се измий и се облечи и закуската ти ще те чака, като слезеш.
	{img:kaca.png}
	След закуска Джефри понесе кофата си с водоливническо а`ко към бараките, за да я сложи в музея си, като се надяваше да види Просто Хъмфри. И да, откри градинаря седнал на една пейка в дъното на градината щателно да чисти лопатата си. Нямаше и следа от мъжете, които Джефри беше видял по-рано, но във въздуха все още се носеше полъх, досущ като миризлив призрак.
	— Просто Хъмфри, кои бяха онези мъже тук рано сутринта? — попита Джефри.
	— Кенефаджиите Боб и Джимър. Трябваше да дойдат снощи — додаде Просто Хъмфри, — ама закъсали с каруцата си долу на улица „Гуляйджийска“, та позакъсняха.
	— Какво вършат кенефаджиите? — попита Джефри.
	— Боб и Джимър работят за сър Хари Кинг и изпразват всичките помийни ями и кенефи в района — обясни Просто Хъмфри*.
	[* Тъй като работят през нощта, кенефаджиите или клозетаджиите понякога се наричат „нощни чистачи“. Тази работа си иска здрава ръка, стоманени нерви и обоняние колкото на ряпа, но пък може да е много възнаграждаваща — само си помислете какво може да падне в нужника посред нощ, когато единственият светлик е трепкащото пламъче на свещта. Така де, при тези условия кой ще забележи, ако му падне медальонът или дори някой пръстен от премръзналата му ръка? Както казват, който се цапа, той лапа, пък ако е късметлия, може и за пийване да изкара нещичко. — Б.авт.]
	— Наясно съм с кенефите, но не знам какво е помийна яма — каза Джефри, решен да стигне до дъното на това тайнствено занятие.
	— Е, тези сложни тоалетни нововъведения, като например Страхотната струя, която баба ти поръча да инсталират, означават, че с цялата работа върви много вода. И всичко отива в яма, където водата се просмуква през почвата, а останалото трябва от време на време да се изкопава, пък аз съм сигурен, че на баба ти няма да й се ще лично да се захване с това.
	— И всичко отива при сър Хари, така ли? — възкликна Джефри.
	— Да, сър Хари е разположил каруци из целия град, които чакат в готовност да отнесат тези ценни изкопаеми до депото му.
	— Ех, как ми се ще да ида в депото му! — размечта се Джефри. — Той сигурно има най-голямата колекция от а`ко на света!
	— Опа, май си сгазил лука — кимна Просто Хъмфри към появилата се прислужничка Лили.
	— Баба ти те търси навсякъде, младежо — скара се тя на Джефри. — Веднага се прибирай вътре! — Тя се врътна на пети и тръгна, без да чака отговор. Просто Хъмфри намигна на Джефри, извади лулата от устата си и изплези език след отдалечаващата се фигура.
	Джефри се изкиска, но послушно последва Лили в кухнята, където завари баба си да говори на готвачката Хартли.
	— Двамата с Джефри ще обядваме навън, но ще се върнем за вечеря — тъкмо казваше тя. — А, Джефри, ето те къде си! Моят добър приятел сър Чарлз Нужник ни покани на официален обяд в Гилдията на водопроводчиците и клозетаджиите, така че ще трябва да се поизтупаш. Купила съм ти нов жакет, в стаята ти е. Не го съсипвай, ако обичаш, понеже помолих да го направят по поръчка специално за теб.
	{img:pismo.png}
	Джефри качи на бегом стълбите и се зарадва страшно, като видя, че новият му жакет има поне осем джоба, при това обшити отвътре с нещо като гума, която изглеждаше така, сякаш нищо не може да я лекьоса или изобщо да проникне през нея. Колко мило от страна на баба, помисли си той. Мога да си събирам какви ли не интересни работи в този жакет.
	Каретата км зави от улица „Безподобна“ по парковата алея, мина край операта и по бронзовия мост към улицата на алхимиците, където спря пред внушителния вход на Гилдията на водопроводчиците. Дръжката на звънеца приличаше досущ на верижката в тоалетната на баба му, а мандалото на вратата беше с формата на лопата с дълъг, закръглен накрая сап.
	Колкото и внушителен да беше входът, Джефри съвсем не беше подготвен за гледката, която се разкри пред тях, като влязоха. Помещението беше огромно, а стените бяха изцяло покрити от пода до тавана с лъскави плочки със специфични мотиви. Имаше и големи портрети, също направени от плочки, на делови мъже с изражения на заслужено доволство и добре свършена работа.
	— Много се радвам да се видим, Мод, а това сигурно е внукът ти Джефри! — Висок прошарен мъж с изискан вид и бакенбарди се приближи към тях, поздравявайки баба му с поклон, а Джефри с усмивка.
	{img:gospodin.png}
	— Джефри, това е сър Чарлз Нужник — представи го баба му.
	Джефри вежливо пое ръката на сър Чарлз като ученик, ръкуващ се с учителя си.
	— А сега, Джефри, съгласно устава на Гилдията на водопроводчиците и клозетаджиите, трябва да си измиеш ръцете и аз ще сторя същото. — Сър Чарлз кимна към дългата редица блестящи умивалници край стената, доста от които бяха в непрестанна употреба, докато членовете на гилдията се поздравяваха едни други. Въздухът беше наситен с приятно острата миризма на използван сапун.
	След като приключиха с очистващата церемония, сър Чарлз поведе Джефри и баба му към един салон, където на групички седяха други господа.
	— Сър Чарлз — обади се Джефри, — може ли да попитам дали ви харесва да се наричате Нужник?
	В един миг шумът от разговорите около тях затихна и целият салон наостри уши. Всички очи се извърнаха към сър Чарлз, чието лице отначало се скова, а след това грейна в усмивка.
	— Какъв отличен въпрос! — възкликна той. — Да си призная, младежо, както може да се очаква, доста ме подбиваха за това, докато ходех на училище. Но, както казват, онова, което не те убива, те прави по-силен. И така, без много помайване и с помощта на покойния ми баща се захванах да направя Нужниците мраморното чудо на века и блажена благодат за цялото човечество. Чистосърдечно мога да кажа, че завърших делото си преливащ от гордост, знаейки, че фамилията ми се свързва с удовлетворение и облекчение. — За своя изненада Джефри забеляза, че в крайчеца на окото на сър Чарлз напира малка сълза, когато той продължи: — Понякога слизам вечер до работилниците, целите притихнали, и гледам как напредва работата по тазгодишния модел с подгряваща се седалка и патентовани ръкохватки, и не мога да се сдържа да не си кажа, че съм сторил голямо добро за човечеството. Чудя се колко ли хора с ръце, по-чисти от моите могат да се похвалят с това.
	Всички столове в салона се освободиха, когато водопроводчиците станаха на крака и заръкопляскаха със съвестно измитите си ръце. Когато ехото от аплодисментите утихна и разговорите се подновиха, сър Чарлз хвана Джефри за ръката и кимна:
	— Ела, Джефри, тук има някой, с когото знам, че би искал да се запознаеш, и който, струва ми се, също много ще се радва да се запознае с теб.
	Влязоха в голяма трапезария, от край до край с маси, приготвени за обяд. На една от тях вече се беше настанил едър червендалест мъж с късо подстригана, четинеста посивяла коса и прошарена брада. Джефри не можа да не забележи големите златни пръстени на всеки от пръстите му и дебелия златен ланец на врата му.
	— Бих искал да ти представя, младежо, сър Хари Кинг — обяви сър Чарлз.
	Джефри изгуби ума и дума от възторг и страхопочитание.
	— Не ти подобава да си глътваш езика — побутна го напред баба му. — Трябва да ви кажа, сър Хари, че Джефри проявява голям интерес в област, която вземате присърце, а именно гюбрето, във всичките му разнообразни разновидности.
	— В такъв случай заповядай, седни до мен, млади ми Джефри, и ми разкажи всичко за този твой интерес — подкани го сър Хари с дрезгав глас. Сър Хари имаше дъщери и внучки, ни една от които всъщност не искаше и да чува за източника на семейното богатство, с което разполагаха.
	— Ами… — започна Джефри — много ми е интересно а`кото и си имам музей в градината на баба с трийсет и седем различни вида а`ко и се опитвам да събера образци от всяко животно на света, така че хората да идват на изложби, където ще могат да видят рядко срещано и необикновено а`ко.
	— Брей — възкликна сър Хари. — Страшно се радвам да се запозная с младеж като теб, така решен да си проправи път в живота, като гледам колко много млади хора стават безделници или кръшкачи. Обаче трябва да ти кажа, Джефри, не съм сигурен дали ще можеш да си изкарваш хляба само от събиране на образци от а`ко. Аз си вадя парите на пазара на едро, като събирам а`ко от хората, които просто искат да се отърват от него — дори ми плащат да го взема, и го продавам на други хора, които му намират приложение.
	— Събирате ли а`ко от Кралската хералдическа палата?
	— Предполагам — отговори сър Хари, който инстинктивно усещаше кога даден въпрос е повече от вежливо запитване. — Нещо конкретно ли те интересува оттам?
	— Ами трябва ми а`ко от змей и от хипопотам. Господин Понтон ми каза, че само сърове и лордове, и разни благородия могат да влязат там и че понякога пускали и ветеринаря, когато им трябва помощ за змея.
	— Струва ми се, че мога да ти помогна по този въпрос — усмихна се сър Хари. — Всъщност имам уговорена среща там днес следобед да обсъдим герба ми. Ако баба ти разреши, може да дойдеш с мен. — Той намигна на баба му.
	— Може ли, бабо, може ли? — заподскача Джефри. — Моля те! Моля те! Моля те!
	— Ако обещаеш да се държиш възпитано и да слушаш сър Хари, и да не досаждаш твърде много на персонала, няма да възразя.
	В този момент на масата бяха сервирани големи супници, които доста наподобяваха възголеми цукала, изрисувани с герба на гилдията. Джефри за пръв път огледа както трябва помещението. Покрай едната стена имаше дълъг бюфет с високи сребърни свещници и разни купи, паници и плата` със странна форма. По стената бяха наредени още портрети на делови мъже с непреклонни брадички, а под голям надпис „Президенти на гилдията“ имаше списък с имена, изографисани със златни букви.
	{img:zala.png}
	Супата беше последвана от превъзходен пай, поднесен с обилен сос в много дълбок съд, подобен на кофа. За Джефри обаче най-голямата вкуснотия беше огромната плодова салата с бишкоти и крем, точно както я правеше готвачката у дома, но тук сервирана в кристален съд, направен по модел на едно от скорошните творения на сър Чарлз.
	— Джефри, преди да тръгнеш със сър Хари — подсети го баба му, — смятам, че трябва да посетиш тоалетната. — Джефри отиде към указаното място и откри големи махагонови врати с месингови дръжки и табела, на която пишеше „Мъже“. Вътре блестящи бели плочки покриваха стените, пода и тавана. Джефри се почувства като в гигантска, обърната наопаки мивка. По едната стена имаше ред умивалници, декорирани с цветя, а на отсрещната — редица кабинки. В тях имаше тоалетни чинии, по-големи даже от бабината, с грамадни месингови цистерни над цветистите порцеланови казанчета и лъснатите до блясък медни тръби.
	Джефри си изми ръцете с поставения за целта сапун (дори той беше с герба на гилдията), а после ги подсуши с безупречно бялата пухкава хавлия.
	{img:karpa.png}
	— Страхотна тоалетна — каза той на сър Хари, след като излезе.
	— Едно ще ти кажа, момко — усмихна се сър Хари. — Хората, които вършат най-черната работа, винаги гледат да се измият най-хубаво, когато имат възможност. Затова си е редно да имат най-добрите условия за целта.
	— Еха! — възкликна Джефри. — Тогава вашата тоалетна сигурно е още по-страхотна.
	— Лично аз не държа толкова на лукса — каза Хари, — но лейди Кинг настоя за онова, което нарича „en suites“, и не ме пуска в къщата, преди да мина през вана с дезинфектант. Е, вече наближава време за срещата ми в Кралската хералдическа палата. — Той се обърна към баба му. — Ще докарам младежа до дома ви, след като приключим, ако нямате нищо против, мадам. Само на една пресечка от вас е.
	Тръгнаха с каретата на сър Хари. Беше боядисана в лъскаво тъмнозелено, а на вратите в блестяща позлата се кипреха буквите „Х“ и „К“. За щастие на Джефри беше достатъчно проветрива, за да поразсее отчасти страховитата миризма от адски дебелата пура на Хари Кинг*.
	[* Хари Кинг непрекъснато пушеше пури, но предвид начина, по който печелеше парите си, лютият дим от пурата му сигурно минаваше за свеж въздух. — Б.авт.]
	{img:hk.png}
	Когато завиха покрай двореца, сър Хари отбеляза:
	— Гледаш ли това, Джефри? Момчетата ми събират близо тон седмично оттук. Не говоря за бумащината, понеже Негова светлост очаква служителите му сами да се оправят с нея… а аз да събирам останалото _pro bono_.
	— Какво означава _pro bono_? — попита Джефри.
	— Безплатно, момко, гратис, срещу нищо, на добра воля. И все пак не се оплаквам. Поне си имаме владетел, който разбира колко са ценни тружениците.
	Бяха стигнали до двора на Псевдополис и като посочи към операта, сър Хари продължи:
	— Макар че изпълнителите не ядат много, през това място минава толкова много газирано вино, че само` по себе си е златна река. Тъкмо затова, момчето ми, ме наричат краля на златната река.
	— Извинявайте, сър Хари — пообърка се Джефри, — не разбирам какво имате предвид.
	Хари Кинг се усмихна и подхвана:
	— Виж сега, момко, нали си наясно с лайната, а? Ама има и пикня! И да ти кажа правичката, започнах кариерата си, като слагах кофи пред всяка обществена сграда, за да пикаят хората в тях, пък аз и момчетата ми ги отнасяхме, като се напълнят. И я продавахме. Удивителна субстанция. Така де, почти алхимическа си е. Не е за вярване какво може да се направи с нея, дори експлозиви, ако внимаваш… Ама ти не се тревожи`, никога не експлодира в процеса на пикаене, разбира се.
	{img:kofahk.png}
	Докато пътуваха, сър Хари от време на време тропаше по покрива на каретата с бастунчето си и даваше на кочияша инструкции ту да мине откъм задната страна на някоя сграда, ту да отбие по някоя улица и да спре близо до някой от събирателните му пунктове, където се надвесваше през прозореца, за да провери дали всичко е наред. Изглежда познаваше всички по име и дрезгавият му глас прорязваше уличната глъчка право до неблагоуханните уши на неговите служители.
	— Я прибери тоя боклук, Джейк — викна той на един младеж, който се опитваше да срита нещо в канавката. — Това са си мангизи, дето стават зян, направо нахалост отиват!
	Кралската хералдическа палата тъкмо се открои в далечината, когато сър Хари каза:
	— И след цукалата осъзнах, че от нещата, които хората изхвърлят, може да се изкарат пари. От всичко. Винаги има някой, който може да използва нещо от тях, а него трябва да си го вземе от Хари Кинг.
	Наближиха големия зелен портал, слязоха от каретата и дръпнаха верижката на звънеца. Облечен в ливрея портиер отвори една по-малка портичка в портала и ги попита по какъв въпрос идват.
	— Имам среща с шефа ти, умнико — изрече сър Хари, изваждайки пурата от устата си. — За да обсъдим напредъка на герба ми.
	— За кой герб става дума? — попита портиерът, който май се посмути.
	— Знам ли — отвърна Хари, — нещо като, такова, червеникаво кравайче?
	Портиерът ги въведе в двора и Джефри се огледа. Беше доста по-малък, отколкото очакваше, но чувствително миризлив. В средата му имаше кално езерце с двойка хипопотами, които се въргаляха в него, а на дръжката на стара лопата, подпряна на стената, беше кацнал малък морпорк*.
	[* Вид сова. — Б.пр.]
	— Насам, ако обичате, сър Харолд — подкани върналият се портиер. — Подготвили сме ви проект, дано да го харесате. А бих ли могъл да направя нещо за вашия млад приятел? — предложи той, извивайки очи към Джефри.
	— А, предполагам, че той ще намери с какво да се позанимава тук, обича животни — отговори сър Хари, като намигна яко на Джефри. — Много любознателен младеж е той, много се интересува от онова, което вие, джентълмените, предполагам, наричате животински екскременти.
	— Ще повикам стария Джоузеф да го наглежда. Той ни почиства двора и знае наизуст клетките — обясни портиерът, като поведе сър Хари нататък.
	Дребен старец с клюмнала напред глава бавно излезе от една барака и като прехвърли морпорка на рамото си, се хвана за метлата, използвайки я като опора да се придвижи през двора.
	{img:metla.png}
	— Може ли да ви помогна да почистите клетките? — попита Джефри, зървайки златна възможност за а`конабиране.
	— Ами аз вече свърших с хипопотамите — сви рамене старецът, — ама те сигурно пак ще започнат скоро. Може да ми помогнеш със змея, ако искаш, на него вечно трябва да му се изрива.
	Джефри пое със стареца към една клетка. Там на влажната слама се беше пльоснало същество с окаян вид.
	{img:zmei.png}
	— Ето, използвай това — старецът подаде на Джефри плоска дървена лопата. Само изрини работата му в онази кофа ей там.
	Джефри изпълни инструкциите и същевременно смогна да прибере малко от учудващо зеленото а`ко в един от гумираните си джобове.
	Бавно се върнаха при хипопотамите.
	— О, не, ей го на`, пази се — изпъшка Джоузеф. — Не опирай гръб до стената, просто стой до мен тук, в ъгъла, и може да не ни уцели.
	Джефри зяпна от изумление, когато един от хипопотамите се надигна от гьолчето и започна да върти късата си опашка като вятърна мелница, разпръсквайки а`ко в широка дъга*.
	[* Хипопотамите наистина са най-опасните животни, при това и в двата си края. Не само че могат изключително бързо да се приближат и да хлопнат челюсти през непредпазливия плувец, ами и да опръскат с а`ко всеки злочест наблюдател, като въртят опашките си като перки, докато си вършат работата. Според зоолозите това поведение имало за цел да маркират територията си. Авторът е на мнение, че е една от по-интересните шеги на природата. — Б.авт.]
	— Еха, винаги ли правят така? — възкликна Джефри.
	— Повечето пъти — отвърна старецът. — Почиствам, каквото мога, ама понякога не мога да го стигна, понеже хвърчи много нависоко.
	Джефри погледна стената зад себе си. По камъните отгоре определено имаше бучки засъхнало хипопотамско а`ко. Старецът потътри метлата си през двора.
	— Ще помета каквото мога сега — обясни той, — понеже изсъхне ли, с голям зор се маха. — Джефри успя да откърти една засъхнала бучка и я скъта в друг джоб на жакета си.
	Той погледна с надежда към морпорка, все така стоящ на рамото на стареца. Морпоркът, някак си разбрал какво се иска от него, се попрегърби и се изцвъка на гърба на стареца.
	— О, боже — възкликна Джефри, потискайки усмивката си, — тази сова току-що ви нацвъка дрехата. Искате ли да ви поизбърша?
	Тъкмо прибираше морпоркския си образец в поредния джоб, когато сър Хари излезе на двора.
	— Готов ли си да вървим, Джефри? — попита сър Хари, оглеждайки обстановката.
	— Да, благодаря — отговори Джефри. И така, те се качиха в каретата и бързичко потеглиха към улица „Безподобна“.
	— Е, определено вземаш хобито си насериозно, младежо — отбеляза сър Хари. — Харесвам момчета с ясна цел. Искаш ли да дойдеш до депото ми утре? Ще пратя карета да те вземе рано-рано и можем да се спуснем по реката с моята лодка.
	— Искам повече от всичко на света — възторжено отвърна Джефри.
	— Много добре тогава. Ще попитаме баба ти, като те оставим — кимна сър Хари.

	* * *

	Когато пристигнаха, баба му излезе на вратата.
	— Много мило от ваша страна, сър Хари — каза тя, когато сър Хари даде предложението си за утрешната разходка. — Зная, че през престоя си тук, в Анкх-Морпорк, Джефри много се заинтригува от вашето предприятие, и тъй като гостуването му скоро приключва, това е една много добра възможност за него. Джефри, май трябва да отнесеш новите си придобивки в музея, не мислиш ли? И категорично се въздържай да ги оставяш някъде из къщата — додаде тя, сбърчвайки неодобрително нос. — И докато си в двора, помоли Просто Хъмфри да ти помогне да си измиеш джобовете с хигиенизиращото средство на доктор Пейнфорт.


>	Глава 6
>	Приключение със сър Хари Кинг

	На входната врата се позвъни точно в 9 сутринта и Джефри се втурна да си вземе жакета и да открие каишката на Пишльо. Сър Хари, с висока копринена шапка и сако с кадифена яка, стоеше на прага и пушеше дебела пура. Той поздрави Джефри с широка усмивка и облаче дим.
	{img:zvun.png}
	— Готов ли си да видиш света на Хари, младежо? Мисля да се поразходим до Цвъкалото. Сутринта е чудесна и не е далеч.
	— Може ли да взема Пишльо? — с надежда помоли Джефри, посочвайки кутрето, което ентусиазирано въртеше опашчица.
	— Хубаво име за такова пале — отбеляза през смях сър Хари. — Не виждам защо не, само го дръж здраво на повод. И всичко, което снесе на мой терен, е моя собственост, да — додаде той с намигване.
	Докато триото вървеше по улица „Безподобна“, сър Хари оглеждаше земята и използваше бастунчето си, за да обръща понатрупалите се тук-там в канала купчинки листа.
	В далечината някакво момче прилежно събираше нещо в кофа. Когато наближиха, Джефри го разпозна и му помаха за поздрав.
	— Това е приятелят ми Луис! Помогнах му да прибере едно кучешко а`ко в парка. Той работи за вас, нали?
	— Да, добро момче е, бачка здраво и си разбира от работата. Далеч ще стигне. Ей, Луис, иди до номер шейсет и четири! Там има бяла перличка, блести като пени. Да знаеш, направо ти е написано името на нея. Побързай, преди да я е грабнал някой проклетник.
	— Благодаря, сър Хари! — Луис припна натам.
	Стигнаха до реката, където „Лейди Ефемизия“, лодката на сър Хари, вече ги очакваше на пристана. Беше голяма гребна лодка, с трима гребци в ливреи и кормчия на кърмата. На носа на лодката имаше навес с няколко седалки, в средата й — няколко големи дървени каци с метални обръчи, а покрай тях всевъзможни мрежи, куки и канджи.
	— Просто в случай че пътьом видя нещо, което реша, че ми се полага — кимна сър Хари, палейки поредната си пура.
	Потеглиха, като кормчията насочи екипажа към главния канал на реката. Сър Хари смени шапката си с моряшка фуражка, украсена с надпис „Капитан“ и малка бродирана котва. Настани се на голямата седалка в средата, а очите му непрекъснато шареха да видят кой и какво плува в близост. До него имаше звънец, за да може да привлече вниманието на кормчията и да му дава инструкции през един мегафон за всяка промяна в курса.
	{img:lodka.png}
	Джефри за пръв път се возеше в лодка, а да се вози в лодка със сър Хари се оказа най-голямото му приключение досега. Беше страшно интересно — из реката плуваха какви ли не баржи, малки товарни корабчета и лодки, които превозваха пътници по поръчка. Той се пресегна и топна пръсти в кафявата мътилка.
	— На твое място щях да си държа ръцете по-далечко от водата — предупреди го сър Хари. — Забавно ли ти е?
	— О, да — възкликна Джефри. — Нищо подобно не съм виждал у дома.
	— А какво правиш за развлечение? — полюбопитства сър Хари.
	— Ами… имам си много играчки. Обичам да си играя с войничетата, а миналата Прасоколеда тате ми купи Капитан Керът, ама аз повече исках Омнианската квизиция.
	— Аз като бях малък, трябваше сами да си измисляме играчки — въздъхна Хари. — В дъждовни дни, ако не ставаше за футбол и ако имахме късмет да уцелим точното място и точното време, заварвахме флотилията от лайна по канала. Леле, как се забавлявахме, като се обзалагахме кое първо ще стигне до решетката. Също като войничета бяха, цели роти, чиста радост за нас, хлапетата. Наричахме играта а`ки-дий.
	Наближиха Анкхския мост и кормчията извика:
	— О`пвайте чергилото, момчета! — Гребците, които не можеха да видят накъде отиват, а само откъде са минали други хора, без да нарушават ритъма си, вдигнаха голяма мушама над главите си.
	— Хората си мислят, че е забавно да изсипят по някое гърне върху мен и лодката ми — сподели сър Хари. — Е, не им беше чак толкова забавно оня път, когато взех за обиколката си и един стрелец. Все още има някои тъпаци, дето не ги свърта да изпробват търпението на Хари Кинг.
	Той забеляза изражението на Джефри и додаде:
	— Не се тревожи, це`ли ги само с каменна сол. Ще се оправят, като се поразтвори.
	Продължиха надолу по реката край високи складове и редици от баржи, които чакаха да бъдат разтоварени. Край кейовете стояха на котва големи платноходи, а по покритата с мръсотия, едва влачеща се вода шареха напред-назад корабчета и по-малки лодки. От време на време се чуваше по някое предупредително „Пай се!“, докато докерите сновяха като мравки по корабните трапове. Сър Хари внезапно скочи на крака.
	— В името на Офлър, момко, ей ти чифт — извика той, сочейки две лайна. — Слушай, залагам долар срещу пени, че по-близкото до брега първо ще удари оная стена.
	С обигран взор те проследиха движението им по течението.
	{img:voda.png}
	— Е, какво да се прави, май спечели. Ще ти се разплатя по-късно, момко. И много ти благодаря, че позволи на един старец да се върне за малко в детството си.
	Докато минаваха през древния портал на Речната порта, групичка стражи, застанали на завет до една от старите колони да дръпнат по фас, дадоха знак на сър Хари да спре.
	— Ще ви се намери ли свободно местенце, сър Хари? — извика единият. — Четвърта бракма вече минава пълна, а някои от момчетата снощи ядоха клачианско.
	— Какво? Аз съм шефът, по дяволите, не лукова глава — ядоса се Хари. — След около четвърт час ще мине една от товарните ми лодки. Обърнете се към тях.
	Извън градските стени гледката се смени с разнебитени бараки и стари стопански постройки зад обрасли с тръстика блата и пътека край брега, от която се теглеха корабите.
	— Близо сме вече — обади се сър Хари. — Ей там се вижда върхът на най-голямата ми купчина.
	Джефри отново се вгледа в далечината към онова, което беше взел за малък хълм. С приближаването му забеляза димящи изпарения, а повсеместната миазма от миризми стана доста по-концентрирана. Стигнаха до нещо, наподобяващо малък град от колиби и навеси.
	{img:lady.png}
	— Давам на някои от работниците ми да живеят безплатно тука — обясни сър Хари. — Така придобиват желание да си дадат зор и да изцедят и последната капчица, тъй да се каже, пък и никога не закъсняват за работа.
	Лодката направи завой към един кей, където гребците помогнаха на Джефри да слезе, гушнал Пишльо под мишница.
	— Сега се дръж за мен, момко — посъветва го сър Хари. — Тук кипи трескава дейност, отваряй си очите на четири.
	Лабиринт от лентови транспортьори кръстосваше огромния двор, а каруци товареха и разтоварваха всевъзможни контейнери и купчини боклук. Над главата на Джефри по тежки вериги с дрънчене се точеха редици от кофи. Изглежда целият свят около него се пренасяше и съдейки по миризмата, Джефри прецени, че се пренася предимно а`ко. На гигантски задвижки с ходов механизъм работеха два голема, а на лентовите транспортьори — още големи, тролове, хора и гоблини. Понякога някой от тях се пресягаше, взимаше нещо от лентата и го слагаше в някой от редицата контейнери до тях. Гнолове с четки и кофи прибираха наред каквото изпаднеше от голямата проскърцваща конструкция. Бяха с намордници, за да не изядат всичко, което им падне (включително четките).
	Джефри и сър Хари се качиха по стръмно стълбище до кабинета на Хари Кинг, който приличаше на гнездо на врана, ама отвсякъде с прозорци, така че да може да вижда всичко, което става навсякъде из неговата империя.
	{img:kabinet.png}
	— Трябва да свърша едно-две неща — обясни сър Хари, — затова ще кажа на уредника си да те разведе, пък аз ще дойда по-късничко.
	Той отвори един от прозорците и като погледна надолу, извика:
	— Баркър! Я ела тук, ако обичаш, имам работа за теб. — После измъкна чифт яки рибарски ботуши. — Така, по-добре ги сложи, Джефри, и май е най-добре да оставиш малкия Пишльо в кабинета ми. Там долу имам кучета, които без замисляне ще го схрускат за обяд.
	По стълбите до кабинета се качи нисичък мъж с широка усмивка, но неусмихнати, студени очи. Носеше кепе, доста кърпена горна дреха от груб вълнен плат, голяма кожена престилка, привързана с връвчица, и високи ботуши. Той огледа Джефри, сякаш пресмяташе колко ли ще струва на части.
	— Ще разведеш ли младия ми приятел из предприятието, Баркър? Много се интересува от света на отпадъците. Погрижи се да не пострада и го дръж далеч от тавмичното депо — нареди сър Хари, взе връхната си дреха и изчезна надолу по стълбите.
	— Какво е тавмично депо, господин Баркър? — попита Джефри, когато се спуснаха към водовъртежа на окупирания двор.
	— Там трупаме боклука от Университета. Трябва да го държим в изолирано с олово хранилище, иначе почва да пъпли навсякъде. Сър Хари няма нищо против да го прибираме, понеже генерира толкова много топлина, че тук никога не е студено, дори през зимата. Вярно, че разни предмети тръгват да се разхождат сами, ама предполагам, че това е то прогресът.
	— Къде точно се намира? — запита Джефри, озъртайки се ентусиазирано.
	— Не си струва да си загубя работата, като ти го покажа — поклати глава Баркър. — Ще започнем от приемателния пункт, става ли? Стой плътно до мен, не говори с никого и не пипай нищо. Имам предвид съвсем нищо, ясно? — Поеха през големите порти, охранявани от тролове и големи свирепи кучета към реката, където работниците прехвърляха с лопати товара от баржите върху каруците.
	— Така… както виждаш, в наши дни повечето твърди отпадъци се докарват по реката и се пренасят с каруци до лентовите транспортьори за сортиране.
	Джефри стоеше ококорен.
	— А как разбирате откъде идва всичко това?
	— Всяка баржа пристига с опис, ама обикновено я познаваме по цвета и миризмата. Като поработиш тук няколко години, свикваш да различаваш дали е от помийните ями в Сенките или долу от улица „Гуляйджийска“, или от клозетите на парковата алея. В крайна сметка всичко се свежда до диетата — каквото влезе, трябва да излезе. Тази баржа е от района на улица „Телена“. Там са предимно джуджета, материалът е много концентриран и сбит, трябва да отлежи малко, преди да може да се използва. Другият проблем е, че някои от дълбинниците използват материя от фини метални брънки наместо хартия и като изпаднат няколко брънки, ако не се извадят, в мелачното става направо ад.
	Те се върнаха в двора и Баркър посочи покрита площ, където няколко човека с папки крачеха напред-назад край дълга импровизирана маса и си записваха нещо, като тук-там подушваха съдържанието на подобни на паници съдове с дълги дръжки.
	{img:supa.png}
	— Това са нюхаджиите — обясни той. — Те кажи-речи оттук могат да кажат откъде пристига доставката и какво има в нея. Освен това могат да забъркат правилната смес, предназначена за кожарските цехове, бояджийниците, парфюмерийниците или каквото там. Умници са те. А виждаш ли онази голяма купчина рибешки кости? От храма на Офлър са, имаше голям религиозен празник. А ей там са останките от ланшния фестивал на цвеклото, дето го организираха образите от Юбервалд. Кожарите имаха наистина страшен проблем с розовата кожа, докато не им я отделихме.
	— А какво става с доставките от менажерията? — поинтересува се Джефри.
	— И тях ги държим отделно, водят се екзотични, наред с доставките от хералдическия филиал. Добре, че слонското а`ко се опакова в торби и се продава за компост веднага щом пристигне, иначе щеше да ни затрупа.
	Докато Джефри и Баркър вървяха покрай един от лентовите транспортьори, сър Хари се присъедини към тях. Беше свалил шапката и връхната си дреха и сега носеше кафява памучна риза с ред пури в горния джоб, каскет и кожени ботуши.
	— Надявам се, че си впечатлен от видяното, момко? — попита той.
	Преди Джефри да успее да отговори, едно джудже се покатери на платформа в средата на двора и наду огромен рог.
	— Това е старият Шлемочукорък, обявява предаване на смяната. — Сър Хари погледна часовника си. Май е време за малко обяд. Добре, младежо, да идем да видим какво има за хапване днес. На път към кабинета ми се отбий до едното място. Ето ти ключа, не забравяй да заключиш след себе си.
	В тази тоалетна Джефри с интерес откри голям сноп стари вестници, окачени на една кука. Сапунът обаче беше благоуханен, а кърпата чиста. Той се усмихна и си помисли: „Сър Хари Кинг не хвърля нищо на боклука“.
	{img:toalet.png}
	Още с влизането на Джефри в кабинета, сър Хари вдигна голяма кошница на бюрото си, извади пакет сандвичи и две резенчета кекс и му ги подаде.
	— Заповядай шише лимонада и чаша, Джефри — подкани го той.
	— Вие искате ли? — вежливо попита Джефри.
	— Не, момко, аз ще пия една бира. Колкото до храната, момчето ми, трябва да си призная, че най-много обичам остатъците. И понеже обичам остатъците, добрата ми съпруга, която кара готвачката да ми изпраща обяд всеки ден, я е обучила в изкуството да създава остатъци без неизбежното баровско ястие преди това. Имам си студен овнешки котлет с превъзходния кафяв сос на Меркел и Стингбат. Разкош! Натъпчи` се, момко, а после ще те закарам до дома.
	— Много ви благодаря, сър Хари, наистина — каза Джефри, допивайки лимонадата си до последната капчица, така че да няма остатък. — Денят беше много интересен и май видях повече а`ко, отколкото всяко момче на света!
	— Е, чудесно, а аз имам и сувенир за теб — усмихна се сър Хари. — Дължа ти долар за състезанието по а`ки-дий, а младият Пишльо несъмнено ми е оставил няколко армагана наоколо, така че това преспапие тук е наистина много специален подарък. От тъй наречените перли по калдъръма. Накарах младия Дерек Пруст да ми направи един уникат. — Той подаде на Джефри съвършена репродукция на бяло кучешко говненце с вграден златен долар. — Сложи го в музея си, момко, то е единствено по рода си и струва една-две парици. Беше ми приятно да се видим, Джефри, и ако някога решиш да дойдеш да работиш за мен, ще те наема на секундата. Обаче ще трябва да почнеш от дъното — додаде той с намигване.
	{img:para.png}
	Сър Хари изпрати Джефри до мястото, където го чакаше каретата му.
	— Закарай момчето до дома му — нареди на кочияша — и го придружи до прага.
	Джефри отново благодари на сър Хари и му маха с ръка от каретата, докато го изгуби от поглед. Като минаха край караулната при Речната порта на връщане към града, Джефри с удоволствие забеляза, че една от каруците на Хари Кинг е спряла пред нея.
	Прекосиха оживен пазар, където Джефри зърна коневръз на пътя. След ден, прекаран със сър Хари, той без колебание любезно помоли кочияша да спре, за да събере няколко пресни конски ябълки за розовата леха на Просто Хъмфри.
	{img:presni.png}
	Когато стигнаха до дома, кочияшът изчака Пишльо да се облекчи на дирека, след което Джефри вдигна кутрето и го пренесе по стълбището до входната врата. За негова голяма изненада и радост майка му я отвори още преди да е дръпнал звънеца.
	— Как те чаках, Джефри! — възкликна тя. — Толкова ми липсваше!
	Джефри знаеше, че на теория е твърде голям за гушкане, но се хвърли в обятията й и тя го взе на ръце. През рамото й видя баба си, на ръце с много малко бебе.
	— Това е новата ти сестричка, Холи — каза баба му. — Много е хубава, но леко намирисва. Да повикам бавачката да й смени пеленките, а?
	Джефри премести очи от баба си на майка си.
	— Може ли да помогна? — попита той, вдигайки кофата си.
	{img:bebe.png}


	__КРАЙ__
	А сега, не забравяйте да си измиете ръцете…
