	— _Г-н Семерджиев, коалицията НДСВ-НПСД беше първата коалиция сключена преди извънредните парламентарни избори. Как се стигна до нея?_
	— Основахме Народна Партия Свобода и достойнство, с цел да осъществим нов модел на политическо поведение и действия, както и да формираме нова идея за развитие на България — идеята за обединението на нацията, независимо от етнически и верски различия, т.е. обединение на усилията на българските граждани в общи цели, което ще гарантира напредъка на страната и ще доведе до достоен живот на хората. Бяхме твърдо решени да се явим сами на редовните парламентарни избори. За съжаление, политическата мафия предизвика предсрочни такива. Същата тази мафия ни създаде всички възможни административни пречки за регистрацията ни като политическа партия, което се осъществи буквално часове преди края на срока за регистрация в ЦИК. Тези са причините да потърсим политически партньори, за да участваме в изборите. Най-близко до нашите политически идеи са СДС и НДСВ. Със СДС не се получи по необясними за мен причини — най-вече остатъци на грозни политически навици, въпреки промените в партията. НДСВ се оказаха по-коректни и ни подадоха ръка, за да се осигури участието ни в изборите. Това е главната причина. Осъзнаваме негативите, които НДСВ носи заради участието си в управлението с ДПС и БСП, но отчитаме и обстоятелството, че в тази партия също има обновление — главно в структурите в провинцията — с млади и образовани политици. Ако те ни подадоха ръка за участие в изборите, то ние им подаваме ръка за обновление. На грешния трябва да се прости и да му се даде възможност да се върне на пътя към истината.
	— _Какво ви обединява? Считате ли, че тази коалиция ще постави основите на умерения политически център?_
	— В политиката партиите се обединяват за осъществяване на определени програмни цели. Кризата, която обхваща обществото днес, може да бъде преборена само с общи усилия. На първо място са, разбира се, галопиращото обедняване и унищожаването на малкия и среден бизнес, липсата на справедливост, отчайващо лошият инвестиционен климат, некачественото образование, репресията на държавата над личната свобода, лошото здравеопазване.
	Що се отнася до т.н. политически център — не, това не ни вълнува нас от Народна партия Свобода и достойнство. Ние сме по-дясно ориентирани от НДСВ. Нашите главни цели са свързани с националния успех на основата на пазарната икономика и богатството на традициите в българското общество (не тези от комунизма, естествено). Традиции, носещи ценностите на различни етноси и религии. Спойката между тях, намирането на общото, а не противоречията, ще се превърне в мотор на напредъка. Теоретизирането на тема ляво, дясно, център и т.н. е остарял начин на мислене, макар и да дава определена ориентация за политическо поведение. За мен лично, т.н. център е вредно нещо — това означава компромис с левите — политиците, които ограбват хората и спират развитието. А точно те трябва да бъдат изгонени от управлението в България. Това е и голямата грешка на НДСВ от близкото минало. Трябва да се разбере веднъж завинаги, че левите са онези, които носят конфронтацията, бедността и безпътицата! Какъв компромис с подобни хора?
	— _Бихте ли очертали вашата икономическа програма? Идеите ви за преодоляване на последствията от икономическата криза?_
	— На първо място е спирането на грабежа. В България се ограбва близо една трета от националния доход. Ограбва се от групи бандити. Това може да бъде спряно чрез бързи промени в държавната администрация, намаляване на бюрокрацията, премахване на процедури и разрешителни, които задушават инициативата и изсмукват огромни пари, задушават икономиката с корупция. Промяна на използването на европейките фондове — насочване на програмите към хората, а не към големите фирми и арендатори. Подобна политика ще има най-малко два ефекта — насочване на огромни средства за социални дейности и повишаване на доходи, а от друга страна рязко засилване на икономическата активност.
	Естествено, без смачкване на монополите, всичко това са празни приказки.
	Ние сме за ниски данъци. Ниски данъци и ниско равнище на корупцията — това означава икономически растеж. Надяваме се да успеем да допринесем за подобряване на инвестиционния климат. Промяна в доверието на инвеститорите — български и чуждестранни — към държавата. В тази посока несъмнено стои въпросът за съдебната система, колкото на пръв поглед де не е „икономически“ въпрос. Подобно е значението на качеството на образованието.
	— _Повечето прогнози са категорични, че след парламентарните избори ни очаква коалиционно правителство. Има и прогнози за нови парламентарни избори. Вие готови ли сте да участвате в бъдещото управление на страната? При какви условия?_
	— Какво ще е поведението на „Свобода и достойнство“ след изборите, ще определим според това, което ще покаже доверието на избирателя. Това решение е главното. То предопределя и условията, при които е възможно участие в управлението на страната.
	— _Непосредствено след парламентарните избори във Варна ще има извънредни избори за кмет. Готови ли сте с кандидатура?_
	— Това ще реши варненската ни организация. Най-важното е варненци да имат добър кмет, който да се ползва с доверието им. Кмет, който заедно с варненци да върне красотата на града и интереса на всички ни към красива Варна. Пожелавам го на варненци от сърце.
	— _Вие сте известен като един от българските инженери с най-голям опит в строителството на пристанища. Изборите (парламентарни и кметски) отново поставиха в центъра на обществената дискусия във Варна съдбата на Пристанище Варна. Според Вас, кой от проектите за изграждане на ново пристанище, обсъждани във Варна, е най-полезен за бъдещето на града?_
	— За съжаление не познавам последните дискусии около съдбата и развитието на Пристанище Варна и въобще целия район. По тази причина не трябва да се произнасям като професионалист. За съжаление, оставам с впечатление, че за подобни решения не се търсят специалисти. Като гледам какви фирми и хора се занимават с пристанищата в България, и се чудя, да се смея, или по-скоро да плача. Нямам предвид само Варна. Намесват се интереси, които целят главно източване на огромни пари от държавата и хората. Без в тези интереси да се държи сметка за икономическа ефективност, национални и регионални интереси, екология и т.н. Много отдавна управлението на Черноморието въобще се извършва твърде некомпетентно и за съжаление с лоши последици, които ще се отразяват и през следващите десетилетия. Това е както в сферата на туризма, така и в сферата на морския транспорт и в пристанищната дейност.
@	Разговора води Антон Луков (nakratko.bg)
@@	Публикувано на 8 април 2013 г.


#	Бележки към публикацията от Антон Луков:
	Руслан Семерджиев е зам.-председател на НПСД. Бил е народен представител в 36. НС.
	Дългогодишен проектант и главен проектант в направление „Пристанища“ на „Транспроект“ в периода на най-голямото строителство на пристанища в България. Проектирал пристанища и в чужбина, в т.ч. и за западноевропейски инвеститори.
