D>
	На децата ми
	На жена ми
D$


>	Пролог

	Летището в Бомбай, 23 януари 1966 г., 3 часа през нощта. Последните пътници за полета на „Еър Индия“ 101 преминават по бетоновото покритие и се изкачват по стълбичката на „Боинг-707“. В опразненото помещение за заминаващи са застанали двама души, изправени срещу прозореца.
	— Какво има в този плик?
	— Предпочитам да не знаете.
	— На кого трябва да го предам?
	— При престоя в Женева ще идете да пийнете нещо на бара. Ще се приближи мъж и ще ви предложи джин с тоник.
	— Не пия алкохол, господине.
	— Ами тогава само ще гледате чашата. Събеседникът ви ще се представи като Арнолд Кнопф. Останалото е въпрос на дискретност, а аз знам, че имате талант за това.
	— Не обичам да си служите с мен за вашите дребни сделки.
	— Откъде знаете, че става дума за дребна сделка, скъпи Адеш?
	Тонът на Джордж Аштън съвсем не беше любезен.
	— Добре, но след това пътуване ще бъдем квит. За последен път използвате индийската дипломатическа поща за лични цели.
	— Ще бъдем квит, когато реша аз. За ваше сведение няма нищо лично в това, което ви моля да извършите. Не изпускайте самолета си, ще ме понижат, ако още забавя отпътуването. Възползвайте се от полета, за да си починете, изглеждате ми уморен. След няколко дни ще заседавате на конференцията на ООН в Ню Йорк. Имате късмет, вече не понасям вашата храна. Понякога сънувам, че хапвам хубав хотдог на Медисън Авеню. Изяжте един за мое здраве.
	— Не ям свинско, господине.
	— Досаждате ми, Адеш, но все пак ви желая добър път.

	* * *

	Адеш Шамал никога не срещна въпросния човек на бара на летището в Женева. След като кацна в Делхи, а после в Бейрут, самолетът отново излетя в 3 часа през нощта. Единият от уредите за радионавигация беше повреден.
	В 6 часа 58 минути и 54 секунди командирът на полета получи разрешение от контролната кула в Женева да се спусне на ниво 160 след преминаването над Монблан.
	В 7 часа 00 минути и 43 секунди командирът Дсуза съобщи, че е преминал планината и е започнал спускане към Женева. От контролната кула му отговориха, че позицията му е погрешна и че се намира на седем мили от планинския масив. Командирът извести, че е получил съобщението, в 7 часа 1 минута и 00 секунди.
	В 7 часа 02 минути и 00 секунди на 24 януари 1966-а радарът на полета „Еър Индия“ 101 изпрати електронен сигнал, който застина за една минута на екрана в контролната кула и изчезна.
	„Боингът-707“, кръстен „Канченджунга“*, се беше разбил в скалите на връх Ла Турнет на височина 4670 метра. Нито един от 11-те членове на екипажа и сто и шестимата пътници не оцеля след сблъсъка.
	[* Канченджунга (Кангчендзьонга) е третият по височина връх в света (8585 м). Намира се между Индия и Непал и привлича голям брой поклонници и туристи от цял свят заради ритуалното обикаляне на върха (около 60 км), като е забранено изкачването му. — Б.пр.]
	Шестнайсет години след катастрофата на „Малабар Принцес“* втори самолет на компанията „Еър Индия“ се беше разбил над Монблан на същото място**.
	[* На 3 ноември 1950 г. четиримоторният витлов самолет на Air India „Принцесата на Малабар“ (Malabar Princess), с 40 души на борда и екипаж от осем души, изпълнява полет от Бомбай за Лондон с междинно кацане в Кайро. Оказвайки се над Алпите, главният пилот, англичанинът Алън Сейнт (Alan Saint), съобщава на контролната кула на летището в Женева, че в условията на снежна буря машината му губи височина, и иска принудително кацане. В 10:43 часа контролните кули в Гренобъл и Женева чуват съобщението: „Намирам се над Воарон, на 4700 м височина“. И връзката прекъсва. Самолетът не се приземява. — Б.пр.]
	[** Следващото нещастие с индийски самолет и на почти същото място се случва на 24 януари 1966 г. Това е Boeing 707 на Air India, който пътува от Бейрут (Ливан) за Женева. Различни източници посочват различен брой жертви — 165 или 117. Между тях е атомният физик Хоми Джехангир Бхабха (Homi Jehangir Bhabha), смятан за баща на индийската ядрена програма. Привърженици на конспиративните теории виждат в този факт „сигурната“ причина за инцидента. — Б.пр.]


>	1.

	_24 януари 2012 г._
	Бурята бушуваше над планината, ужасяващи ветрове помитаха снежните пластове, нищо не се виждаше. Двамата алпинисти, вързани с въже, едва успяваха да зърнат ръцете си. Беше невъзможно да се придвижват в бялата суграшица.
	От два часа Шамир мислеше единствено за това, че трябва да се върнат обратно, но Сюзи настояваше да вървят напред, възползвайки се от воя на вятъра, за да пренебрегва многократните му призиви да прекратят изкачването. Би трябвало да спрат и да издълбаят дупка, където да се укрият. С този бавен ритъм никога нямаше да стигнат до убежището преди падането на нощта. Шамир беше измръзнал, лицето му беше покрито със скреж и постепенното изтръпване на крайниците му го тревожеше. Алпинизмът на големи височини може много бързо да се превърне в игра на криеница със смъртта. Планината няма приятели, за нея всички са неканени гости: когато тя затваря вратата си за вас, трябва безрезервно да й се подчините. Вбесяваше се, че Сюзи не помни на какво я беше учил, преди да се съгласи да я придружи.
	На 4600 метра надморска височина, в разгара на бурята, е наложително да запазиш хладнокръвие и Шамир се разрови из спомените си, за да се успокои.
	Миналото лято той и Сюзи бяха отишли да тренират в националния парк Арапахо. Но Колорадо беше друго нещо и климатичните условия — несравними с това, с което се сблъскаха днес следобед.
	Катеренето на връх Грейс беше поврат в тяхната връзка. Когато се върнаха в долината, отседнаха в един мотел в Джорджтаун и за първи път спаха в една и съща стая. Тя беше съвсем невзрачна, но леглото беше достатъчно широко, за да останат в него цели два дни. Два дни и две нощи, през които всеки беше лекувал по тялото на другия раните, нанесени от планината. Понякога е достатъчен само един жест, само малко внимание, за да си създадеш убеждението, че си срещнал този друг, който прилича на теб. Точно това беше почувствал Шамир.


	Една година преди това Сюзи беше позвънила на вратата му с усмивка, която го беше смутила. В Балтимор не се срещат често усмихнати хора.
	— Разбрах, че вие сте най-добрият учител по алпинизъм в щата! — каза му тя вместо добър ден.
	— Дори и да беше истина, нямаше да е голяма заслуга, защото Мериленд е равен като пустиня. Най-високият му връх е висок около хиляда метра и дори петгодишно дете може да го изкачи пеша…
	— Прочетох в блога ви за вашите експедиции.
	— С какво мога да ви услужа, госпожице? — беше попитал Шамир.
	— Имам нужда от търпелив учител и водач.
	— Не съм най-добрият алпинист в тази страна, а и не давам уроци.
	— Може би, но се възхищавам от вашата техника и ценя вашата простота.
	Сюзи беше влязла в хола, без той да я покани, и му беше обяснила причините за посещението си. За една година искала да стане опитна алпинистка, но призна, че никога не се е катерила.
	— Защо сега и защо толкова бързо?
	— Има хора, които някой ден са призовани от Бога, а аз — от планината. Всяка нощ сънувам едно и също нещо. Виждам как се катеря по заснежените върхове в абсолютна тишина, чувствам нещо като екстаз. Защо да не превърна мечтата в действителност, като предприема нещо? .
	— Двете не са несъвместими — беше отговорил Шамир.
	И тъй като Сюзи го гледаше с неразбиране, той добави:
	— Призоваването от Бога и от планината. Но Бог е по-мълчалив, планината ръмжи и воят на вятъра понякога е страшен.
	— Толкова по-зле за тишината. Кога можем да започнем?
	— Госпожице…
	— Бейкър. Но ме наричайте Сюзи.
	— Катеря се най-вече за да бъда сам.
	— Може да сте сам и когато сме двама, не съм приказлива.
	— Няма как да станете опитна алпинистка за една година, освен ако не посветите на това цялото си време.
	— Не ме познавате. Когато реша нещо, нищо не може да ме спре, никога няма да имате толкова мотивирана ученичка.
	За нея катеренето се било превърнало в обсесия. Когато аргументите й свършиха, тя му беше предложила да му плати, за да подобри жизнения си стандарт, да ремонтира скромната си къща, която имала нужда от ремонт. Шамир беше прекъснал потока от думи, като й беше дал първия според нея урок.
	Всъщност това беше само съвет. Горе на скалата трябва да си спокоен, да запазиш самообладание, да контролираш всеки жест. Обратното на нейното държане.
	На тръгване й беше обещал да помисли и да се срещне с нея.
	Докато тя слизаше по стълбите пред къщата му, й зададе въпрос: защо беше избрала него. Очакваше по-искрен отговор, а не ласкателство.
	Сюзи се беше обърнала и дълго не свали поглед от него.
	— Заради снимката ви в блога. Харесахте ми, а аз винаги се доверявам на инстинкта си.
	Без да добави нищо, тя си беше отишла.

	* * *

	Беше се върнала още на другия ден. Беше паркирала колата си пред гаража, където работеше Шамир, и след като разпита шефа му, с решителна крачка се беше запътила към трапа, където той сменяше маслото на стар кадилак.
	— Какво правите тук? — беше попитал той, бършейки ръце в работния комбинезон.
	— А вие какво мислите!
	— Казах ви, че ще помисля и ще ви се обадя.
	— Четирийсет хиляди долара за обучението ми. Ако ме тренирате през уикендите по осем часа на ден, това прави общо сто трийсет и два часа. Познавам алпинисти, които са се изкачвали с по-малък опит. Четирийсет долара на час е възнаграждение на лекар. И ще ви плащам в края на всяка седмица.
	— С какво точно се занимавате, госпожице?
	— Дълго време бях студентка и учех безполезни неща, после работих при един антиквар, до деня, когато предложенията му станаха твърде нахални. В момента търся пътя си.
	— С други думи, имате богат татко и не знаете как да убиете времето си. Нямаме много общо помежду си.
	— В миналия век буржоата имали тъпи предразсъдъци за работниците, сега е обратно — веднага беше отговорила тя.
	Шамир не беше успял да завърши следването си по финансови причини. Сумата, която Сюзи му предлагаше за уроците по алпинизъм, щеше да му свърши добра работа. Но той не успяваше да разбере дали нейното нахалство и дързост го очароваха, или го дразнеха.
	— Нямам никакви предразсъдъци, госпожице Бейкър. Аз съм автомонтьор и разликата между нас е, че работата за мен е всекидневна необходимост и не бих искал да ме уволнят, защото бърборя с хубаво момиче, вместо да сменя маслото.
	— Вие не бърборите, но благодаря за комплимента.
	— Ще ви се обадя, когато взема решение — каза Шамир и продължи работата си.


	Стори го още същата вечер, докато наблюдаваше чинията си в заведението за бързо хранене, недалеч от гаража, в което вечеряше всеки ден. Беше се обадил на Сюзи Бейкър и й беше определил среща следващата събота в 8 часа в спортния комплекс в покрайнините на Балтимор.


	Прекараха шест месеца в изкачване на бетонна стена. Следващите три месеца Шамир обучаваше Сюзи в катерене по истински скали. Не го беше излъгала — упоритостта й го изненадваше. Никога не изглеждаше уморена. Когато изранените й крайници я боляха толкова силно, че всеки друг би се отказал, тя продължаваше с още по-голяма енергия.
	Когато Шамир й беше казал, че вече може да атакува планината и че в началото на лятото ще я заведе да покорява най-високия връх в Колорадо, Сюзи беше толкова щастлива, че той я покани на вечеря.
	Като се изключат няколкото сандвича, които бяха споделяли по време на тренировките, те за първи път сядаха да вечерят заедно. Но докато Шамир беше разказал живота си, беше описал идването на родителите си в Америка, бедността им, жертвите, които бяха направили, за да може той да учи, Сюзи, която не беше споменала нищо за нейния, освен че живее в Бостън и идва всеки уикенд за тренировките, му беше заявила, че възнамерявала изкачи Монблан следващата година.
	Шамир вече беше предприел същото изкачване при едно пътуване в Европа, което се осъществи благодарение на конкурс в университета, който беше спечелил няколко години по-рано. Но планината го беше отблъснала и се наложи да се върне, макар че оставаха няколко часа път, и все още изпитваше горчиво разочарование, утешавайки се с мисълта, че той и другарите му се бяха върнали живи и здрави. Монблан често беше отнемал живота на онези, които не бяха успели да се откажат.
	— Говорите за планината, сякаш има душа — беше му казала тя в края на вечерята.
	— Всеки алпинист вярва в това и се надявам, че и вие ще мислите така отсега нататък.
	— Бихте ли повторили?
	— Ако някой ден имам средства, да.
	— Ще ви направя непочтено предложение, Шамир. Като свърша подготовката, аз ще ви заведа там.
	Шамир смяташе, че Сюзи все още не е готова да изкачи Монблан, а пътуването щеше да е много скъпо. Беше й благодарил и бе отхвърлил предложението.
	— След по-малко от година ще покоря Монблан или с вас, или без вас — беше заявила Сюзи, когато станаха от масата.
	След екскурзията в Колорадо, когато се целунаха на връх Грейс, Шамир беше отказал да взима от нея пари.
	През следващите шест месеца Сюзи не му даваше мира с новата си прищявка: покоряването на най-високия връх в Европа.
	В една ноемврийска сутрин Шамир и Сюзи за първи път се скараха. Той се беше прибрал вкъщи и я беше заварил седнала по турски на килима в хола с разтворена карта пред нея. Един бегъл поглед беше достатъчен, за да разпознае планинския релеф, където Сюзи вече беше очертала маршрута с червен молив.
	— Още не си готова — беше повторил той за кой ли път. — Никога ли не се отказваш, когато си наумиш нещо?
	— Никога! — гордо беше отговорила тя, размахвайки два самолетни билета. — Ще заминем в средата на януари.
	Той би се поколебал да я заведе дори през лятото, но за средата на януари не можеше и дума да става. Сюзи беше възразила, че през лятото Монблан е туристическа атракция. Искала да го изкачи сама с него. Седмици наред изучавала маршрута, вече го познавала до най-малките подробности.
	Шамир се беше ядосал. На 4800 метра височина съдържанието на кислород във въздух намалявал двойно и предизвиквал главоболие, отмаляване на краката, гадене и замайване у хората, които искат да покоряват върховете, без да са достатъчно добре подготвени. През зимата те били достъпни само за много опитни алпинисти, а Сюзи съвсем не била такава.
	Но тя упорито държеше на своето.
	— Ще преминем през Егюий дю Гуте, за да достигнем върховете Бос. Първия ден ще се изкачим от Ни д’Егл. Шест, най-малко осем часа, за да стигнем хижа „Тет Рус“. На разсъмване ще достигнем до прохода Дом, после ще минем през заслона „Вало“. На 4362 метра ще сме достигнали височината на връх Грейс. — Беше обещала да се върнат обратно, ако метеорологичните условия са неблагоприятни. — След това двата Бос — беше продължила възбудено, посочвайки червеното кръстче, нарисувано на картата. — И накрая ще дойде ред на Ла Турнет, преди да атакуваме върха. Като стигнем, ще се снимаме и ще слезем. Ще покориш върха, за който си мечтал.
	— Не и по този начин, Сюзи, не искам да те подлагам на такива рискове. Ще изкачим Монблан в деня, когато имам средства да те заведа. Обещавам ти. Но не и през зимата, това е самоубийство.
	Сюзи упорстваше.
	— Ами ако ти кажа, че след първата ни целувка на връх Грейс съм започнала да си мечтая, че ще ми поискаш ръката на Монблан? И ако януари за мен е най-подходящото време? Нима това не е по-важно от твоите проклети метеорологични прогнози? Шамир, всичко разваляш, исках…
	— Нищо не съм развалил — бе прошепнал той. — Все едно, ти винаги постигаш целите си. Съгласен съм, но дотогава няма да ти дам нито миг покой. Всяка свободна минута ще бъде посветена на това безумие. Трябва да си готова не само да изкачиш тази планина, която е много по-коварна, отколкото изглежда, но и за климата й. А ти още никога не си попадала в буря на такава височина.


	Шамир си спомняше всяка дума от онзи разговор в топлата му къща в Балтимор, докато снегът шибаше лицето му, изтръпнало от пронизваща болка.
	Вятърът се усили. На петнайсет метра пред него Сюзи вече беше само една сянка в освирепялата буря.
	Не трябваше да се поддава на страха, не трябваше да се поти: потта беше фатална на голяма височина — залепваше за кожата и замръзваше, щом температурата на тялото се понижаваше.
	Тревожеше се най-вече от това, че Сюзи е първа на въжето, та нали той бе водачът, а тя ученичката. Но тя не желаеше да забави ход и от един час беше застанала начело. Заслонът „Вало“ вече беше далечен спомен. Трябваше оттам да се върнат обратно. Беше съвсем тъмно, когато бяха решили да продължат и да навлязат в шеметния коридор.
	През снежната завеса, раздирана от вятъра, той зърна Сюзи, която сякаш махаше с ръце. Прието е да се спазва разстояние от петнайсетина метра между катерачите, прикрепени на въже, но Сюзи най-сетне забави крачка и Шамир реши да наруши правилото и да се приближи до нея. Когато я стигна, тя се долепи до него и му извика, че със сигурност е забелязала скалите на Ла Турнет. Ако успеят да ги стигнат, могат да се прикрият по техните стени.
	— Няма да успеем, много са далеч — изкрещя Шамир.
	— Имаш ли по-добро предложение? — отговори Сюзи, дърпайки въжето.
	Шамир вдигна рамене и реши да заеме първото място.
	— Не стой толкова близо до мен — нареди той и заби никела си.
	Когато усети, че не намира опора, и разбра, че вече е твърде късно, той се обърна към Сюзи да я предупреди за опасността.
	Въжето внезапно се опъна. Сюзи бе изхвърлена напред и въпреки усилията си последва Шамир в цепнатината, която се беше разтворила под краката им.
	Търкаляйки се надолу с шеметна скорост, те нямаше как да забавят падането си. Екипът на Шамир се разкъса, едрият скреж раздра кожата му. Главата му се удари в леда и му се строи, че някой разбива лицето му с юмрук. Беше ослепял от шурналата кръв. Не му достигаше въздух. Алпинистите, оцелели след пропадане в цепнатина, го сравняват с корабокрушение, с давене. Точно това чувстваше и той.
	Неспособни да се закачат за стената, те продължаваха да падат. Шамир изкрещя името на Сюзи, но никой не му отговори.
	Най-сетне докосна твърда земя. Ударът беше тъп, но внезапен, сякаш, поглъщайки го, планината беше решила да го нокаутира.
	Вдигна глава и видя бяла маса, която го затрупваше. После настъпи тишина.


>	2.

	Нечия длан почистваше снега от лицето му. Далечен глас го умоляваше да отвори очи. Видя над себе си мъртвешки бледото лице на Сюзи, оградено с ореол. Тя трепереше от студ, но свали ръкавиците си и махна снега от устата и ноздрите му.
	— Можеш ли да помръднеш?
	Шамир кимна утвърдително с глава. Беше дошъл на себе си и опита да се изправи.
	— Болят ме ребрата и рамото — простена той. — А ти как си?
	— Все едно валяк е минал върху ми, но нямам нищо счупено. Загубих съзнание, когато паднах на дъното на цепнатината, и нямам представа колко време е минало оттогава.
	— А часовникът ти?
	— Счупен е.
	— А моят?
	— Няма го на китката ти.
	— Ако не направим нещо, ще замръзнем. Помогни ми да стана.
	Сюзи изрови снега, в който беше затънал до кръста.
	— Аз съм виновна за всичко — изкрещя, докато с всички сили се опитваше да го освободи от снежната покривка.
	— Успя ли да видиш небето? — попита Шамир, докато се мъчеше да стане.
	— Видях късче небе, но не съм сигурна колко е часът, трябва да изчакаме да съмне.
	— Отвори комбинезона ми и ме разтрий. Побързай, защото умирам от студ. И веднага си сложи ръкавиците. Ако пръстите ти замръзнат, свършено е с нас.
	Сюзи взе раницата, която я беше спасила при падането. Извади тениска и дръпна ципа на комбинезона на Шамир и започна неуморно да го разтрива. Шамир едва устояваше на непоносимата болка. Когато го изсуши, Сюзи превърза гърдите му, затвори комбинезона и разгъна спалния си чувал.
	— Трябва да влезем в него заедно и да се топлим. Това е единственият ни шанс.
	Като никога Сюзи се подчини. Тя отново бръкна в раницата си и за всеки случай провери екрана на мобилния си телефон, преди да го изключи. После помогна на Шамир да се вмъкне в спалния чувал и се сгуши до него.
	— Изтощена съм.
	— Трябва да се борим, ако заспим, няма да се събудим.
	— Мислиш ли, че ще ни открият?
	— Никой няма да забележи отсъствието ни, преди да съмне. А и се съмнявам, че спасителите ще ни търсят тук. Трябва да се изкачим горе.
	— Как можем да се изкачим?
	— Ще възстановим силите си и ако утре е по-светло, ще потърсим пикелите. Ако имаме късмет…


	Сюзи и Шамир прекараха часове наред в мрака. Когато очите им свикнаха с него, забелязаха, че дъното на цепнатината продължава към подземна пещера.
	Най-сетне светлинен лъч проби тъмнината на трийсетина метра над мястото, където се намираха. Шамир разтърси Сюзи.
	— Да станем — нареди той.
	Сюзи погледна пред себе си. Гледката беше прекрасна и ужасяваща. Леден свод се издигаше над бездна с искрящи стени.
	— Това е понор* — прошепна Шамир, показвайки горната част на отвора. — Естествен карстов кладенец, който свързва въртоп с подземна пропаст. Обиколката му не е голяма, може би ще успеем да се изкатерим.
	[* Понор или губилище в геологията е карстово образувание — проходен въртоп. Представлява вертикална или почти вертикална шахта или комин, която излиза на земната повърхност и в нея обикновено биват поглъщани (понират) постоянно течащи (реки, потоци) или временно събиращи се (при интензивни валежи) надземни води. — Б.пр.]
	И той и посочи възможния маршрут. Кладенецът беше стръмен, но след един-два часа слънцето щеше да размекне леда и котките им може би щяха да се забият. Петдесет, може би шейсет метра, трудно беше да се определи разстоянието до повърхността, но ако успееха да достигнат корниза, продължението му беше достатъчно тясно, за да се изкачат с гръб към стената и изтласквайки се с крака.
	— Как е рамото ти?
	— Боли, но се търпи. Все едно, това е единственият ни шанс, невъзможно е да се изкачим по цепнатината. Дотогава трябва да намерим пикелите.
	— Ако тръгнем през пещерата, може би има друг изход…
	— Не и през януари. Дори ако има подземна река, тя е замръзнала. Единственият изход е през този понор. Днес няма да можем да тръгнем, ще ни трябват поне пет часа, а докато слънцето премине от другата страна на склона, остават два часа. Невъзможно е да се изкатерим в тъмното. Да си починем и да потърсим екипировката. Температурата в тази пещера не е толкова ниска, дори може да поспим малко в спалния чувал.
	— Наистина ли мислиш, че можем да се измъкнем?
	— Ти можеш да изкатериш този комин, ще застанеш отпред.
	— Не, по-добре ти — помоли Сюзи.
	— Много ме болят ребрата и няма да мога да те издърпам, а ако се откача, ще те повлека със себе си.
	Шамир се върна на мястото, където бяха паднали. Едва дишаше от болка, но се стараеше да не го показва на Сюзи. Докато дълбаеха снега, надявайки се да открият пикелите, тя се отдалечи към дъното на пещерата.
	По едно време Шамир чу, че го вика, обърна се и се запъти към нея.
	— Ела да ми помогнеш, Сюзи!
	— Остави пикелите и ела да видиш!


	В дъното на пещерата леден килим, толкова гладък, сякаш бе обработен с машина, се простираше пред тях и се губеше в тъмнината.
	— Ще потърся фенера.
	— Ела с мен. Ще разгледаме това място по-късно.
	Сюзи се подчини с нежелание и се върна там, откъдето Шамир беше започнал търсенето.
	Цял час копаха в снега. Шамир забеляза ремъка на раницата, която беше загубил при падането, и облекчено въздъхна. Находката го обнадежди. Но нямаше и помен от пикели.
	— Имаме два фенера, два газови котлона, двойна дажба храна и две въжета от по четирийсет и пет метра. Виж стената, огряна от светлината: ледът е почнал да се топи, трябва да се запасим с вода, защото много бързо ще се обезводним.
	Сюзи усети, че умира от жажда. Взе манерката си и се опита да я задържи там, където ледът капеше.
	Шамир се оказа прав, светлината избледня и скоро изчезна, сякаш някакво злотворно присъствие беше затворило небесния отвор над главите им.
	Сюзи запали фенера. Подреди нещата си, отвори спалния чувал и се пъхна вътре.
	Шамир беше загубил своя. Взе фенера и продължи да копае снега, но безуспешно. Изтощен, задъхан и с пламнали от болка дробове, той реши да отдъхне. Когато отиде при Сюзи, тя разчупи сухара и му подаде половината.
	Шамир не можеше нищо да преглътне, повдигаше му се при мисълта да сложи нещо в устата си.
	— Колко? — попита Сюзи.
	— Ако се храним и пием достатъчно вода, ако лавина не затрупа кладенеца, може би шест дни.
	— Питах те след колко дни ще умрем, но предполагам, че си ми отговорил.
	— Спасителите няма да чакат дълго, за да тръгнат да ни търсят.
	— Няма да ни намерят, ти самият го каза. Не и на дъното на тази дупка. Никога няма да стигна до онази площадка, която ми показа преди малко, и дори да успея, не е по силите ми да се изкатеря по шейсетметров комин.
	Шамир въздъхна.
	— Баща ми казваше: ако не можеш да си представиш дадено положение като цяло, пристъпи към него поетапно. Всеки отделен етап ще ти се стори осъществим и сборът от малките сполуки ще те отведе до целта, която си набелязал. Утре сутринта, когато светлината огрее достатъчно цепнатината, ще измислим по какъв начин да достигнем корниза. Колкото до кладенеца, ако трябва да изчакаме следващия ден, ще чакаме. А засега пести батериите и угаси тази лампа.
	В мрака, който ги обгръщаше, Шамир и Сюзи усещаха как над тях вятърът бушува в планината. Тя постави глава на рамото на Шамир и му поиска прошка. Но измъчен от болката, Шамир вече беше заспал.

	* * *

	Сюзи се събуди среднощ от гръмотевично бучене и за първи път помисли, че ще умре ей тук, на дъното на цепнатината. Повече от смъртта я плашеше продължителността на умирането. Цепнатината не е предназначена за живите, беше прочела веднъж в някакъв разказ за алпинисти.
	— Не е буря, а лавина — прошепна Шамир. — Заспивай и престани да мислиш за смъртта, никога не трябва да се мисли за нея.
	— Не мислех.
	— Толкова силно се притисна към мен, че ме събуди. Имаме още време пред нас.
	— Писна ми да чакам — каза Сюзи. — Ще се поразходя малко, краката ми се схванаха. Ти остани и почивай, няма да се отдалечавам.
	Шамир не беше в състояние да я последва. При всяко вдишване поемаше все по-малко въздух и се боеше от момента, когато вече нямаше да може да диша, ако състоянието му продължеше да се влошава. Помоли Сюзи да внимава и отново заспа.


	Сюзи вървеше навътре в галерията, като внимаваше къде стъпва. Никога не се знае колко сигурно е дъното на цепнатината, във всеки момент може да се пропука. Тя мина под свода и навлезе в просторната галерия, която беше забелязала, когато Шамир й беше наредил да се върне обратно. Лицето й промени изражението си и тя потегли решително напред.
	— Знам, че си някъде тук, съвсем наблизо. От години те търся — прошепна тя.
	Продължи пътя си, като внимателно оглеждаше всеки ъгъл, всяка неравност по стените. Изведнъж лампата на челото й освети сребрист предмет. Сюзи запали и фенера. Не беше разумно да изразходва толкова енергия за няколко минути, но беше твърде възбудена, за да мисли за икономии. Стисна дръжката на фенера и протегна ръка.
	— Покажи се, искам само да взема това, което ми принадлежи, а ти никога не трябваше да ни го отнемаш.
	Сюзи се приближи до отражението. На това място ледът имаше странна форма. Тя изчисти тънкия пласт скреж, който я покриваше, и беше сигурна, че под почти прозрачната ледена обвивка видя парче метал.
	От години Сюзи беше убедена, че тази пещера съществува. Едва ли можеше да изчисли количеството часове, прекарани в четене на разкази на алпинисти, опитали се да изкачат скалите на Ла Турнет, в изучаване на съобщенията за злополуки, в анализ на най-малките снимки, в изследване на докладите за движението на ледниците от половин век насам. И всичко това, за да бъде сигурна, че нищо не й е убягнало. А колко страдания беше премълчала през всички онези дни, докато беше тренирала катерене, мислейки за целта си.
	Погледна към мястото, където спеше Шамир, беше твърде далеч, за да го види. Пристъпи, като не смееше да диша.
	Галерията се разширяваше. Стените, изваяни от природата в утробата на планината, напомняха стените на троглодитско селище.
	Изведнъж сърцето на Сюзи заби по-бързо.
	Пилотската кабина на един „Боинг-707“, затрупан с железни отломки, лежеше на една страна и сякаш гледаше странната посетителка с отчаяние, което времето не беше успяло да заличи.
	На десетина крачки лежеше част от тялото на самолета сред кабели и останки от седалки, замръзнали в снега.
	По земята се въргаляха отломки, най-вече метални части, изтръгнати и изкривени от силния удар. Предният колесник стърчеше сред купчината. Част от врата, на която все още се виждаха надписи, беше забита в ледения свод на няколко метра от пода.
	Това беше предната част на „Канченджунга“, замръзнала в гробницата, която планината й беше отредила.
	Сюзи се приближи настръхнала и ужасена от откритието си.
	— Ето те най-сетне — промърмори тя. — Толкова чаках този миг…
	Тя коленичи мълчаливо пред падналия самолет.

	* * *

	Чу стъпки, обърна се и видя светлината от фенерчето на Шамир на входа на пещерата. Замисли се за миг, изпълнена с колебание.
	— Тук съм — каза тя и стана.
	Втурна се към него. Шамир изглеждаше сърдит.
	— Не трябваше да ставаш.
	— Знам, но ми се стори, че се вкочанявам, и се тревожех за теб: намери ли някакъв изход?
	— Още не.
	— А нещо друго, заради което си струва да хабиш батериите си?
	Сюзи нищо не каза и погледна Шамир. Беше сърдит не от болка, а защото осъзнаваше опасността. И това й напомни колко тежко беше положението им, което почти беше забравила за няколко минути.
	— Иди да спиш, аз ще поогледам още малко и ще дойда при теб.
	Шамир я отблъсна и влезе в пещерата. Като видя останките от самолета, облещи очи.
	— Впечатляващо е, нали! — каза Сюзи.
	Той погледна надписите на хинди, които тя освети с фенера, и се поколеба да се приближи.
	— Вероятно това е „Малабар Принцес“ — предположи Шамир.
	— Не, „Малабар“ е бил четиримоторен витлов самолет, а това е „Канченджунга“.
	— И откъде знаеш всичко това?
	— Дълга история — отговори Сюзи.
	— Знаела си, че е тук, нали?
	— Надявах се.
	— Затова ли толкова упорито настояваше да се изкачим на Монблан? За да открием тези останки?
	— Да, но не по този начин. Исках да се спуснем с въже.
	— Значи, си знаела за тази пещера.
	— Един алпинист открил входа на твоя карстов кладенец сред скалите на Ла Турнет преди три години. Било през лятото, той чул шума от водите на подземна река през ледена стена. Успял да стигне до върха на кладенеца, но не се осмелил да слезе.
	— И през цялото време си ме лъгала? Когато дойде вкъщи, вече си имала това на ум.
	— Ще ти разкажа всичко, Шамир, когато узнаеш, ще ме разбереш — каза Сюзи и се запъти към самолета.
	Шамир я задържа с ръка.
	— Това място е гробница, свято е, не трябва да смущаваме покоя на мъртвите. Хайде, да си вървим — нареди той.
	— Моля те, дай ми само един час да разгледам пилотската кабина. Освен това възможно е тази галерия да води към друг изход, по-удобен от твоя кладенец.
	Сюзи се запъти към разбития самолет, а Шамир — към вътрешността на пещерата. Гледката я омайваше. Овъгленото бордно табло вътре в кабината беше покрито с нещо като леден език, който сякаш беше налапал ламарината. Видя тъмна фигура на пилотската седалка, но веднага прогони образа, обръщайки гръб на смразяващото кръвта видение. Завъртя се и се приближи до парчето корпус, килнато настрани, в което седалките бяха повдигнати от ударната вълна.
	Спасителите, дошли на другия ден на мястото на катастрофата, бяха идентифицирали останките от крилата, опашката, както и хиляди други парчета от разбития самолет. В продължение на десетилетия ледникът Босон беше изхвърлил навън моторите на „Канченджунга“, задните колесници и личните вещи на пасажерите. Според доклада на спасителния отряд, който Сюзи знаеше наизуст, пилотската кабина, както и отделението на първа класа не бяха намерени. Някои специалисти смятаха, че те са били разрушени напълно още в първите минути на удара, а други, че може би са потънали в някоя цепнатина като изчезнал в морската бездна кораб. Откритието на Сюзи потвърди мнението им.
	Тя видя пет вледенени скелета, които приличаха на мумии в разкъсаните си дрехи. Коленичи пред зловещата гледка, съзерцавайки тези някога живи същества, загинали заради няколко секунди и няколко метра в повече. Според доклада на експертите, ако една минута преди сблъсъка пилотът беше разбрал, че позицията му е погрешна, той е щял да успее да изкачи самолета и да премине над върха. Но в онази сутрин на 24 януари 1966-а сто и единайсет души бяха загинали и тленните останки на шестима от тях се намираха в този момент пред очите на Сюзи.
	Тя влизаше в пилотската кабина, когато Шамир се появи зад гърба й.
	— Не трябва да правиш това — каза той сериозно. — Какво търсиш тук?
	— Нещо, което ми принадлежи. Ако някой от твоите близки се намираше тук, нямаше ли да се зарадваш, че можеш да вземеш нещо, което е било негово?
	— Нима някой от твоето семейство е бил сред пътниците?
	— Дълга история. Обещавам да ти разкажа всичко, когато се измъкнем от това място.
	— А защо не го направи преди?
	— Защото щеше да откажеш да ме придружиш — каза Сюзи и се приближи до един скелет.
	Вероятно беше скелет на жена. Ръцете й бяха протегнати напред, сякаш с последни усилия се съпротивляваше на смъртта, преди да посрещне окончателния удар право в лицето. На безименния пръст на дясната си ръка носеше овъглена халка, а в краката й, заклещена между два железни пръта, имаше стопена пътна чанта.
	— Коя ли сте били? — прошепна Сюзи и коленичи. — Имали ли сте съпруг и деца, които са ви чакали?
	Шамир се приближи с нежелание и също коленичи.
	— Не пипай нищо — каза й, — тези предмети не ни принадлежат.
	Сюзи се обърна към тялото на друг пътник. Метално куфарче беше прикрепено към китката му с верига и закопчалка. Насочи фенера и видя надпис на хинди на капака.
	— Какво пише? — попита тя Шамир.
	— Как да ти отговоря, почти всичко е изтрито.
	— Нищо ли не можеш да разбереш?
	— Собственикът се е казвал Адеш, не успявам да разчета фамилното му име. Мисля, че е бил дипломат. Така пише — „Дипломатическа служба. Да не се отваря“.
	Безмълвно Сюзи внимателно повдигна китката и с рязко движение я отдели от скелета. После махна веригата и взе куфарчето.
	— Ти си напълно луда! — възкликна втрещеният Шамир.
	— Документите в него може би имат историческо значение — отговори безстрастно Сюзи.
	— Не мога да те гледам как вършиш подобни неща и съм твърде уморен, за да се карам с теб, отивам да си легна. Все едно, губиш си времето. И без това ще бъде трудно да изкачиш кладенеца и не можеш да носиш и това куфарче.
	Сюзи го погледна предизвикателно, извади един пикел от колана си и разби леда около куфарчето. Ключалките, ремъците и катарамите се разпръснаха на всички страни.
	Съдържанието беше издържало на огъня, но не и на влагата. Сюзи извади почти изцяло разтопена перодръжка с писец, останки от пакет цигари „Уилс“, сребърна запалка и кожена папка, втвърдена от студа. Сюзи я взе и я пъхна под комбинезона си.
	— Намери ли някакъв път? — попита тя, докато се изправяше.
	— Ще ни донесеш нещастие.
	— Ела — каза тя, — да пестим батериите и да си легнем. Щом стане светло, ще се опитаме да излезем.
	Не изчака отговора на Шамир, излезе от галерията и се върна там, където беше спалният чувал.

	* * *

	Когато слънчевите лъчи нахлуха в пещерата, Сюзи видя колко зле изглежда Шамир. Състоянието му се беше влошило значително през последните часове и лицето му беше страшно бледо. Когато той не говореше и не се движеше, тя имаше чувството, че е до мъртвец. Затопли го много внимателно и го накара да пие и да изяде един сухар.
	— Ще можеш ли да се изкачиш?
	— Нямаме друг избор — въздъхна той. И дори тази въздишка усили болката, която го измъчваше.
	Шамир направи знак на Сюзи да събере нещата си.
	— Може би трябва да оставим тук спалните чували, за да сме по-леки — предложи тя.
	— Когато стигнем горе — каза Шамир, поглеждайки гърлото на кладенеца, — ще сме преминали половината път. После ще трябва да слезем в долината. Не желая да пукна от студ, когато излезем от тази цепнатина. — Вземи — продължи той и й подаде два пикела, които беше скрил под спалния чувал.
	— Намерил си ги! — възкликна тя.
	— Чак сега ли се сети за тях? Не мога да те позная. Откакто попаднахме в тази цепнатина, загубих партньорката си, а не мога да изляза без нея.
	След като се изправи, Шамир изглеждаше по-добре и дишането му се възстанови. Обясни на Сюзи как ще действат. Тя ще се изкачи първа, ще намери подходяща позиция и той ще я последва, вързан за въжето.
	Ледената стена, издигаща се пред тях, приличаше на орган в катедрала. Завързала здраво раницата си, Сюзи вдъхна дълбоко и потегли. Шамир не я изпускаше от очи, като я съветваше къде да стъпи или да се залови с ръце, когато трябва да опъне или да отпусне въжето.
	Сюзи изкатери първите петнайсет метра за около час. На двайсет метра височина откри вдлъбнатина и успя да седне. Като закрепи здраво крака си към стената, тя извади от колана си ледена цев и я завинти здраво в леда. Увери се, че се е закрепила здраво, постави карабинера и прекара въжето, както много пъти я беше учил Шамир.
	— Готово. Можеш да започваш — извика тя, гледайки надолу. Но тъй като беше свита, виждаше само коленете си, обувките с котки.
	Шамир изкатери първите няколко метра, като се опираше в следите, оставени от Сюзи. При всяко движение болката се засилваше и на няколко пъти той си помисли, че няма да успее.
	— Етап след етап — подшушна му слаб глас.
	Шамир забеляза вдлъбнатина на три метра над себе си. Даде си петнайсет минути да я достигне и си обеща, че когато се измъкне от този ад, ще иде да каже на баща си, че неговите съвети са спасили живота му.
	Пренебрегвайки друг слаб глас — който му внушаваше, че усилията му са напразни и че ще бъде по-разумно да сложи край на страданията си, като заспи на дъното на цепнатината, той се издигаше сантиметър след сантиметър, секунда след секунда.
	За три часа успяха да достигнат корниза. Когато положението й го позволяваше, Сюзи гледаше как Шамир се катери зад нея, възхищавайки се на пестеливостта на движенията му, която толкова я беше очаровала на връх Грейс.
	Достигането на площадката бе първата победа, макар че и двамата знаеха, че най-опасната част от пътя им предстои. Седнали на един насип, те възстановяваха силите си. С ръкавицата си Шамир взе шепа сняг и я подаде на Сюзи.
	— Пий!
	Той също утоли жаждата си и Сюзи видя, че снегът в ъглите на устните му порозовя.
	— Но ти кървиш… — прошепна тя.
	— Знам, дишам все по-трудно. Но ни остава още много път.
	— Светлината скоро ще изчезне.
	— Точно затова те помолих да не хабиш батериите, за да оглеждаш онези останки. Няма да издържа цялата нощ тук, нямам сили — задъхано каза той. — Или преминаваме сега, или продължаваш без мен.
	— Преминаваме сега — отговори Сюзи.
	Шамир й предаде последен урок по алпинизъм и тя го изслуша много внимателно.
	— Ще палиш челника от време на време, за да пестиш батерията. Когато си на тъмно, довери се на дланите си, те могат да напипат подходящото място толкова добре, колкото и очите ти. Ако се наложи да се изправиш, провери дали стъпалото ти е здраво закрепено, и само в този случай запали фенерчето.
	Сюзи повтори указанията на Шамир и взе пикела.
	— Стига сме се бавили, да се възползваме от малкото светлина, която ни остава — помоли Шамир.
	Сюзи се изправи и полуклекнала застана на корниза. Бавно заби пикела в отвесната стена. При първото движение изкатери наведнъж пет метра, направи кратка почивка и продължи по същия начин.
	Коминът беше все още доста широк, гърлото вече се виждаше, но все още беше далеч. Двайсет метра го разделяха от Шамир. Тя заби нов клин, повтори необходимите за закрепване на въжето движения и когато успя да застане стабилно, отблъсна тялото си назад, за да подаде ръка на партньора си.
	Шамир веднага разбра намеренията на Сюзи. Изправи се на корниза, вмъкна котките на обувките си в нейните следи и на свой ред се изтласка напред.
	Катереше се неуморно. Сюзи го насърчаваше. Когато се наложи той да спре, за да си поеме дъх, Сюзи изреди какво ще правят заедно, когато се върнат в Балтимор. Но той не я слушаше: изцяло се беше съсредоточил върху движенията, които му предстоеше да извърши. И усилията му дадоха резултат. Много скоро почувства как дланта на Сюзи го гали по темето. Вдигна очи и видя, че тя виси с главата надолу, вперила поглед в него.
	— Трябва да се закрепиш по-здраво, а не да се занимаваш с глупости! — изруга той.
	— Ще успеем. Изминали сме две трети от пътя, а още е светло.
	— Вероятно отвън времето е хубаво — въздъхна Шамир.
	— Утре ще си лежим на снега и ще гледаме слънцето, чуваш ли?
	— Да, чувам те — въздъхна той. — Сега се изправи и ми освободи твоето място. Ще се наместя и ще си почина малко, докато ти продължаваш катеренето.
	— Послушай ме — каза тя. — Този комин вероятно не е по висок от двайсет метра. Преди малко видях късче небе. Въжето ще ни стигне. Ще се изкача на един дъх и като изляза, ще те издърпам.
	— Много дълго вися с главата надолу и говориш врели-некипели. Прекалено тежък съм.
	— Поне веднъж направи това, което ти казвам, Шамир, не можеш повече да се катериш, знаеш го. Ще се измъкнем от тази шибана дупка, кълна ти се!
	Шамир знаеше, че Сюзи има право. При всяко вдишване дробовете му свиреха, а при издишване кръв нахлуваше в устата му.
	— Добре. Изкачи се и после ще видим. Двамата ще успеем.
	— Разбира се, че ще успеем — повтори Сюзи.
	Тя понечи да се изправи и чу как Шамир изруга.
	„Когато забиваш пикела, слушай какъв звук издава и го погледни“ — беше й казал той, докато изкачваха връх Грейс. Но тогава беше лято и не бяха в комин… Звукът от пикела на Шамир беше странен, Сюзи веднага го усети. Той опита да го извади, за да намери по-подходящо място, но ръцете му отказваха да се движат. Внезапно чу някакво изпукване. Тръбите на ледения орган, надупчени на много места от котките на Сюзи, се разпадаха.


	Шамир знаеше, че има само няколко минути отсрочка.
	— Дръж ме! — извика той, опитвайки се да се издигне.
	Ледът се пропука изведнъж. Сюзи полетя напред, опитвайки се да хване с една ръка ръката на Шамир, а с другата да удържи въжето, което се развиваше около колана й. Усети, че кожената папка се плъзва под комбинезона й, за миг се разсея и изпусна ръката на Шамир, която допреди секунда държеше здраво.
	Ударът беше силен, въжето я стисна и пресече дъха й, но тя удържа.
	Шамир висеше на пет-шест метра под нея. При нормални условия той щеше да се завърти, за да намери опорна точка. Но нямаше сили.
	— Обърни се! — изкрещя Сюзи. — Обърни се и се закачи!
	Тялото му не намираше опора. Сюзи направи балансиращо движение, за да помогне на партньора си да се обърне.
	Шамир реши, че единственият му шанс е да направи прусик, и Сюзи разбра какво възнамерява да прави: видя, че хваща едно от въжетата на колана си. Прусикът е самозатягащ се възел. Когато няма натоварване, той се плъзга. Прикрепяте го на карабинера, затягате го и се издигате нагоре.
	Зрението на Шамир се замъгляваше, движенията му бяха несръчни. Докато завиваше въженцето около основното въже, то се изплъзна от ръцете му и полетя към дъното на пропастта.
	Шамир вдигна глава, погледна Сюзи и сви рамена.
	Като я видя увиснала в празното пространство над себе си, той започна да разхлабва един от ремъците на раницата си, която се плъзна по рамото му. С точен жест извади от нея ножчето, което държеше винаги в предния джоб.
	— Не го прави, Шамир! — помоли се Сюзи.
	Тя хълцаше и плачеше, докато той режеше и другия ремък на раницата си.
	— Успокой се. Много сме тежки, за да се издигнем — прошепна той.
	— Ще успеем, кълна ти се! Изчакай да намеря опора, ще те издърпам — умоляваше го тя.
	Шамир отряза ремъка и двамата чуха ехото от падането на раницата. Настъпи тишина, прекъсвана само от учестеното им дишане.
	— Наистина ли искаше да поискаш ръката ми, като стигнем на върха? — попита Шамир, като вдигна глава към нея.
	— Мислех да те убедя да поискаш моята — отговори Сюзи. — И ще го направиш.
	— Ще трябва да го направим сега — усмихна се тъжно той.
	— На върха, когато стигнем, не и преди това.
	— Сюзи, искаш ли да се омъжиш за мен?
	— Замълчи, Шамир, моля те, замълчи!
	Без да престане да я гледа, той добави:
	— Обичам те. Влюбих се в теб в деня, когато почука на вратата ми, и любовта ми постоянно растеше. Бих желал да целуна булката, но ти си малко далече.
	Шамир докосна с устни ръкавицата си и духна целувката в нейната посока. После с рязък и точен жест преряза въжето, което го прикрепяше към нея.


>	3.

	Когато Шамир изчезна на дъното на цепнатината, Сюзи крещя до прегракване. Не беше чула тъпия шум от разбиващото се на леда тяло. Беше останала увиснала, неподвижна в тъмнината и тишината, очаквайки студът да я погуби.
	После помисли, че след като той беше дал живота си, за да спаси нейния, щеше да й се сърди завинаги, че жертвата му е била напразна.
	Реши да запали челника, погледна нагоре към кратера, закрепи краката си и потегли.
	Всеки път, когато котките се забиваха в леда, тя чуваше скриптенето на снега, който падаше към дъното, и мислеше, че този сняг затрупва тялото на Шамир.
	Да се катери в полумрака с очи, замъглени от сълзи; да се катери без почивка и да стиска зъби. Да слуша неговите съвети, да чува все още гласа му, да чува туптенето на сърцето му, да чувства кожата му, когато той се притискаше до нея във влажното от пот легло. Да чувства езика му в устата си, по гърдите и корема си и в изгарящата топлина между краката си. Да чувства как ръцете му я отблъскват напред и я притискат към тялото му, да чувства дланите му и да се катери към небето.
	Да се катери часове наред, без да се отказва, за да излезе от този бял ад.


	Към 3 часа сутринта пръстите на Сюзи се вкопчиха в устните на пропастта, която ги беше погълнала. Тя се издигна, докато цялото й тяло излезе навън. И когато, легнала по гръб, най-сетне видя звездното небе, тя разпери ръце и крака и нададе нечовешки вик, който отекна по посребрените стени на ледниковия циркус, където лежеше.
	Върховете около нея имаха метален отблясък. Успя да различи възвишенията, заснежените проходи. Вятърът свистеше, издигайки се от пропастите, преди да се вмъкне в ледените тръби, които украсяваха склоновете. В далечината се чу шум от свлачище. Камъните се търкаляха по гранитната скала, следвани от сноп искри. За Сюзи това беше друг свят. Беше излязла от небитието, за да се роди наново на една неопетнена земя. Но на тази земя Шамир вече не съществуваше.

	* * *

	Беше я предупредил: „Когато стигнем горе, ще сме извършили първия етап от приключението. После ще трябва да слезем“.
	Нямаше много време. Комбинезонът й беше разкъсан и Сюзи усети острите зъби на студа по кръста и прасците си. Още по-лошо бе, че вече не чувстваше пръстите си. Тя стана, взе раницата си и внимателно изучи маршрута си. Но преди да потегли, коленичи на ръба на цепнатината. Погледна към Монблан, прокълна планината и обеща един ден да дойде и да си върне Шамир.

	* * *

	Докато слизаше, тялото й престана да й принадлежи. Вървеше като сомнамбул. Но планината не престана да я наказва заради дързостта й.
	Вятърът се усили. Сюзи крачеше в пълната белота, без нищо да вижда. При всяка крачка чуваше зловещото скърцане на ледника.
	Когато падна нощта, тя се сгуши в една скална вдлъбнатина. Беше напълно изтощена. Дясната ръка страшно я болеше, макар че през целия път я беше държала в джоба на якето си. Свали шала и си направи нещо като ръкавица, като се проклинаше, че не го е сторила по-рано: пръстите й бяха почернели от студ. Отново отвори раницата, взе малкия газов котлон и реши да използва последните остатъци от газ, за да стопи малко лед и да утоли жаждата си. На почти умиращата светлина тя отвори кожената папка, която беше коствала живота на Шамир, и реши да я разгледа.
	В нея имаше запечатано писмо в найлонов плик, който тя реши да не отваря, за да не го повреди, избледняла снимка на жена и червен ключ. Внимателно затвори папката и я пъхна под комбинезона си.
	На разсъмване Сюзи отново потегли. Небето беше ясно. Тя се спъваше, постоянно падаше, но веднага ставаше.
	Спасителите я намериха легнала в една вдлъбнатина, почти в безсъзнание. Ледът беше изгорил бузите й, ръката й беше почерняла от кръв. Но планинският водач, който я бе открил, бе изумен най-вече от погледа й. Очите й отразяваха драмата, която наскоро се беше разиграла.


>	4.

	Катафалката се носеше ритмично след три коли със затъмнени стъкла. Седнал до шофьора, Саймън втренчено следеше пътя.
	Шествието навлезе в гробището, провря се между алеите до върха на възвишението и спря покрай тротоара.
	Служителите от погребалното бюро извадиха ковчега от фургона и го поставиха на стойка до прясно изкопания гроб. Сложиха два венеца на капака. На единия имаше надпис „На най-добрия ми приятел“, а на другия, поднесен от името на профсъюза на печата, можеше да се прочете „На скъпия ни колега, загинал при изпълнение на професионалния си дълг“.
	На десетина метра оттам репортер от местния телевизионен канал стоеше встрани с камера до краката си и чакаше началото на церемонията, за да заснеме няколко кадъра.
	Пръв взе думата Саймън и каза, че двамата с покойния били като братя, че твърдоглавият и често грубоват журналист всъщност бил щедър и понякога много забавен човек. Андрю не трябвало да умре толкова млад, можел да свърши още много неща и подобна несправедливост била непоносима.
	Саймън прекъсна, сподави риданията си, избърса очите си и заяви, че най-добрите си отиват първи.
	След него излезе Оливия Стърн, главната редакторка на „Ню Йорк Таймс“, и с разстроено лице описа трагичните обстоятелства, при които Андрю Стилман беше загубил живота си.
	В качеството си на забележителен международен репортер той заминал в Аржентина по следите на бивш военнопрестъпник. Но след като изпълнил храбро задачата си, при завръщането си в Ню Йорк бил убит, докато тичал в парка край река Хъдсън, което доказвало, че ако смъртта те преследва, не можеш да я избегнеш. Отвратително деяние, целящо да се прикрие истината. Зловещо отмъщение на дъщерята на чудовището, разкрито от Андрю. Нападайки Стилман, неговата убийца посегнала на свободата на печата и нейната постъпка се вписвала в поредицата зверства, които баща й бил извършил. Но преди да изпадне в дълбока кома, от която не успял да излезе, Андрю успял да каже на санитарите името на убиеца. Америка нямало да остави ненаказано убийството на един от своите синове. Молба за екстрадиция вече била изпратена на аржентинските власти. „Правосъдието ще възтържествува“, възкликна Оливия Стърн.
	После тя постави ръце на ковчега, вдигна очи към небето и тържествено заяви: „Андрю Стилман беше човек с убеждения, отдаде живота си на професията си, на нашата професия, която е най-важната крепост на нашата демокрация. Андрю Стилман, ти падна, защитавайки тази крепост, ти беше войник на полето на честта и ние никога няма да те забравим. От утре зала В на архива на вестника, която се намира на първия приземен етаж вдясно от асансьорите — добави тя, поглеждайки съучастнически директора на отдел «Човешки ресурси», — ще бъде кръстена на твоето име. Вече няма да бъде зала В, а зала «Андрю Стилман». Няма да те забравим!“
	Неколцината колеги на Андрю изръкопляскаха, а Оливия Стърн целуна капака на ковчега, оставяйки отпечатък от червило „Коко Шанел“. После се върна на мястото си.
	Служителите от погребалното бюро изчакаха сигнала на Саймън. Четирима мъже вдигнаха ковчега и го поставиха на макарата над гроба. Пуснаха механизма и Андрю Стилман бавно изчезна под земята.
	Онези, които бяха дошли да го придружат до последното му жилище, се приближиха един след друг да се сбогуват. Сред тях бяха Долорес Салазар, документалистката, която харесваше Андрю — често се бяха срещали в помещението на анонимните алкохолици на Пери Стрийт, Мануел Фигера, който разпределяше кореспонденцията — Андрю единствен го черпеше с кафе от време на време, когато се виждаха в барчето на вестника, Том Симилио — директорът на „Човешки ресурси“, който преди две години го беше заплашил с уволнение, ако не разреши проблема си с пиенето, Гари Палмър, служител в юридическия отдел, с когото често се споразумяваха за извънредните суми, похарчени от Андрю по време на командировките му, Боб Стоул, председателят на профсъюза, който не познаваше Андрю, но в този ден беше дежурен в редакцията, и Фреди Олсън — неговият колега по офис, за когото не беше ясно дали се кани да заплаче, или се мъчи да сдържи лудешкия си смях: толкова надрусан изглеждаше.
	Олсън последен хвърли една бяла роза върху ковчега. Наведе се да види къде е и за малко не падна в дупката, добре че синдикалният шеф успя да го хване за ръкава.
	Шествието се отдалечи и се разпръсна край колите.
	Прегръщаха се. Оливия и Долорес се просълзиха, Саймън благодари на всички, които бяха дошли, и след това всеки се върна спокойно към обичайните си занимания.
	Долорес имаше час при маникюристката в 11 часа, Оливия — брънч с приятелка, Мануел Фигера беше обещал на жена си да я заведе в Хоум Дипо да купят нова сушилня, Том Симилио беше кум на сватбата на племенника си, Гари Палмър трябваше да отиде при приятеля си, който имаше щанд на битака на Двайсет и втора улица, Боб Стоул се върна да дежури в редакцията, а Фреди Олсън беше резервирал час за масаж по обед в един клуб в Чайнатаун, където масажистките определено от много отдавна не се бяха изповядвали.
	Всеки се връщаше към своя живот, оставяйки Андрю на смъртта му.

	* * *

	Първите часове след погребението му се сториха ужасно дълги и най-вече самотни; нещо неочаквано за човек като него, който обожаваше самотата. Обзе го тъга, но този път тя не събуди у него желание за фернеткола, нито предизвика изпотяване или дори леко ускоряване на пулса, което впрочем бе разбираемо.
	После дойде нощта и заедно с нея странно явление, което той незабавно осъзна.
	Макар че до този момент се беше приспособил към изключително тясната си „стаичка в сутерен без врата и прозорци“, а тишината, царуваща на шест стъпки под земята, не го беше притеснила кой знае колко (него, човека, който толкова обичаше какофонията на улицата, нейните шумове: бръмченето на къртачните чукове, пърпоренето на мотористите, които не правеха разлика между мъжественост и децибелите на мотоциклета си, воя на сирените, влудяващото бибипкане на колите за доставки, когато даваха заден ход, гласовете на пияните гуляйджии, които, връщайки се вкъщи, пееха с цяло гърло по всяко време на денонощието и събуждаха у мирните жители на града желание да ги последват до домовете им, за да им го върнат със същото), Андрю с изненада установи, че стои на няколко сантиметра над купчината пръст, в която преди малко беше заровен. Колкото и абсурдно да изглеждаше това, той беше над гроба си, седнал по турски, и можеше да вижда всичко, което ставаше около него, тоест почти нищо.
	Тъй като програмата му за деня не беше особено претрупана, той реши да направи оглед на обкръжаващия го пейзаж.
	Тревата, милвана от вятъра, беше наклонена на север. Разположените наблизо тисове, кленове и дъбове се навеждаха в същата посока. Сякаш цялата природа наоколо се беше обърнала към магистралата, която минаваше в подножието на гробищата.
	И внезапно, докато тревожно се питаше още колко часа ще скучае по този начин, Андрю чу нечий глас:
	— Ще свикнеш, в началото изглежда доста отегчително, но в крайна сметка загубваш понятието за време. Знам какво си казваш в този момент. Ако беше мислил по-отдавна за смъртта си, щеше да си купиш място с изглед към морето. И щеше да направиш колосална грешка. От шума на вълните вероятно може да получиш дрисък! Докато на магистралата от време на време стават разни неща. Задръствания, преследвания, катастрофи, много по-разнообразно е, отколкото си го представяш.
	Андрю погледна към мястото, откъдето се чуваше гласът. Мъж, също седнал по турски, левитираше* на няколко сантиметра над съседния гроб и му се усмихваше.
	[* Левитацията (лат. levis — лек) е процес, при който определен обект е висящ в пространството, без опора и контакт със земята или с друг предмет. — Б.пр.]
	— Арнолд Кнопф — каза, без да променя позата си. — Така се казвах. От петдесет години съм тук. Ще видиш, ще свикнеш, трябва някак да го приемеш.
	— И това ли била смъртта? — попита Андрю. — Стоиш си така, седнал на гроба си, и гледаш магистралата?
	— Гледаш каквото си искаш, свободен си, но според мен тя е най-интересна. Понякога има и посещения, най-вече през почивните дни. Живите идват да плачат на нашите гробове, но не и на моя. А пък съседите ни са тук от толкова време, че онези, които са идвали да ги виждат, вече отдавна са погребани. Повечето дори не си правят труда да излизат. Ние сме най-младите в махалата, ако може така да се каже. Надявам се да имаш посетители, в началото винаги има, после мъката се притъпява, вече не е същото.
	По време на дългата си агония Андрю често си беше представял смъртта, и дори се надяваше тя да го освободи от обладаващите го бесове. Но това, което му се случваше в момента, беше по-лошо от всички възможни фантасмагории.
	— Много неща съм видял — продължи мъжът. — Два века и три войни. Като си помисля, че ме погуби някакъв тъп бронхит! Ирония на съдбата. Иди и кажи после, че от майтап не се умира! А ти?
	Андрю не отговори.
	— Виж какво, не бързаме за никъде, пък и не си давай зор, чух всичко — продължи съседът. — Погребението ти беше супер. Все пак да те убият, никак не е банално.
	— Ами да, доста е оригинално, съгласен съм — отговори Андрю.
	— При това жена!
	— Жена или мъж, май това нищо не променя, нали?
	— Май не. Ама все пак — да. Имахте ли деца? Не забелязах нито вдовица, нито сирачета.
	— Не, нито вдовица, нито деца — въздъхна Андрю.
	— Значи, сте ерген.
	— Отскоро.
	— Жалко, но може би е по-добре за нея.
	— Предполагам.
	В далечината заблестяха светлините на полицейска кола и седанът, който тя преследваше, спря в страничното платно.
	— Виждаш ли, постоянно стават разни неща на магистралата. Тази се казва Лонг Айланд Експресуей и води към летище „Кенеди“. Шофьорите винаги бързат и ги хващат на ей това място. Ако имаме късмет, някой няма да спре и тогава можем да наблюдаваме как го преследват чак до завоя. Онези скапани чинари пречат да видим какво става по-нататък.
	— Искате да кажете, че не можем да мръднем от гробовете си?
	— А, не, с течение на времето успяваме малко по малко. Миналата седмица стигнах до края на алеята, направих шейсет лакътя* наведнъж. Петдесет години тренирам все пак! Добре, че има някакъв резултат, иначе е безсмислено, нали?
	[* Един лакът е дължината на ръката от края на пръстите до прегъвката в лакътя. Средно това е около 50 см. — Б. Пр.]
	Андрю почувства как отчаянието го изпълва. Съседът му се приближи.
	— Не се тревожи, кълна ти се, че се свиква. В началото изглежда невъзможно, но ще видиш, свиква се, вярвай ми.
	— Имате ли нещо против да помълчим за известно време, наистина имам нужда от тишина.
	— Колкото искаш, момчето ми — отговори Арнолд Кнопф, — разбирам те, не бързам.
	И двамата продължиха да седят по турски един до друг в нощта.


	Малко по-късно фаровете на кола блеснаха по пътя, който се изкачваше по възвишението от входа на гробището. Фактът, че някой беше отворил вратата му, затворена по това време, беше мистерия за Арнолд, който сподели учудването си с Андрю.
	Кафявият седан паркира до тротоара: от него слезе жена и тръгна към тях. Андрю веднага позна бившата си жена Валери, единствената си любов, която беше загубил, правейки най-глупавата грешка в живота си. А положението, в което се намираше, свидетелстваше за цената, която беше заплатил за един миг заблуда, за една мимолетна лудост.
	Дали тя знаеше какви угризения беше изпитал? Дали си даваше сметка, че той беше престанал да се бори от момента, когато тя престана да го посещава в болницата?
	Тя се приближи до гроба и коленичи в пълно мълчание.
	Когато я видя, той се успокои за първи път, след като го бяха пронизали край река Хъдсън.
	Валери беше тук, беше дошла и това беше най-важното.
	Внезапно тя вдигна бързо полата си и се изпика на надгробната плоча.
	Когато приключи, оправи дрехите си и каза на висок глас:
	— Разкарай ми се от главата, Андрю Стилман!
	После се върна в колата и си отиде както беше дошла.
	— Това, признавам, също не беше банална постъпка! — подсвирна Арнолд Кнопф.
	— Наистина ли се изпика на гроба ми?
	— Няма да перифразирам един известен поет*, но мисля, че тя направи точно това. Не искам да нахалствам, но какво си й сторил, за да дойде посред нощ да се облекчи по този начин?
	[* Става дума за книгата на Борис Виан „Ще плюя върху вашите гробове“. — Б. Пр.]
	Андрю дълбоко въздъхна.
	— Вечерта на сватбата ни й признах, че съм влюбен в друга жена.
	Нямаш представа колко се радвам, че си мой съсед, Андрю Стилман. Чувствам, че вече няма да ми е толкова скучно, и дори никак. Излъгах те преди малко, тук човек може да пукне от скука. И тъй като това вече е факти наистина няма алтернатива, положението е безизходно, приятелю. Честно казано, струва ми се, че твоята госпожа още не ти е простила. В същото време, без да искам да те поучавам, признай, че е кофти да се изповядаш вечерта след сватбата си.
	— Не съм способен да лъжа — въздъхна Андрю.
	— А си бил журналист, нали? Ще ми разкажеш за това по-късно, сега ще правя упражнения по съсредоточаване, заклел съм се да стигна до онези дървета преди края на века. Писнаха ми тъпите чинари.
	Употребата на глагола „съм“ в минало време се стовари върху Андрю със силата на гюле, което пробива стената на крепост. Бил е, а вече е само един разлагащ се труп.
	Андрю почувства как гробът го поглъща, опита се да се възпротиви на силата, която го отнасяше под земята, и изкрещя.

	* * *

	Саймън се приближи до леглото, дръпна завивката и го разтърси.
	— Стига си викал, не се издържа вече! Ставай, 10 часа е и трябва да си на работа.
	Андрю вдъхна дълбоко въздух, като гмурец, който излиза на повърхността на водата, след като дълго време е сдържал дъха си.
	— Ако спреш да къркаш, нощите ти ще са по-спокойни — добави Саймън и прибра една празна бутилка от „Джак Даниелс“. — Стани и се облечи или ще те изхвърля навън, писна ми да те гледам в това състояние!
	— Добре де… — каза Андрю и се протегна. — Измъчват ме пружините на канапето ти. Нямаш ли стая за гости?
	— А ти нямаш ли си дом? Минаха три месеца, откакто излезе от болницата. Можеше да се прибереш вкъщи.
	— И това ще стане. Съвсем скоро, обещавам ти. Не мога да остана сам през нощта. Пък и тук не пия.
	— Не пиеш, докато заспя! В кухнята има кафе. Върви да бачкаш, Андрю, това е най-добре за теб и ти го можеш.
	— Най-добрите си отиват първи — сериозно ли го каза? Не можа ли да измислиш нещо по-оригинално за надгробната си реч?
	— Напомням ти, че всичко това съществува само в болния ти мозък. Ти съчиняваш кошмарите си и, честно казано, прозата ти е жалка.
	Саймън тръшна вратата и излезе.


	Андрю влезе в банята. Разгледа лицето си и помисли, че не изглежда зле, като се има предвид колко беше изпил предишната вечер. Промени мнението си, когато се приближи до огледалото. Очите му бяха подпухнали, небръснатата му брада закриваше бузите му. Саймън имаше право — май беше време да се върне при анонимните алкохолици на Пери Стрийт. Дотогава щеше да отчете присъствието си на заседанието в редакцията и след това да отиде в градската библиотека. От три месеца обичаше да прекарва там дните си.
	Седнал в голямата зала на читалнята, той се чувстваше сред хора, макар че цареше тишина. Кое друго място можеше да му предложи убежище срещу самотата, без да бъде смущаван от шума на другите хора?
	Изкъпан и облечен с чисти дрехи, той излезе от апартамента, спря в „Старбъкс“, където закуси, и се отправи към редакцията. Погледна часовника си и се насочи право в заседателната зала, където Оливия завършваше брифинга.
	Журналистите станаха и започнаха да излизат. Андрю стоеше до вратата. Оливия му направи знак да изчака. Когато залата се изпразни, тя се приближи до него.
	— Никой не ви принуждава да започнете работа толкова рано, Андрю. Но ако ще се връщате, направете го наистина. Заседанието на редакцията е задължение.
	— Нали съм тук?
	— Едновременно присъствате и отсъствате. Не сте написали нито ред от три месеца.
	— Работя над бъдещата си тема.
	— Живеете си живота и отново сте започнали да пиете.
	— Кое ви кара да говорите по този начин?
	— Погледнете се в огледалото.
	— Работих до късно над ново разследване.
	— Радвам се за вас и мога ли да знам на каква тема?
	— Изнасилена и пребита до смърт преди осемнайсет месеца жена в едно гето в Йоханесбург. Полицията не прави нищо, за да арестува убийците й.
	— Криминална история от Южна Африка със сигурност ще развълнува читателите ни, предупредете ме, като свършите, за да ви запазя първа страница.
	— Това ирония ли е?
	— Точно така.
	— Била убита заради сексуалната си ориентация. Единственото й престъпление било, че обичала друга жена. И по същата причина ченгетата, които познават убийците, не са склонни да ги арестуват, сякаш става дума за смазано улично куче, а не за жив човек. Семейството й се бори за справедлив процес, но на властите не им пука, дори биха поздравили изродите, които са убили жената. Била е само на двайсет и четири години.
	— Безспорно фактите са трагични, но Южна Африка е далеч от Америка и още по-далеч от проблемите на читателите ни.
	— Миналата седмица един от нашите блестящи депутати републиканци заяви по телевизията по повод еднополовите бракове, че те отварят врата пред кръвосмешението и педофилията. В странен свят живеем, всичко има граници, скъпият ни кмет дори иска да ограничи консумацията на сода в кината, но нищо не се прави, за да се спре тъпотията на нашите избраници! Трябва да има закон да бъдат глобявани, ако преминат търпимата норма на невежеството.
	— Политическа кариера ли ще правите, Стилман?
	Андрю помоли главната редакторка да не се отнася пренебрежително към думите му. Казаното от депутата не било само обидно, но и подтиквало към омраза. Със статията си Андрю искал да покаже насилието, породено от езика на политиците, когато заклеймят дадена общност.
	— Разбирате ли идеята ми? В началото описвам убийството на онова невинно момиче, пасивността на южноафриканските власти, които не обръщат никакво внимание на това престъпление, и по-нататък се спирам на нашия тъп депутат, на посланието му и на предвидимите последици за онези, които са му повярвали. Ако се справя, мога да принудя партията му да се разграничи от него и да вземе позиция по въпроса.
	— Мъгляв и рискован проект, но ако може да ви запълни времето, докато си върнете желанието за нещо по-…
	— … По-важно от двайсет и четири годишна жена, която е била изнасилена, пребита и прободена с нож само защото е лесбийка?
	— Не ми приписвайте думи, които не съм казала, Стилман.
	Андрю сложи ръка на рамото на редакторката, като леко я притисна, сякаш за да подчертае сериозността на думите си.
	— Обещайте ми нещо, Оливия. В деня, когато наистина си отида от този свят, закълнете се, че няма да произнасяте никаква реч на погребението ми.
	Оливия погледна изненадано Андрю.
	— Да, добре, но защо?
	— „Ти падна, защитавайки тази крепост като войник на полето на честта“ — ужасно, срамувах се заради вас.
	— Но за какво говорите, Стилман?
	— За нищо, оставете. Само ми го обещайте и да спрем дотук. А, последен въпрос, залата за архивите В! Ама наистина, не можахте ли да намерите не толкова забутано място?
	— Оставете ме на мира, Андрю, губите ми времето и не разбирам нищо от вашите глупости. Идете да работите, готова съм да ви платя билет до Кейптаун, само и само да не ви виждам тук.
	— Йоханесбург! После не ми казвайте, че аз съм бил разсеян. Нямам думи!
	Андрю взе асансьора и отиде в офиса си. В него цареше същият безпорядък, какъвто беше оставил в деня, когато го бяха нападнали. Фреди Олсън с кръстословица в ръка дъвчеше молива си и се люлееше на стола.
	— „Призрак“ със седем букви, имаш ли някаква представа?
	— А шамар по физиономията ти със седем пръста, имаш ли някаква представа?
	— Някакъв велосипедист в Уест Вилидж бил бутнат от полицай — продължи Олсън. — Ченгето не било доволно, че са му пресекли пътя, поискал документите му и когато онзи възроптал, му сложил белезници и го арестувал. Искаш ли да се заемеш със случая?
	— Как е възроптал?
	— Според показанията старецът зашлевил полицая, защото тонът, с който му говорел, не му харесал.
	— И на колко години е велосипедистът?
	— Осемдесет и пет, а полицаят — на трийсет.
	— Този град никога няма да престане да ме учудва — въздъхна Андрю. — Оставям те при твоята хроника на произшествията, мен ме очаква истинска журналистическа работа.
	— Бърбън или дайкири?
	— Искаш ли да си поговорим за твоите зависимости, Олсън? На погребението ми яко се беше надрусал.
	— Не знам за какво говориш, но не съм смъркал от цяла вечност. Заклех се на болничното ти легло, че ако оживееш, никога повече няма да докосна дрога.
	Андрю нищо не отговори на колегата си, взе пощата си и един брой от сутрешното издание на вестника. Времето беше хубаво и той се насочи към градската библиотека, която се намираше недалеч от редакцията.

	* * *

	Андрю показа картата си на входа на читалнята. Служителят го поздрави тихо.
	— Здравей, Ясин — протегна ръка Андрю.
	— Поръчали ли сте книги за днес? — продължи библиотекарят, разглеждайки екрана на компютъра си.
	— Нося си всичко, което ми трябва, за да съм сигурен, че няма да върша нищо полезно: пощата и вестника си.
	Ясин се обърна към масата, където обикновено седеше Андрю.
	— Имате съседка — пошепна той.
	— А нашата уговорка?
	— Съжалявам, господин Стилман, в този момент имаме много заявки, залата е пълна и дори връщаме хората. Не мога вечно да пазя мястото незаето.
	— Тя дълго ли ще стои?
	— Нямам представа.
	— Хубава ли е?
	— По-скоро да.
	— Коя е?
	— Знаете, че не ни е разрешено да огласяваме този вид информация.
	— Даже и на мен, Ясин?
	— Господин Стилман, зад вас има хора, ако обичате, идете на мястото си.
	Андрю се подчини и мина през залата, като нарочно стъпваше шумно, придърпа звучно стола към себе си, тръшна се в него и разтвори вестника.
	При всяко прелистване на страницата той се стараеше да мачка хартията. Съседката му дори не вдигна глава. Накрая той се умори да досажда и се опита да се съсредоточи в статията, която четеше.
	Не успя, остави вестника и се загледа отново в сериозната млада жена срещу себе си.
	Прическата и физиономията й напомняха актрисата Джийн Сибърг*. Вперила поглед в четивото си, тя следваше всеки ред с показалеца си. От време на време си водеше бележки в тетрадка. Андрю рядко беше виждал толкова вглъбен в работата си човек.
	[* Джийн Сибърг (Jean Dorothy Seberg 1938–1979) е американска актриса, участвала във филмите „Добър ден, тъга“, „До последен дъх“, „Света Жана“ и много други. Известно време е омъжена за френския писател Ромен Гари. Самоубива се през 1979 г.-Б. Пр.]
	— Надявам се, че е нещо многотомно? — попита.
	Младата жена вдигна очи.
	— Не знам какво четете, но ми изглежда страшно увлекателно — продължи той.
	Тя повдигна вежди, направи огорчена гримаса и продължи да чете.
	Андрю я погледна още веднъж, но преди да каже нещо, тя затвори тетрадката си и стана. Върна книгата на библиотекаря и излезе от залата.
	Андрю също стана и се втурна при Ясин.
	— Някаква книга ли ви е нужна, господин Стилман?
	— Ето тази — отговори той, поглеждайки към книгата, която съседката му току-що беше оставила.
	— Трябва първо да впиша, че е върната, и да приготвя нова заемна бележка. Много добре знаете правилата. Върнете се на мястото си, ще я получите след малко.
	Андрю изрази недоволството си от прекаленото усърдие на библиотекаря.
	Когато напусна библиотеката, с изненада установи, че търси съседката си сред многолюдното множество, пръснато по стълбището на зданието. После вдигна рамене и реши да се поразходи.

	* * *

	На другия ден, верен на навика си, Андрю се появи в читалнята към 10 часа сутринта. Столът срещу него беше празен. Огледа на няколко пъти залата и накрая разтвори вестника си.
	По обед отиде в бюфета. Съседката му пристъпваше към касата, като буташе поднос по стойката пред витрините с продукти. Андрю взе един сандвич и като я наблюдаваше с крайчеца на окото си, се нареди на опашката.
	След няколко минути той седна недалеч от нея и започна да гледа как тя се храни. Ядейки ябълков сладкиш, тя не преставаше да записва нещо в тетрадката си и нищо наоколо не я смущаваше.
	Андрю беше като хипнотизиран от нейната вглъбеност. Погледът й се местеше равномерно от сладкиша, който лакомо поглъщаше, към тетрадката. Но той бе шокиран от нещо, което бе забелязал още вчера. С показалеца на лявата си ръка тя следеше редовете на четивото си и записваше със същата ръка бележки в тетрадката, а дясната й ръка постоянно беше под масата. Андрю се попита какво ли крие в нея.
	Младата жена вдигна очи, огледа помещението, бегло му се усмихна и потегли към читалнята, като мимоходом изхвърли остатъците от обяда си в кофата за отпадъци.
	Андрю също хвърли в нея сандвича си и я последва. Настани се на мястото си и разгъна вестника.
	— Надявам се, че е днешният — промърмори след няколко минути младата жена.
	— Моля?
	— Толкова сте недискретен: казах само, че се надявам да е днешният вестник. След като се преструвате, че четете, нека да не увъртаме. Какво искате от мен?
	— Нищо не искам, не се интересувах точно от вас, просто размишлявах, това е — смотолеви Андрю, зле сдържайки смущението си.
	— Занимавам се с изследвания на историята на Индия, интересува ли ви?
	— Да не сте учителка по история?
	— Не. А вие да не сте ченге?
	— Не. Журналист съм.
	— В областта на финансите?
	— Защо мислите така?
	— Заради часовника ви. Само мъж от тези среди може да си позволи подобно бижу.
	— Подарък от жена ми, тоест от бившата ми жена…
	— Да не ви е изменила?
	— Не, аз й измених.
	— Може ли да се заема с работата си?
	— Разбира се, не исках да ви прекъсвам.
	Тя му благодари и потъна в четивото си.
	— Репортер съм — уточни Андрю.
	— Не искам да ви обидя — каза младата жена, — но трябва да се съсредоточа върху онова, което чета.
	— И защо точно Индия?
	— Защото възнамерявам да отида там някой ден.
	— На почивка ли?
	— Няма ли да ме оставите на мира най-сетне! — въздъхна тя.
	— Добре, обещавам, повече няма да кажа нищо. От този момент нататък — нито дума. Честен кръст!
	И Андрю удържа обещанието си. Мълча през целия следобед и едва поздрави съседката си, когато тя напусна малко преди затварянето на библиотеката.


	Когато си тръгваше, Андрю взе една книга, оставена от някакъв читател, пъхна в нея двайсет долара и я подаде на библиотекаря.
	— Искам само да разбера името й.
	— Бейкър — прошепна Ясин, притискайки книгата до гърдите си.
	Андрю бръкна в джоба си и извади още една банкнота с лика на Джексън.
	— Адресът й?
	— Мортън Стрийт №65 — измърмори Ясин и прибра двайсетдоларовата банкнота.
	Андрю излезе от библиотеката. Тротоарът на Пето Авеню беше задръстен от хора. В този час беше невъзможно да се спре такси. Той видя младата жена, която вдигаше ръка, опитвайки се да привлече вниманието на някой шофьор. Една кола спря пред нея и шофьорът се показа на прозорчето, предлагайки услугите си. Андрю се приближи достатъчно близко, за да чуе как обсъждат цената на превоза. Тя се качи на задната седалка на черния форд краун и колата потегли.
	Андрю изтича до Шесто Авеню, слезе в метрото и взе линия Д и след четвърт час слезе на станция „Четвърта западна улица“. Оттам отиде в бар „Хенриет Хъдсън“, който му беше добре познат заради разнообразието от коктейли. Поръча на бармана джинджифилова бира и се настани на столчето зад витрината. Наблюдавайки кръстовището на „Мортън“ и „Хъдсън“, той се попита защо си мисли, че младата жена, след като излезе от библиотеката, ще си отиде право вкъщи, и най-вече по каква причина е дошъл дотук, след като това няма никакъв смисъл. Дълго обмисля тези въпроси и накрая си отговори, че скуката очевидно е взела връх над разума му. Плати питието си и тръгна към Саймън, който вероятно вече се канеше да приключи работа в гаража.
	Няколко минути след като си отиде, черният форд остави Сюзи Бейкър пред дома й.

	* * *

	Желязната ролетка беше спусната. Андрю продължи да върви и видя Саймън, наведен под гюрука на студебейкър, паркиран малко по-далеч.
	— Идваш съвсем навреме — каза Саймън. — Не успявам да го запаля, а сам не мога да го избутам в гаража. Никак не ми се иска да го оставя тук през нощта.
	— Да ти имам проблемите, приятел.
	— С това си вадя хляба, трябва да го пазя.
	— Още ли не си го продал?
	— Продадох го и си го върнах от един колекционер, който купи от мен олдсмобил 1950. В моя занаят така се поддържа постоянна и вярна клиентела. Ще ми помогнеш ли?
	Андрю застана зад студебейкъра, докато Саймън го буташе с ръка, пъхната през прозореца и поставена на волана.
	— Какво му е?
	— Не знам. Ще го огледаме утре с моя автомонтьор. След като прибраха колата, отидоха да вечерят в „Мери’с фиш“.
	— Започвам да работя — каза Андрю, като седна на масата.
	— Време беше.
	— И ще се прибера вкъщи.
	— Никой не те кара.
	— Ти ме караш.
	Андрю поръча вечерята на сервитьорката.
	— Имаш ли новини?
	— От кого? — попита Саймън.
	— Много добре знаеш от кого.
	— Не, нямам никакви новини от нея, а и защо да имам?
	— Не знам, просто се надявах.
	— Обърни страницата, тя няма да се върне. Много силно я нарани.
	— Една пиянска вечер и едно глупаво признание. Не мислиш ли, че платих доста скъпо?
	— Не е моя работа, тия неща ги разказвай на нея.
	— Тя се изнесе.
	— Не знаех, но ти откъде знаеш, ако нямаш никакви новини от нея?
	— Случва ми се да мина покрай дома и.
	— Ей така, случайно?
	— Случайно.
	Андрю погледна през витрината тъмните прозорци на апартамента си от отсрещната страна на улицата.
	— Нищо не мога да направя, по-силно е от мен. Има места, които разбуждат паметта. С Валери изживях най-щастливите мигове в живота си. Отивам под прозорците й, сядам на пейка и започвам да си ги спомням. Понякога виждам как ние двамата, като две вечерни сенки, влизаме в нейния блок, натоварени с покупките, които сме донесли от кварталната бакалия. Чувам гласа й, шегите й, гледам мястото, където винаги изпускаше някой пакет, докато търсеше ключовете си. Понякога дори ставам от пейката, за да отида да го вдигна, с безсмислената надежда, че вратата на блока ще се отвори и животът ще продължи оттам, откъдето е спрял. Идиотско е, но ме облекчава.
	— И често ли го правиш?
	— Бива ли си я рибата ти? — отговори Андрю и бръкна с вилицата си в чинията на Саймън.
	— Колко пъти седмично минаваш край дома й?
	— Моята е по-добра, сбърка, като избра точно тази.
	— Не може да продължаваш да оплакваш съдбата си. Не потръгна между вас, тъжно е, но не е краят на света, нали така? Животът е пред тебе.
	— Чувал съм всякакви тъпотии, но твоето „животът е пред тебе“ е върхът.
	— И ще ме поучаваш след всичко, което ми разказа?
	После Саймън го разпита как е минал денят му и за да се оправдае, Андрю му разказа, че се е запознал с една млада жена в библиотеката.
	— Щом не я дебнеш, седнал на пейка под прозореца й, мисля, че новината е хубава.
	— Седнах в един бар край дома й.
	— И какво направи?
	— Много добре ме чу, но не е това, което си мислиш; нещо ме интригува в тази жена, не знам какво точно.
	Андрю плати сметката. По Чарлс Стрийт нямаше никой, само един възрастен мъж разхождаше своя лабрадор: кучето куцаше, както и стопанинът му.
	— Невероятно е колко си приличат кучетата и собствениците им! — възкликна Саймън.
	— Да, ти би трябвало да си купиш кокер. Хайде, прибираме се, тази вечер е последната, която ще прекарам при теб на продъненото ти канапе. Утре се изнасям, обещавам ти. Тя също се е изнесла. Знаеш ли, най-много се измъчвам, когато си представя, че си е отишла, за да заживее с друг мъж.
	— Това е най-хубавото, което можеш да й пожелаеш, нали?
	— Мисълта, че тя споделя с другиго, че се грижи за него, разпитва го как е прекарал деня си, изживява с него моментите, които някога бяха наши… Не мога да го приема.
	— Това е неуместна ревност и тя заслужава много повече.
	— Колко си досаден с твоите поучения!
	— Може би, но все някой трябва да те поучава. Погледни се!
	— Възможно е, но не и ти, Саймън. Най-вече не и ти.
	— Първо, никой не знае дали тя е с друг мъж, второ, дори и да е така, не е ясно дали е щастлива с него. Може да си с някого, за да избягаш от самотата, може да споделяш всекидневието, за да преглътнеш по-лесно раздялата, и да продължиш да си спомняш за него. Може да говориш с някого и да чуваш гласа на другия, да гледаш някого в очите и да виждаш очите на другия.
	— Ето, виждаш ли, Саймън, точно това имах нужда да чуя. И откъде знаеш всичко това?
	— Защото съм го изживявал, глупак такъв!
	— Бил си с жена и си мислил за друга?
	— Не, бил съм с жена, която обичаше друг, играл съм дубльор, а когато си влюбен, ролята е мъчителна. Знаеш всичко, но се преструваш до деня, когато повече не можеш да търпиш или тя те изхвърля навън.
	Нощта стана по-хладна. Саймън потрепери и Андрю го прегърна през рамото.
	— Колко сме си добре двамата… Нищо не те кара да си тръгнеш утре, ако още не си готов. От време на време аз мога да спя на канапето, а ти в моята спалня.
	— Знам, приятелю, знам, но всичко ще е наред, сега вече съм сигурен. Обаче съм съгласен да спя на твоето легло тази вечер. Не мисли да ми откажеш. Казана дума — хвърлен камък.
	После двамата продължиха до дома на Саймън в пълно мълчание.


>	5.

	Мъжът дебнеше търпеливо, облегнат на една кола, и разглеждаше туристически справочник. Когато наемателят на третия етаж излезе да разходи кучето си, той хвърли справочника и се вмъкна в сградата, преди вратата да се затвори.
	Когато стигна на третия етаж, изчака да затихне шумът от стъпките му и погледна в асансьорната шахта дали някой не идва. Намери врата 6В, извади от джоба си връзка шперцове и отвори ключалката.
	Ъгловият апартамент имаше шест прозореца. Щорите бяха спуснати, нямаше начин някой съсед да го забележи от отсрещната страна на улицата. Мъжът погледна часовника си и започна. Сряза седалката и облегалката на канапето, вдигна килима, обърна снимките, окачени по стените, отвори всички чекмеджета и след като обиколи апартамента, продължи да тършува в спалнята. Съдбата на канапето сполетя и леглото, както и фотьойла пред вратата на банята, а съдържанието на скрина се разпиля по изтърбушения матрак.
	Когато чу шум от стъпки на площадката, мъжът бързо отиде в хола, стисна дръжката на ножа, който се намираше в джоба му, и се долепи до стената, сдържайки дишането си… Зад вратата се чу глас.
	Мъжът бавно извади ножа и се постара да запази спокойствие. Гласът замлъкна, но зад преградата се чуваше дишане. Най-после и то изчезна и стъпките се отдалечиха.
	Отново настъпи тишина, но мъжът прецени, че е твърде опасно да слезе по вътрешната стълба. Ако посетителят беше заподозрял присъствието му, можеше да извика полиция. Участъкът беше съвсем близо и полицаите постоянно обикаляха наоколо.
	Той изчака още малко, преди да се реши да излезе от апартамента. Мъжът видя прозореца в дъното на коридора и пое по аварийната стълба, която продължаваше по фасадата. През декември, макар че зимата още не беше дошла, листата на дърветата вече бяха далечен спомен: ако слезеше на улицата, щяха да го забележат, а за поръчителя му беше важно никой да не го види. На по-долния етаж той прекрачи парапета и се настани на съседната стълба. Погледна през прозореца на петия етаж, и с лакът счупи стъклото. Дръжката се отвори лесно и той сръчно бутна рамката на прозореца. Мъжът се сви, за да влезе в съседния блок, от който излезе, без да срещне жива душа. После зави на кръстовището и изчезна.

	* * *

	Андрю се постара да не каже нито дума на съседката си, откакто тя беше седнала срещу него.
	Телефонът на Сюзи Бейкър започна да вибрира под масата. Тя прочете съобщението и изруга.
	— Проблем ли има? — най-сетне се реши да попита Андрю.
	— Да, така е — отговори Сюзи Бейкър, вперила поглед в него.
	— Мога ли да ви помогна?
	— Съмнявам се, освен ако не сте ме излъгали и сте полицай — отговори тя и стана.
	— Не умея да лъжа. Какво се е случило?
	— Вратата на апартамента ми била отворена. Портиерът мисли, че има някой вътре, но той не посмял да влезе и ме пита дали не съм там.
	— Но вие не сте — каза Андрю и веднага се ядоса на себе си, задето е задал толкова тъп въпрос.
	Сюзи кимна с глава и се отдалечи към изхода, като забрави книгата си.
	Андрю я взе и последва младата жена. Малка тетрадка се изплъзна измежду страниците и падна на пода. Андрю я прибра и постави книгата на гишето пред Ясин. Ускори хода си и се озова на площадката точно в момента, когато Сюзи се качи в едно такси.
	— И сега какво ще правиш, глупако! — изруга се той.
	Пето Авеню беше задръстено от коли и Андрю беше уверен, че на Седмо и Девето Авеню положението е същото. Ако вземеше метрото, щеше да стигне по-бързо от нея.
	— Поредната глупост — заключи той, преди да влезе в метрото.


	Когато излезе на Четвърта улица, той продължаваше да се пита как ще обясни на съседката си по маса, че знае адреса й. Нищо не можа да измисли.
	Наближил блока й, той я видя да слиза от таксито. Извика: „Госпожице“, без да мисли, и тя се обърна.
	— Какво правите тук?
	— Забравихте книгата си, върнах я вместо вас и на излизане видях, че се качихте в такси. Тревожеше ме мисълта, че ще се окажете сама с крадеца, който е влязъл у вас. Сигурно сте извикали полиция. Но след като няма никаква полицейска кола пред вратата, значи, не е имало грабеж, колата си е заминала и аз ще сторя същото. Довиждане, госпожице — каза Андрю и си тръгна.
	— Как разбрахте адреса ми? — извика тя зад гърба му.
	Андрю се обърна.
	— Скочих в едно такси, дадох бакшиш на шофьора и го помолих да кара след вас. Пристигнах едновременно с вас.
	— При скоростта, с която карахме, можело е да слезете и да се качите при мен.
	— Мислех да го направя — каза Андрю, — но не посмях.
	Сюзи Бейкър се загледа в събеседника си.
	— Не съм извикала полиция — каза тя сухо.
	— А вашият портиер?
	— Изпратих му съобщение, че съм в банята и вероятно не съм затворила добре вратата.
	— И защо сте го излъгали?
	— Живея тук отскоро и положението ми не е съвсем законно. Истинската наемателка е моя приятелка, която замина за известно време в Европа. При най-малкия инцидент банкнотата, която давам на портиера всяка седмица, за да си мълчи, няма да е достатъчна, за да купя мълчанието му. Не мога да си позволя да ме изхвърлят на улицата, знаете колко е трудно да си намериш квартира в Ню Йорк.
	— Знам, разбира се.
	Сюзи Бейкър се поколеба за миг.
	— Искате ли да дойдете с мен? Ще ви излъжа, ако ви кажа, че съм спокойна. Но не се чувствайте длъжен да го направите, не желая да ви излагам на опасност.
	— Не вярвам да има риск. Ако вратата ви е била разбита, вероятно крадецът отдавна си е обрал крушите. След като съм вече тук, поне да послужа за нещо. Да вървим — каза той и взе Сюзи под ръка. — Аз първи ще вляза.
	Като видя състоянието на хола, Андрю нареди на Сюзи да го изчака на площадката. Огледа се и извади малкия „Валтер ТРН“, който беше купил след излизането си от болницата.
	Само преди пет месеца щеше да нарече глупак всеки, който носи оръжие. Но след като беше нападнат с нож, беше загубил много кръв в линейката и беше прекарал два месеца на болничното легло, смяташе, че има пълно основание да бъде въоръжен. Убиецът му все още беше на свобода.
	Влезе в апартамента, бутна с крак вратата на спалнята и я огледа.
	Помисли си, че Сюзи ще изпадне в шок, като види дома си преобърнат с главата надолу, и прецени, че ще е добре да бъде до нея, когато влезе. Обърна се и трепна, като я видя зад себе си.
	— Казах ви да ме изчакате навън!
	— Не съм особено послушна. Може ли да приберете това нещо — каза тя, гледайки пистолета.
	— Да, разбира се — каза Андрю, смутен, че държи оръжие в ръка.
	— Доста са се постарали — въздъхна Сюзи. — Каква бъркотия!
	Наведе се и започна да събира разпръснатите по пода предмети. Беше обърнала гръб на Андрю, който се стесняваше, че я наблюдава.
	— Мога ли да ви помогна? — наведе се и той и взе един пуловер.
	— Да, сложете го на леглото. После всичко ще прегледам.
	— Няма ли да проверите какво са откраднали?
	— Няма нищо за крадене. Нямам пари, нито бижута — не обичам да нося. Ще донесете ли нещо за пиене от кухнята? През това време ще подредя някои по-лични вещи — каза тя и посочи сутиена, който Андрю беше настъпил.
	— Разбира се — отговори той.
	Върна се след няколко минути с чаша вода, която Сюзи изпи на един дъх.
	— Онзи или онези, които са влезли в апартамента ви, не са търсели нито пари, нито бижута.
	— Защо мислите така?
	— Крадецът дори не е отишъл в кухнята. Повечето хора крият ценните предмети в празна кутия от швепс, на дъното на буркан с ориз или в найлоново пакетче при формите за лед.
	— Може би портиерът му е попречил.
	— Щял е да започне оттам, пък и защо е разрязал канапето и матрака ви? Отдавна е минало времето, когато са зашивали жълтици в дюшека, нито една жена днес не крие там пръстените и обеците си. Малко трудно ще си ги вземе, преди да излезе вечер.
	— Да не сте любител крадец?
	— Журналист съм и в моя занаят човек е любопитен. Но съм уверен в предположенията си. Това, което виждам пред себе си, не прилича на обикновен обир. Човекът, който е сътворил този хаос, е търсел нещо конкретно.
	— Значи, е сбъркал вратата или блока. Всички блокове по тази улица си приличат.
	— Трябва да купите на приятелката си канапе и легло.
	— Добре, че не си идва скоро. Като имам предвид състоянието на финансите ми, покупката ще трябва да почака.
	— Познавам едно място в Чайнатаун, където може да намерите мебели втора употреба почти без пари, мога да ви заведа, ако желаете.
	— Много мило от ваша страна — отговори Сюзи и продължи да подрежда. — Може вече да ме оставите сама, сигурно си имате работа.
	— Нищо спешно.
	Сюзи продължаваше да стои с гръб към него. Спокойствието и примирението й интригуваха Андрю, но може би тя не искаше да показва чувствата си. Гордостта е нещо непредвидимо. Андрю би се държал по същия начин.
	Той отиде в хола, събра снимките, пръснати по пода, и започна да ги окачва по местата им, като се мъчеше да отгатне къде са били поставени.
	— Тези снимки ваши ли са, или на приятелката ви?
	— Мои са — провикна се Сюзи от спалнята.
	— Алпинистка ли сте? — попита той, разглеждайки една черно-бяла фотография. — Вие ли висите на въже в планината?
	— Аз — отговори Сюзи.
	— Браво, смела сте, на мен ми се завива свят, като се кача на табуретка.
	— Свиква се с височината, въпрос на тренировка.
	Андрю взе друга снимка и я разгледа: Сюзи и Шамир в подножието на скала.
	— А кой е мъжът до вас?
	— Водачът ми.
	Но на друга снимка Андрю забеляза, че водачът е прегърнал Сюзи.
	Докато тя подреждаше спалнята си, Андрю се постара да сложи ред в хола. Отиде отново в кухнята, отвори чекмеджетата и намери лента скоч от онзи, с който подлепят кашони. Залепи го върху нарезите на канапето и се загледа в резултата.
	Сюзи се появи зад гърба му.
	— Не е идеално, но ще можете да сядате, без да пропаднете.
	— Може ли да ви поканя на обяд, за да ви се отблагодаря?
	— А финансите ви?
	— Е, мога да си позволя да ви почерпя една салата.
	— Ненавиждам всичко зелено, хайде, ще ви заведа да изядете един стек. Трябва да възстановите силите си.
	— Вегетарианка съм.
	— Никой не е съвършен — заяви Андрю. — Знам един италиански ресторант съвсем наблизо. Спагетите са вегетарианска храна, нали така?
	Сервитьорката във „Франки“ поздрави Андрю и го изчака да избере маса.
	— Постоянен клиент ли сте тук?
	— Какво правите в живота, госпожице Бейкър?
	— Изследвания.
	— Какъв вид изследвания?
	— Безкрайно ще се отегчите, ако ви разкажа. А вие какъв вид журналист сте?
	— Репортер, който обича да си пъха носа в работите на другите.
	— Наскоро написали ли сте нещо, което бих могла да прочета?
	— От три месеца нищо не съм написал.
	— Защо?
	— Дълга история, която безкрайно ще ви отегчи, ако ви я разкажа. Онзи мъж на снимката не ви е бил водач, нали?
	Сюзи разгледа Андрю, мъчейки се да отгатне чертите на лицето му под гъстата брада.
	— Как изглеждахте, преди да я пуснете?
	— Различно. Не ви ли харесва?
	— Не знам. Не съм си задавала въпроса.
	— Малко сърби, но пък спестява сума ти време всяка сутрин — каза Андрю и погали брадата си.
	— Шамир ми беше мъж.
	— И вие ли сте разведена?
	— Вдовица съм.
	— Съжалявам, често се занимавам с неща, които не ме засягат.
	— Въпросът ви не беше недискретен.
	— Не е вярно, беше. Как се случи? Искам да кажа, как умря?
	Андрю беше учуден, че Сюзи се разсмя.
	— В смъртта на Шамир няма нищо смешно и аз продължавам да скърбя за него, но за човек, който се бои да бъде недискретен, въпросът ви е странен. Малко сте недодялан. Мисля, че това ми харесва. А какво не потръгна във вашия брак?
	— Аз! Моят брак вероятно е най-краткият. Оженихме се на обед и се разделихме в осем часа вечерта.
	— Аз печеля. Моят продължи няколко минути.
	В очите на Андрю се четеше недоумение.
	— Шамир умря минута след като си дадохме дума.
	— Тежко болен ли беше?
	— Висяхме в пропастта. Той преряза въжето, което го свързваше с мен, за да ми спаси живота. Но ако нямате нищо против, бих предпочела да сменим темата.
	Андрю впери поглед в чинията си. Помълча и вдигна глава.
	— Ще ви предложа нещо, но не мислете, че имам някакви задни мисли. Не можете да спите в апартамента си тази вечер. Не и преди да сложите нова ключалка. Крадецът може да се върне. Имам малко жилище, в което не живея, съвсем наблизо е. Мога да ви дам ключовете. От три месеца спя при приятеля си. Няколко нощи в повече нищо няма да променят.
	— А защо не живеете в дома си?
	— Страхувам се от призраци.
	— Предлагате ми да живея в дом с привидения.
	— Призракът на бившата ми жена броди единствено в главата ми. Вие няма от какво да се боите.
	— И защо правите това за мен?
	— Правя го за себе си, ще ми направите услуга, ако приемете. Освен това става дума за няколко дни, докато…
	— Докато сменя ключалката и купя нов матрак. Съгласна съм. Не бях се сетила, но сега, като заговорихте за това, мисълта да спя у дома малко ме плаши. Приемам гостоприемството ви. Две нощи, не повече. И обедът е от мен, това е най-малкото, с което мога да ви се отблагодаря.
	— Щом така искате — отговори Андрю.
	След като свършиха, той придружи Сюзи до входа на блока си и й даде ключовете.
	— Жилището е на третия етаж. Вероятно е чисто, чистачката идва редовно и тъй като не съм стъпвал от много време, няма много работа. Топлата вода се изкачва бавно, но когато дойде, внимавайте, много е гореща. Ще намерите кърпи в шкафа в антрето. Чувствайте се като у дома си.
	— Няма ли да ми го покажете?
	— Не, не държа.
	Андрю се сбогува със Сюзи.
	— Може ли да ми кажете телефонния си номер? За да върна ключовете.
	— Ще ми ги върнете в библиотеката. Там съм всеки ден.

	* * *

	Сюзи огледа старателно апартамента на Андрю и реши, че има някакъв чар. Видя снимката на Валери на камината.
	— Значи, ти си му разбила сърцето? Колко си глупава, бих искала да разменим местата си. Може би ще ти го върна, но по-късно, засега имам нужда от него.
	И Сюзи обърна снимката с лице към стената и отиде да разглежда спалнята.


	Към пет часа следобед се отби в апартамента си да вземе някои неща. Влезе, свали палтото си и подскочи, като видя мъжа, седнал на бюрото й.
	— Казах ви да разхвърлите, а не да опустошите всичко! — ядосано извика тя, затваряйки вратата.
	— Нали ви даде ключовете си. Успяхте да привлечете вниманието му. Би трябвало да ми благодарите.
	— Вече следите ли ме?
	— Обикновено любопитство. Рядко някой се обръща към мен, за да организирам кражба в собствения му дом. Естествено е да си задавам въпроси.
	Сюзи отиде в кухнята, взе буркана с ориз от етажерката, извади пачка банкноти, скрита в опаковката, и се върна в хола.
	— Шест хиляди, сумата, която ми бяхте заели, може да ги преброите — каза тя и му подаде парите.
	— Какво искате от този тип?
	— Това не е част от уговорката ни.
	— Нашата уговорка е към края си. Направих онова, което поискахте. И тази седмица прекарах в библиотеката повече часове, отколкото през целия си живот, макар че обичам да чета хубави книги. Ако не беше почитта към дядо ви, никога нямаше да наруша пенсионерското си спокойствие.
	— Не става дума за почит, а за дългове, колко пъти дядо ми ви е измъквал!
	— Госпожице Бейкър, има толкова неща, които не знаете.
	— Когато бях малка, ме наричахте Сюзи.
	— Но вие пораснахте.
	— Моля ви, Арнолд, откога хората във вашия занаят се пенсионират? Само не ми казвайте, че поддържате такава форма на вашата възраст само като се занимавате с градината си.
	Арнолд Кнопф вдигна очи към небето.
	— Защо избрахте него, а не някого другиго?
	— Снимката му във вестника ми хареса, винаги вярвам на инстинкта си.
	— Не е само това, сигурен съм. Мислите си, че след като е докоснал смъртта, той се е превърнал в смелчага, когото можете да манипулирате както си искате.
	— Не, не е точно така, а защото е докоснал смъртта, за да завърши разследването си, и нищо не го е накарало да се откаже. Той пак ще започне, въпрос на време. Търсенето на истината е неговата дрога, приличаме си.
	— За него нищо не мога да кажа, може и да сте права, но вие се надценявате, Сюзи. И маниакалното ви търсене вече ви коства много. Можеше и вие да загинете. Нали не сте забравили какво се случи с онзи, когото увлякохте в плана си?
	— Оставете ме на мира, Арнолд. Получихте си парите, сега сме квит.
	— Обещах на дядо ви да бдя над вас. Ще бъдем квит в деня, когато вече няма да ме има. Довиждане, Сюзи.
	И Арнолд Кнопф си отиде.

	* * *

	На следващата сутрин Андрю пристигна точно навреме на заседанието на редакцията. Дори си водеше бележки, което не убягна от вниманието на главната редакторка.
	След края на заседанието тя се постара да се окаже до него в асансьора.
	— Разследвате ли нещо, Андрю?
	— Моля?
	— На заседанието тази сутрин забелязах човек, когото не бях виждала от дълго време.
	— Радвам се за вас. И кой беше той?
	— Върху какво работите сега? Само не ми говорете пак за Южна Африка, няма да ви повярвам.
	— Ще ви го кажа, когато му дойде времето — отговори Андрю.
	Вратата на асансьора се отвори и Андрю се отправи към офиса си, изчака Оливия Стърн да се отдалечи и по стълбата слезе в приземния етаж.
	Прекара цялата сутрин в залата с архивите. Откри някаква Сюзи Бейкър, нотариус в Декстер, друга Сюзи Бейкър, професор по психология в университета „Медисън“ във Вирджиния, трета Сюзи Бейкър, преподавател по йога, четвърта Сюзи Бейкър, служителка в университета в Уоруик, и още двайсет Сюзи Бейкър. Но след като използва всички възможни търсачки, той не беше намерил никаква информация за срещнатата в библиотеката Сюзи Бейкър. И това го заинтригува много повече, отколкото ако беше открил каквото и да е за нея. В епохата на социалните мрежи беше невъзможно дадено лице да не е оставило в интернет някаква следа от живота си.
	Андрю реши да се обади на един от познатите си в полицията, но си спомни, че съседката му от библиотеката пренаемаше апартамента си. Нямаше начин електричеството или водата да се водят на нейно име. Без личните й данни беше невъзможно да научи нещо повече. Сюзи Бейкър, на която беше дал ключовете от апартамента си, беше напълно анонимна личност. Нещо не беше наред, а Андрю знаеше, че когато нещо го смущава, рядко бърка.
	Един от неговите съученици от колежа работеше в градската данъчна служба. Обади му се и разбра, че апартамент 6В на Мортън Стрийт е собственост на норвежка компания. Нещо не съответстваше на приятелка, заминала за няколко месеца в Европа. Андрю стана да се разтъпче и се замисли:
	— Коя сте вие, Сюзи Бейкър? — промърмори той и отново седна пред екрана на компютъра.
	Написа на клавиатурата „Злополука Монблан“ и пред очите му премина списък с трагични случки в планината.
	Едно съобщение в сайта на френски вестник разказваше как спасителен екип бе открил миналия януари алпинистка, попаднала в буря и прекарала две нощи на 4600 метра височина. Потърпевшата, която имала измръзвания и хипотермия, била отведена в болницата в Шамони. Андрю погледна стенния часовник. В Ню Йорк беше 11 часа, във Франция — 17. Изчака доста време на телефона, преди да се свърже с редакцията на вестник „Дофине“, но не разбра нито дума от онова, което събеседникът му казваше, макар че се стараеше да говори на английски. След това се обади в болницата в Шамони и поиска да говори с директора, като се представи за този, който наистина беше, тоест журналист от „Ню Йорк Таймс“. Казаха му да почака, служителката записа номера, на който можеха да му се обадят, и затвори. Андрю беше убеден, че молбата му ще остане неизпълнена и че ще трябва да звъни упорито, докато получи сведения. Но след половин час телефонът му иззвъня и Едгар Ардуен, директорът на болницата, попита с какво може да му бъде полезен.
	Андрю му заговори за Сюзи Бейкър под предлог, че пише статия за медицинското обслужване на американските туристи, пътуващи из Европа. Директорът не си спомняше случая, но обясни, че неговата болница приемала голям брой хора, пострадали в планината. Обеща да прегледа картоните и да му се обади на другия ден.
	Андрю затвори телефона и се отправи към библиотеката.

	* * *

	Когато пристигна в читалнята, Сюзи видя, че мястото на съседа й е празно. Остави книгата си и отиде в бюфета. На маса до прозореца Андрю пиеше кафе, четейки вестник.
	— В читалнята не е разрешено да се пие, а тази сутрин имам нужда от кафе.
	— Лошо сте спали?
	— Спах на легло… Отвикнал съм. А вие?
	— Вашето е много удобно.
	— Какво ви има на дясната ръка, че постоянно я криете в джоба си?
	— Левачка съм. Не си служа с нея. — Сюзи се поколеба за минута. — По-скоро нещо й липсва — каза тя и показа дланта си.
	Показалецът и средният пръст бяха отрязани до втората фаланга.
	— Дълг на хазарт? — попита Андрю.
	— Не — засмя се Сюзи, — измръзване. Странно е, че продължаваш да ги усещаш, сякаш никога не са били ампутирани. Понякога ме болят. Казват, че след няколко години престават.
	— Кога се случи?
	— Миналата зима, изкачвахме Монблан и паднахме в цепнатина.
	— Тогава ли се самоуби приятелят ви?
	— Той не се самоуби, аз го убих.
	Андрю не очакваше подобно признание.
	— Моето безразсъдство и инат го погубиха — добави Сюзи.
	— Той е бил ваш водач, трябвало е да прецени опасността.
	— Предупреди ме, но не исках да го слушам, продължих да се катеря и той ме последва.
	— Мога да разбера какво чувствате. Аз също съм виновен за смъртта на един човек.
	— Кой?
	— Телохранителят на човека, когото преследвах. Бяха разпръснали железа по пътя, за да спукат гумите на колата им и да ги принудят да спрат. Но нещата се объркаха, колата се преобърна и пътникът на предната седалка беше убит.
	— Не подбирате средства в разследванията си, а! — подсвирна Сюзи.
	— Странно, не съм говорил за това с никого, дори с най-добрия ми приятел.
	— И защо го казахте на мен?
	— За да ви уверя, че нещата невинаги се случват както сме ги предвидили, че стават инциденти. И какво правехте на Монблан посред зима? Нищо не разбирам от алпинизъм, но предполагам, че зимата не е най-подходящият сезон за катерене в планината.
	— Беше годишнина.
	— И какво празнувахте?
	— Катастрофата на самолет, който се е разбил в скалите на Ла Турнет.
	— Много е мило да се празнуват такива неща.
	— И аз току-що ви се доверих. Дори мисля, че ви казах повече, отколкото исках.
	— Ако е било провокация, успели сте.
	— Не беше, останете си джентълменът, който повери ключовете си на непозната, и да сменим темата.
	— Права сте, в крайна сметка това не ме засяга.
	— Извинявайте, не исках да бъда груба.
	— Защо сте отишли да празнувате годишнината от самолетна катастрофа на 4600 метра височина? Някой от близките ви е бил на борда? Искали сте да му отдадете последна почит?
	— Нещо такова — отговори Сюзи.
	— И това мога да разбера. Трудно е да свикнеш със смъртта на някого, без да можеш да се поклониш на гроба му. Но да предприемеш такова пътешествие и да пожертваш живота на приятеля си, е неописуема жестокост.
	— Планината е жестока, както и животът, нали?
	— Какво точно знаете за мен, госпожице Бейкър?
	— Че сте репортер в „Ню Йорк Таймс“. Вчера ми го казахте.
	— И само толкова?
	— Знам, че сте разведен, зависим от алкохола, но не ми казахте дали двете неща са свързани.
	— Не, не ви го казах.
	— Майка ми пиеше, умея да разпознавам пияниците от пръв поглед.
	— Толкова бързо!
	— О, като всички деца на алкохолици, и имам много лоши спомени.
	— Спрях задълго, после пак започнах и…
	— Пак ще спрете и ще започвате при всеки по-тежък проблем.
	— Умеете да подбирате думите си.
	— Често са ме упреквали за това.
	— И не са били прави. Харесвам хората, които не се боят да бъдат прями.
	— И вие ли сте такъв?
	— Да, такъв съм. Но имам работа, вие също. Може би ще се видим утре.
	— Естествено, ще ви върна ключовете. Послушах съвета ви и счупих касичката си. Поръчах си нов матрак.
	— А ключалка?
	— За какво ми е? Ако някой иска да я разбие, няма значение дали е нова, или стара. До утре, господин Стилман, връщам се в читалнята.
	Сюзи стана и отнесе подноса. Андрю я проследи с поглед, твърдо решен да научи повече за тази жена, чието поведение го объркваше. Излезе от бюфета, качи се в такси и слезе пред дома на Мортън Стрийт №65.


	Натисна няколко копчета на домофона и изчака някой да му отвори. На площадката на втория етаж срещна жена и й каза съвсем непринудено, че носи пратка за госпожица Сюзи Бейкър. Когато стигна пред вратата на апартамент 6В, успя да я отвори с едно побутване с рамо. Озовал се вътре в апартамента, той се огледа, приближи се до бюрото и започна да рови из чекмеджетата, в които имаше няколко химикалки и бележник.
	На първата страница видя серия неразбираеми цифри. На втората забеляза отпечатък от съобщение, написано на лист, който е бил откъснат. Следите от думите бяха доста добре очертани и можеше да се прочетат.
C>
	„Не се шегувах, когато ви казах да се пазите, Сюзи. Внимавайте! Знаете как да ме намерите, не се колебайте, ако имате нужда от мен.“
C$
	Останалата част от бележника беше празна. Андрю фотографира първите листа с мобилния си телефон. Огледа спалнята и банята. Върна се в хола и докато се взираше внимателно в снимките на стената и ги повдигаше, чу гласа на съвестта си, който го питаше на какво си играе, какво извинение би измислил, ако някой случайно влезе. И същият глас му нареди моментално да си върви.

	* * *

	Саймън се прибра вкъщи и видя Андрю — седнал пред малкото бюро в стаята му, забил нос в лаптопа и с чаша фернеткола в ръка.
	— Може ли да знам какво правиш?
	— Бачкам.
	— Колко изпи?
	— Две, може и три.
	— Три или четири? — попита Саймън и му отне чашата.
	— Досаждаш ми, Саймън.
	— Докато спиш под моя покрив, приеми единственото нещо, за което те моля в замяна. Кола без фернет толкова ли е трудно?
	— Повече, отколкото си мислиш. Помага ми да мисля.
	— Разкажи ми какво те мъчи, понякога старият приятел може да е по-полезен от тъпия ти алкохол.
	— Нещо в това момиче не е наред.
	— Онова от библиотеката ли?
	Саймън се излетна на леглото с ръце под тила.
	— Слушам те.
	— Тя ме излъга.
	— За какво?
	— Твърди, че неотдавна се е нанесла в апартамента на Мортън Стрийт, но това не е вярно.
	— Сигурен ли си?
	— Въздухът в Ню Йорк е замърсен, но не дотолкова, че снимките да оставят следи на стената за няколко седмици. Въпросът е защо ме е преметнала?
	— Ами за да не се ровиш в живота й. Вечерял ли си? — попита Саймън.
	— Да — отговори Андрю и посочи чашата, която Андрю му беше отнел.
	— Слагай си якето.


	Свечеряваше се, улиците на Уест Вилидж отново бяха пълни с хора. Андрю спря на тротоара срещу своя блок и вдигна очи към прозорците на третия етаж, които току-що бяха угаснали.
	— Рано си ляга наемателката ти — каза Саймън.
	Андрю погледна часовника си. Входната врата на блока се отвори. Сюзи Бейкър се запъти нагоре по улицата, без да ги забележи.
	— Ако имаш желание да я следиш, аз не участвам — прошепна Саймън.
	— Ела! — отговори Андрю и го хвана за ръката.
	Тръгнаха след Сюзи по Четвърта източна улица. Младата жена влезе при Али, бакалина, когото познаваха всички в квартала. Излезе веднага и се насочи право към Андрю.
	— Какви батерии са нужни за дистанционното? Обожавам да заспивам пред телевизора — каза тя на Андрю, не обръщайки внимание на Саймън.
	— АА — смотолеви Андрю.
	— АА, значи — повтори тя и се върна в бакалницата.
	Андрю погледна Саймън и му направи знак да го последва. Сюзи стоеше пред касата. Андрю подаде на Али две банкноти по десет долара за батериите.
	— Предпочитам да ме следите по-отблизо, по-спокойна съм.
	— Не ви следях. Отивахме да вечеряме в кафе „Клюни“, ей тук през две улици, и ако искате, можете да дойдете с нас.
	— Отивах на изложба на фотографии в квартал Мийтпакинг, придружете ме и после ще вечеряме заедно.
	Двамата приятели се спогледаха и се съгласиха.
	— Уверявам ви, че не ви следяхме — настоя Саймън.
	— Убедена съм!

	* * *

	Галерията беше огромна и шеметно висока. Сюзи разгледа изпъкналостите на бетонните стени.
	— Сигурно е много забавно да се катериш по тях — каза Андрю на Саймън, който се учуди.
	Сюзи се доближи до една фотография с размери четири на три метра. Двама алпинисти, брулени от вятър, чиято сила личеше от снежните спирали около тях, забиваха знаме на върха на Хималаите.
	— Покривът на света — каза замечтано Сюзи. — Върховната цел на всеки катерач. Уви, тази велика планина е замърсена от твърде много туристи.
	— Покоряването й влиза ли във вашите планове? — попита Андрю.
	— Един ден може би, кой знае?
	После Сюзи се насочи към друга снимка, направена от морените на ледник. Страховити върхове се открояваха на фона на тъмносиньо небе.
	— Това е връх Сиула Гранде в Перу — каза Сюзи. — Височина 6344 метра. Само двама алпинисти са успели да го покорят. Двама англичани — Джо Симпсън и Саймън Йейтс, през 1985-а. Единият от тях, спускайки се обратно, паднал и си счупил крака. В продължение на два дни партньорът му, вързан с него за въже, му помагал при слизането. Но преминавайки край една скала, Джо докоснал стената. Саймън не можел да го види. Усещал само тежестта му в края на въжето. Останал цяла нощ в студа с крака в снега, за да държи приятеля си, който сантиметър по сантиметър го увличал към бездната. На сутринта въжето било неподвижно, защото Джо, жестикулирайки, го бил заклещил в една вдлъбнатина. Убеден, че партньорът му е мъртъв, Саймън се решил да направи единственото нещо, което можело да спаси живота му — прерязал въжето. Джо паднал от височина десет метра, снежната покривка се пропукала под тялото му и пропаднал в цепнатина.
	Но останал жив. Неспособен да се изкачи, той взел безумно смелото решение да слезе на дъното на цепнатината. Вероятно върхът Сиула Гранде не го е искал, защото той открил проход и въпреки счупения си крак успял да излезе. Онова, което извършил после, за да се довлече до морената, надхвърля разума, защото усилието било нечовешко. Подвигът на Джо и Саймън е легенда в историята на алпинизма. Никой не е успял да го повтори. Сиула Гранде си останал девствен.
	— Впечатляващо! — каза Андрю. — Но се питам дали е нужна смелост, или безразсъдство, за да покоряваш подобни върхове.
	— Смелостта е само чувство, по-силно от страха — каза Сюзън. — Ще вечеряме ли?

	* * *

	Саймън не беше устоял на чара на Сюзи. Тя беше разбрала, че му харесва, но не се издаваше и играта й силно впечатли Андрю. Забавно му беше как го кара да пие и се преструва, че се интересува от неговата колекция от стари коли. Възползва се от този момент, за да я наблюдава, говореше малко, докато тя не попита Саймън какъв репортер е Андрю.
	— Най-големият инат, когото познавам — отговори Саймън, — но и един от най-добрите.
	— Но ти познаваш само един — намеси се Андрю.
	— Чета вестници.
	— Не го слушайте, той е пиян.
	— На каква тема беше последното ви разследване? — попита го Сюзи.
	— В Ню Йорк ли сте родена? — прекъсна я Саймън.
	— В Бостън, тук съм отскоро.
	— И защо избрахте Манхатън?
	— Избягах от миналото си, а и от Бостън.
	— Нещастна любов?
	— Стига, Саймън!
	— Да, може и така да се каже — безстрастно отвърна Сюзи. — А вие, Саймън, ерген ли сте?
	— Не — отговори Саймън, вперил поглед в Андрю.

	* * *

	След вечерята Андрю и Саймън придружиха Сюзи.
	След като затвори вратата на блока, тя извади мобилния си телефон, който не беше преставал да вибрира в джоба й през цялото време.
	Прочете съобщението и вдигна очи към небето, защото мобилният пак се обади.
	— Какво още има, Кнопф?
	— При Али съм — отговори той и веднага затвори.
	Сюзи прехапа устни, сложи телефона в чантата си и излезе от блока. Премина няколкото метра до бакалията, влезе вътре и се отправи към дъното на магазинчето. Али дремеше на стола, заслушан в малкото радио, поставено на тезгяха.
	С очила на носа, Арнолд Кнопф изучаваше съдържанието на една кутия котешка храна, която постави на етажерката и след това взе друга.
	— Днес следобед той отиде в апартамента ви — прошепна той.
	— Сигурен ли сте? Да, сигурен сте — продължи Сюзи.
	— Надявам се, че не сте оставили там бележката ми.
	— Не, разбира се. Наистина ли влезе вкъщи?
	— При това по-лесно от мен, скъпа, дори ми стана обидно.
	— Е, това доказва, че съм била права.
	— Сюзи, изслушайте ме. Досега планът ви беше конфиденциален, защото го изпълнявахте сама, а вашият любителски подход донякъде ви пазеше от най-лошото. Ако допуснете човек като Стилман в този случай, той ще преобърне земята и небето. И се съмнявам, че дълго време ще останете в сянката на своята марионетка.
	— Има риск, но моля ви, Арнолд, спрете да се измъчвате заради мен. Вие самият казахте, че вече съм голяма и знам какво правя.
	— Но не знаете какво търсите, нито къде да го търсите.
	— Точно затова имам нужда от него.
	— Не мога да променя намеренията ви, нали така?
	— Нищо не разбирам от храна за котки, но розовата кутия изглежда по-апетитно — каза тя, взе кутията и я подаде на Кнопф.
	— В такъв случай поне се вслушайте в съвета ми. Тъй като говорим за котки, престанете да играете с него на котка и мишка, разкажете му малкото, което знаете.
	— Твърде рано е, знам как функционират този вид хора, никой не може да му наложи дадена тема. Трябва той да реши, иначе нищо няма да стане.
	— Крушата наистина не пада по-далеч от дървото — въздъхна Кнопф.
	— Какво искате да кажете?
	— Много добре ме разбрахте. Довиждане, Сюзи.
	Кнопф занесе кутията с котешка храна на касата, сложи три банкноти пред Али и излезе от бакалията.
	След пет минути Сюзи също излезе и в тъмнината отиде право в апартамента на Андрю.

	* * *

	— Ами ако ни е видяла — ядосано каза Саймън, — какво ще й кажеш? Че сме разхождали кучето?
	— Наистина е странна.
	— И какво й е странното? Обича да заспива пред телевизора, сбъркал си батериите и е излязла да ги смени.
	— Може би.
	— Ще си вървим ли вече?
	Андрю погледна за последен път бакалията и тръгна.
	— Добре, да приемем, че ни излъга за датата на пристигането си в Ню Йорк, не е толкова важно. Вероятно си има причини.
	— Не само тя излъга тази вечер. Ти откога не си ерген?
	— Излъгах я заради тебе. Видях, че си пада по мен, но тази жена е твой тип. Наблюдавах ви един до друг и ми стана ясно като бял ден. Искаш ли да ти кажа какво мисля?
	— Май не искам.
	— Параноята ти спрямо нея идва от това, че ти харесва и си търсиш хиляди причини да не си го признаеш.
	— Знаех си, че предпочитам да не бях изслушал това.
	— Кой от двама ви първи заговори другия, когато се срещнахте?
	Андрю не отговори.
	— Ясно! — възкликна Саймън и широко разтвори ръце.
	Докато вървеше из улиците на Уест Вилидж, Андрю се питаше дали най-добрият му приятел не беше близо до истината. После отново помисли кой беше мъжът, излязъл от бакалията на Али малко преди Сюзи. Беше сигурен, че го е виждал в библиотеката.

	* * *

	На другия ден на път за библиотеката Андрю получи обаждане от професор Ардуен.
	— Направих проверката, за която ме помолихте. Но не е много убедителна.
	— Слушам ви.
	— В началото на годината наистина сме приели млада жена с американско гражданство, жертва на инцидент в Монблан. Според една от медицинските ни сестри пациентката страдала от хипотермия и сериозни измръзвания. На следващия ден й била извършена ампутация.
	— И какво са ампутирали?
	— Пръсти на ръката, това е обичайно при тези случаи, но не знам на коя ръка.
	— Медицинските ви картони не са много точни — въздъхна Андрю.
	— Напротив, много са точни, но не успяваме да намерим картона точно на тази пациентка. Признавам, зимата беше тежка, бяхме претоварени с всички туристи, скиори и жертви на пътнотранспортни произшествия, пък и нямаме достатъчно персонал. Административното досие на вашата позната вероятно по погрешка е било отнесено с медицинския й картон при прехвърлянето.
	— Какво прехвърляне?
	— Същата медицинска сестра твърди, че някакъв близък на пациентката се представил няколко часа преди операцията и я отвел с линейка, взета под наем. Заминали за Женева, където я чакал самолет за Съединените щати. Мари-Жозе ми каза, че била против това заминаване, защото ампутацията трябвало да се извърши незабавно, имало сериозен риск от поява на гангрена. Но младата жена дошла в съзнание и настояла, че желае да я оперират в родината й. Не можело да се противопоставим на волята й.
	— Значи, доколкото разбирам, нямате представа коя е тя.
	— Уви, не.
	— И това не ви изглежда странно?
	— Да, всъщност, не, казах ви, че всичко стана много бързо…
	— Добре, казахте ми, че досието на пациентката е отлетяло с нея. Но все някой е заплатил за медицинското обслужване, нали? Кой е той?
	— Тази информация също е била в картона заедно с листа за изписване.
	— Нямате ли камери на входа на болницата ви? Идиотски въпрос, за какво са камери на входа на болница…
	— Моля?
	— Нищо. А спасителният екип? Вероятно са намерили някакви документи в планината?
	— Представете си, и аз стигнах до същото заключение. Дори се обадих в жандармерията, но тя е била намерена от планински водачи. Като се има предвид състоянието й, те са я препратили незабавно в болницата. Кажете, разследването ви за нашите медицински грижи ли е, или за съдбата на тази жена?
	— Как мислите?
	— В такъв случай ще ме извините, но аз ръководя болница.
	— И очевидно имате много работа.
	Андрю не успя да благодари на Едгар Ардуен, който ядосано затвори телефона.
	Докато разговаряше, Андрю слезе обратно по стълбището на библиотеката. Сюзи, която го наблюдаваше от най-горното стъпало, видя как той се отдалечава по Четирийсет и втора улица.


>	6.

	Андрю прекара отвратителна нощ. Левитацията над надгробната плоча и наблюдаването на автострадата до момента, когато Валери щеше го посети и той щеше се събуди, плувнал в пот, вече не му предлагаше никакво забавление.
	Смущаваше го, че познава наизуст протичането на този кошмар и въпреки това е изненадан всеки път, когато тя слиза от колата и се запътва към него.
	Защо, докато сънуваше, сбърканият му мозък не го предупреждаваше за онова, което тя щеше да направи на гроба му, а като се събудеше, преживяваше дълго постъпката й?
	Пружините на леглото измъчваха гърба му и в крайна сметка той си каза, че е крайно време да се върне у дома.
	Беше предложил апартамента си на Сюзи Бейкър с надеждата, че нейното присъствие ще прогони спомените от дома му, който ще поеме нейния аромат и ще се избави от предишните миризми. Не беше в състояние да формулира съвсем точно мислите си, но май ставаше дума за нещо такова.
	Чу хъркането на Саймън от другата страна на преградата. Стана тихо от леглото и взе бутилката с фернет, скрита в една ваза. Вратата на хладилника скърцаше толкова силно, че той се отказа от кока-колата и изпи няколко големи глътки направо от шишето. Напитката беше още по-горчива, но алкохолът го отпусна. Седна на перваза на прозореца и се замисли. Нещо го тревожеше.
	Бележникът му беше на бюрото на Саймън. Той открехна вратата и изчака малко, за да свикнат очите му с тъмнината.
	Саймън мърмореше в съня си. Андрю пристъпи съвсем тихо и дочу шепота на приятеля си. „Винаги ще те обичам, Кети Стайнбек“.
	Андрю прехапа езика си, за да не се разсмее.
	Потърси пипнешком бележника си, намери го и излезе така безшумно, както беше влязъл.
	Върна се в хола, прочете внимателно бележките си и най-сетне разбра какво му беше убягнало. Какъв беше самолетът, за който му беше говорила Сюзи Бейкър, и как можеше да получи списъка на пасажерите?
	Знаеше, че вече няма да заспи. Облече се, написа бележка на Саймън, остави я на кухненския плот и излезе.


	Северният вятър духаше над града и ледените му пристъпи отнасяха облаци пара, излизаща от вентилационните решетки. Андрю вдигна яка и пое в студената нощ. Махна на едно такси и потегли към редакцията.


	Подготовката на първото сутрешно издание отдавна беше завършило и редакционната зала беше празна. Андрю показа баджа си на нощния пазач и се качи. На път към офиса си видя под един фотьойл служебната карта на Фреди Олсън. Навярно беше паднала от задния му джоб. Андрю я прибра и моментално я пъхна в машината за унищожаване на документи. Натисна бутона и я видя как изчезва в цепнатината. Шумът от нарязана хартия го развесели. Усмихна се и седна пред компютъра.
	Андрю бързо откри сведения за двата самолета, които се бяха разбили в планината, и сходството между двете катастрофи го смути. Сюзи му беше казала, че е предприела изкачването на Монблан през януари заради някаква годишнина. Андрю написа в тефтера си „Канченджунга“ и крайната дестинация, която самолетът не беше достигнал. След това оформи официална молба до авиокомпанията, за да получи списъка на пасажерите и на членовете на екипажа.
	Беше 5 часа сутринта в Ню Йорк, 15:30 в Ню Делхи. След няколко минути получи отговор, в който учтиво го молеха да изпрати копие на служебната си карта и да изложи причините за искането си. Андрю веднага направи необходимото. Изчака, но вероятно служителят беше отишъл да поиска разрешение от началството си. Погледна часовника си, поколеба се, но в крайна сметка взе телефона си.
	Долорес Салазар май не се изненада, че Андрю й се обажда в толкова ранен час.
	— Как се чувства Филофакс?
	— Стилман, нали не ми звъните в 5 часа сутринта, за да разберете как е котката ми? Какво мога да направя за вас? — каза, прозявайки се, Долорес Салазар.
	— Това, което правите по-добре от всеки друг.
	— Да не сте се захванали отново за работа?
	— Може би, зависи от това, което ще ми намерите.
	— Първо кажете какво търсите.
	— Списък на пасажери.
	— Имам познат във Федералната асоциация на гражданската авиация, мога да опитам. Какъв полет и коя дата?
	— „Еър Индия“ 101, 24 януари 1966-а, Делхи — Лондон, самолетът се е разбил над Франция, преди да стигне до Женева. Искам да знам имало ли е пътник на име Бейкър.
	— А не искате ли да ви намеря името на главния готвач на „Титаник“?
	— Това означава ли, че искате да ми помогнете? — Долорес вече беше затворила. Андрю загаси компютъра си и слезе в бюфета.

	* * *

	Долорес Салазар се обади на Андрю след три часа и го покани да дойде в нейния офис.
	— Намерихте ли го?
	— Някога да съм ви разочаровала, Стилман? — попита тя и му подаде една папка.
	— Как успяхте да го направите толкова бързо?
	— Докладите на Бюрото за разследване на злополуките са публични, този, който се отнася до вашия самолет, е публикуван във френския „Журнал Офисиел“ на 8 март 1968-а. Достъпен е, от който и да е компютър. Сам можехте да го откриете, ако бяхте потърсили по-внимателно.
	— Не знам как да ви се отблагодаря, Долорес — отговори Андрю и започна да чете списъка.
	— Не се старайте, вече го прегледах. Няма никакъв Бейкър.
	— Значи, съм в задънена улица.
	— По-добре ми кажете какво точно търсите, вместо да гледате, като че ли са ви потънали гемиите.
	— Искам да разбера истинската самоличност на един човек.
	— Може ли да знам защо?
	Андрю продължи да разглежда страниците на досието.
	— Идиотски въпрос… — каза Долорес и впери очи в екрана на компютъра. — Губите си времето, осемдесет и осем страници, но нищо загадъчно. Четох ги в метрото, прегледах ги отново, като дойдох тук. Ако ви интересува конспиративната теория, която се е появила във връзка с тази трагедия, проучих я заради вас, но ми се стори доста мъглява.
	— Каква теория?
	— Сред пасажерите имало един ръководител на индийската ядрена програма. Говорело се за ракетна атака от планината, а също и за проклятие, защото и друг самолет на същата компания имал същата трагична съдба шестнайсет години преди това, и то точно на същото място.
	— Четох за това. Трябва да кажа, че съвпадението между двете катастрофи е смущаващо.
	— Понякога такива са законите на статистиката. Ако някой спечели два пъти от лотарията, той при всеки тираж има същия шанс като всеки друг, не е ли така? Колкото до полета на „Еър Индия“ 101, всички предположения са неоснователни. Метеорологичните условия са били ужасни, ако са искали да очистят този инженер, имало е и по-лесни начини от свалянето на самолет в снежна буря.
	— Имало ли е други интересни пътници на борда?
	— Можете ли да обясните какво точно означава интересен пътник?
	— Нямам представа.
	— Нямало е нито един американец. Индийци, англичани, един дипломат, хора като нас двамата, които не са стигнали до крайната точка. Така че, Стилман, или ми кажете кой е този Бейкър, или ме оставете да работя за онези ваши колеги журналисти, които са ми поверили сериозни задачи. Например вашият колега Олсън се нуждае от услугите ми.
	— Споменавате го само за да ме ядосате, нали, Долорес?
	— Възможно е.
	— Сюзи Бейкър.
	— Била ли е на борда?
	— Не, но някой от семейството й е бил.
	— Хубавичка ли е вашата Сюзи Бейкър?
	— Не знам, може би.
	— Нямам думи. Господинът се прави на добрия самарянин, но не знае нищо. Ако приличаше на мен, щяхте ли да събудите някой колега посред нощ?
	— Без да се поколебая, вие сте очарователна, Долорес.
	— Грозна съм и не ми пука, имам други предимства. Например работата ми. Аз съм най-добрият документалист в страната. Нали не ме измъкнахте от леглото тази сутрин, за да ми поднесете кроасани? Жени като мен не са по ваш вкус.
	— Долорес, стига сте говорили глупости, вие сте толкова привлекателна!
	— Да, бе, като порция спагети със сос болонез. Знаете ли защо ми харесвате, Стилман? Защото не умеете да лъжете и според мен това е супер. А сега вървете си и ме оставете да работя. А, още нещо, преди малко ме попитахте как можете да ми се отблагодарите.
	— Ще направя всичко, за да ви доставя удоволствие.
	— Върнете се на събранията на анонимните алкохолици, имате нужда и черният ви дроб също.
	— А вие продължавате ли да ги посещавате?
	— Веднъж седмично. От три месеца не съм близвала алкохол.
	— Само не ми казвайте, че сте дали обет за трезвеност край болничното ми легло.
	— Що за глупости! Радвам се, че оживяхте, Стилман, и че поработих с вас дори и за кратко. Нямам търпение да се захванете с тема, която си струва. Довиждане до събота на Пери Стрийт.
	Андрю взе досието и затвори вратата на офиса на Долорес, без да каже нито дума.

	* * *

	Само след един час служител на бюфета остави на бюрото на Долорес кошничка с кроасани. Нямаше картичка, но тя моментално разбра кой ги е изпратил.

	* * *

	Към обяд Андрю получи SMS.
C>
	Не ви видях в библиотеката нито вчера, нито тази сутрин. Още ли сте в града? Ако е така, среща във „Франки“ в дванайсет и половина, ключовете ви са у мен.
C$
	Само от желание да й противоречи Андрю отговори:
C>
	„В тринайсет часа в «Мери».“
C$

	* * *

	Андрю остави палтото си на закачалката. Сюзи го чакаше на бара. Сервитьорът ги отведе до масата им. Андрю постави на видно място досието, което му беше дала Долорес.
	— Съжалявам за закъснението — каза той и седна.
	— Току-що дойдох, често ли идвате тук?
	— Тук се храня.
	— Вие сте човек на навиците, малко е странно за един репортер.
	— Когато не пътувам, имам нужда от стабилност.
	— Предполагам, но ми е странно. Значи, има двама Стилмановци: градски и полски — като при мишките.
	— Благодаря за сравнението. Искахте да ме видите, за да си говорим за хранителните ми предпочитания ли?
	— Исках да ви видя заради удоволствието да съм с вас, да ви благодаря за великодушието и да ви върна ключовете. Но не е нужно да обядваме заедно, май сте в лошо настроение.
	— Спах зле.
	— Още една причина да се върнете в апартамента си — подаде му ключовете Сюзи.
	— Толкова ли е удобно леглото ми?
	— Не знам, спах на пода.
	— Страх ви е от акари?
	— Спя на пода от дете, не мога да понасям леглата. Това вбесяваше мама, но тъй като диванът на психиатъра струваше скъпо, тя се примири.
	— И откъде тази креватофобия?
	— Чувствам се по-сигурна, ако спя под прозореца.
	— Странна личност сте, госпожице Бейкър. А водачът ви също ли спеше до вас на пода?
	Сюзи погледна Андрю и мълчаливо прие иронията му.
	— С Шамир всичко беше различно, не се страхувах — отговори тя и сведе очи:
	— От какво се плашите, че не желаете да спите над пода? Макар че, като се замисля, ако ви разкажех кошмарите си…
	— А вие от какво се плашите, че носите револвер в джоба си?
	— Намушкаха ме като прасе. Загубих си бъбрека и жената. И двете заради едно и също лице.
	— Убиецът ви още ли е на свобода?
	— Както виждате, още не съм умрял. Да, жената, която направи това, е на свобода в очакване на екстрадиция, която никога няма да се осъществи. Липса на доказателства, аз съм единственият свидетел, който може да я изобличи. И ако има процес, всеки адвокат ще отхвърли показанията ми и ще ме обвини, че съм я преследвал.
	— Какви са били мотивите й?
	— Преследвах баща й, който ще свърши живота си в затвора, и опозорих името й.
	— В такъв случай мога да я разбера, честта на семейството е нещо свято. Дори ако Ортис е бил боклук, за една дъщеря бащата също е нещо свято.
	— Не помня да съм ви казал името му.
	— Когато непознат мъж ми дава ключовете от апартамента си, няма начин да не погледна какво пише за него в Гугъл. Прочетох статията ви, разбрах какво ви се е случило. Страшно е, признавам.
	— Вашата находчивост и тактичност ме смайват. Защо ми задавате толкова въпроси, след като знаете всичко?
	— За да чуя историята от източника. Нали така правят журналистите?
	— Щом ще си споделяме лични тайни — каза Андрю и бутна към Сюзи папката, — ще ми обясните ли кой е пътникът, комуто сте отдали почит на 4677 метра надморска височина в средата на януари?
	Сюзи отвори папката и започна да преглежда списъка на пасажерите, без да покаже учудването си.
	— Нали не се сърдите, че когато давам апартамента си на непозната, правя някои проучвания?
	— Бинго… — засмя се тя.
	— Не отговорихте на въпроса ми — настоя Андрю. — Кой беше пътникът?
	— Той — отговори Сюзи и посочи името на индийския дипломат.
	— Следователно това поклонение е било по инициатива на приятеля ви?
	— Нима не сте го предполагали?
	— Вие ми казахте, че било годишнина.
	— Ами да, Шамир едва ли би могъл да ви го каже.
	— Искрено съжалявам — въздъхна Андрю.
	— Съжалявате заради Шамир или заради вашата немощна интуиция?
	— Заради двете, повярвайте ми. Успя ли поне да му отдаде почит, преди да…
	— Преди да среже въжето ли? Да, в известен смисъл. Когато стъпи в тази прокълната планина, вече го беше направил.
	— И вие го последвахте, защото го обичахте?
	— Господин Стилман, безкрайно съм ви благодарна, ето ключовете ви и да приключим.
	— Името ли сте си сменили, госпожице Бейкър?
	Този въпрос смути Сюзи.
	— Да започнем отново — продължи Андрю. — Ако ви попитам в кой колеж сте учили или поне къде сте получили шофьорската си книжка, ще можете ли да ми отговорите?
	— Емерсън Колидж в Бостън, Форт Кент в Мейн, задоволих ли любопитството ви?
	— Какво сте следвали?
	— Вие ченге ли сте, или журналист? — попита насмешливо Сюзи. — Изучавах криминология. И тя не е това, което си представяте. Не става дума за суперченгета, нито за инспектори с бели престилки в хайтек лаборатории. Криминологията е нещо съвсем различно.
	— И защо избрахте точно това?
	— Защото се интересувах от поведението на престъпниците, исках да разбера как функционира нашата съдебна и наказателна система и каква е връзката между съда, полицията и правителствените агенции. В нашата страна всичко това представлява гигантска мъглявина и е много трудно да разбереш кой какво върши.
	— Значи, една сутрин сте се събудили и сте си казали: „Я виж ти, какви ли са връзките между ЦРУ, АНС, ФБР и моя квартален участък?“.
	— Нещо такова.
	— И заради следването си ли изучавахте криптография? — попита той и подаде на Сюзи тетрадката, която беше забравила в библиотеката.
	Сюзи я взе и я прибра в чантата си.
	— Защо не открих нищо подобно в интернет? — продължи Андрю.
	— А защо сте се ровили в миналото ми в интернет?
	— Защото сте грозна.
	— Моля?
	— Защото ме интригувахте.
	— Значи, сега, след като ви отговорих, вече не ви интригувам?
	— В края на следването си ли изучавахте криминология?
	— Господи, този човек няма умора!
	— Оставете Господ на мира.
	— Изучавах я по лични причини.
	— Някакво конкретно дело?
	— Семеен проблем, който засяга само моето семейство.
	— Добре. Няма повече да ви досаждам. Не е моя работа. Долорес е права, време е да се заема със себе си.
	— Странно, като гледах снимката й на камината ви, не си представях, че се казва Долорес.
	— Този път избихте рибата — прихна Андрю.
	— Както и да е, можете да се върнете вкъщи, обърнах я с носа към стената, повече няма да ви гледа. Впрочем позволих си да ви купя комплект нови чаршафи и да ви оправя леглото.
	— Много мило, но нямаше нужда.
	— Исках да ви благодаря за гостоприемството. — Докато Сюзи говореше, Андрю си я представи как избира в магазина нови чаршафи и необяснимо защо, този образ го трогна.
	— Ще дойдете ли утре в библиотеката?
	— Може би — отговори Сюзи.
	— Тогава до утре, може би — каза Андрю и стана.

	* * *

	На излизане от ресторанта Андрю видя, че има писмо в електронната поща на телефона си.
C>
	Драги господине,
	Въпреки че не сте ми особено симпатичен, патриотичното ми чувство, уязвено от вашите думи, ме накара да ви докажа, че от тази страна на Атлантика ние живеем в същия век, както и вие, и дори сме по-напреднали. Медицината във Франция и здравната ни система са прекрасен пример, който може да послужи за тема на някоя от вашите статии. Сигурността в нашите болници не е по-назад от вашата, ако се съди по снимките, които ви изпращам, заснети от нашите охранителни камери, намиращи се в нашето болнично заведение. Били са заснети сутринта при напускането на пациентката, от която се интересувате. Предполагам, че ще оцените качеството им и факта, че ги пазим в продължение на една година.
	Сърдечни поздрави, професор Ардуен
C$
	Андрю отвори прикачените файлове и изчака да се заредят.
	Веднага забеляза Сюзи, легнала на носилка, и мъж, който я отвеждаше към линейката. Увеличи снимката и разпозна лицето на човека, когото беше видял да излиза от бакалията на Али.
	Андрю се усмихна при мисълта, че Сюзи не му отстъпва по хитрост, и беше сигурен, че на другия ден тя ще бъде в библиотеката.

	* * *

	Махна на едно такси, по пътя се обади на Долорес и спря пред редакцията на вестника.
	Тя го чакаше пред бюрото си и вече беше започнала да изучава снимките, които Андрю й беше изпратил.
	— Ще ми кажете ли за какво става дума, Андрю, или ще си умра в неведение?
	— Успяхте ли да разберете нещо?
	— Номерът на колата и името на компанията за линейки под наем.
	— Свързахте ли се с нея?
	— Не е възможно да ме питате подобно нещо, след като сме работили заедно толкова години!
	Андрю знаеше, че Долорес има информация и че й е страшно забавно да го кара да чака.
	— Става дума за норвежка фирма, която им е поръчала трансфера. Шофьорът, с когото говорих, е придружавал линейката и много добре помни двамата клиенти. Не му се случвало всеки ден да кара пациентка от Щатите до летището в Женева. Сподели, че момичето било много красиво. Приятно е да имаш работа с човек, който вижда нещата такива, каквито са, а не като някои хора… Придружителят на вашата Пепеляшка се казвал Арнолд, поне тя така го наричала. Но нито един път не произнесла фамилното му име.
	Андрю се вгледа в екрана на компютъра. Снимката беше много по-голяма и по-ясна от тази на телефона му и той успя да разгледа по-подробно лицето на мъжа. Не само неговите черти му бяха познати, но и името нещо му говореше. Внезапно Андрю разпозна лицето на своя съсед от гробищата.
	— Приличате на човек, който е видял призрак.
	— Нямате представа колко сте права. Арнолд Кнопф.
	— Познавате ли го?
	— Не мога да ви кажа защо, но вероятно е така, след като всяка нощ се появява в кошмарите ми.
	— Значи, е някое пиянде, с което сте къркали цяла нощ?
	— Не, и престанете с намеците си, Долорес!
	— Няма да престана, докато не се върнете на събранията на анонимните алкохолици.
	— Не са толкова анонимни, щом се срещаме там.
	— Обаче никой във вестника не знае и нямате никакво извинение. Поровете се в мозъка си, сигурно някъде сте го срещали.
	— Свършили сте добра работа. Как успяхте да накарате шефа на тази компания да проговори?
	— Аз питам ли ви как пишете статиите си? Представих се за нещастна служителка от застрахователна компания, която е загубила едно досие и ще остане без работа, ако не успее да го възстанови, преди шефът й да разбере. Разплаках се на телефона и му заявих, че две нощи не съм спала. Французите са много чувствителни, знаете ли… Не, нищо не знаете.
	Андрю внимателно целуна ръката на Долорес.
	— Не ме познавате.
	После взе отпечатаните от Долорес снимки и застана встрани.
	— Главата ви наистина не е наред, Андрю — извика го Долорес.
	— Какво пак съм направил?
	— Наистина ли мислите, че съм намерила само толкова?
	— Какво още?
	— Нима мислите, че когато линейката е пристигнала в Женева, са изхвърлили вашата Сюзи Бейкър на боклука?
	— Не, но знам, че тя е била транспортирана в Щатите.
	— С коя авиокомпания, в кой град и в коя болница са я лекували? Знаете ли всичко това, господин репортер?
	Андрю взе единствения стол в офиса на Долорес и седна.
	— Частен самолет, и то не какъв да е. Женева — Бостън без прекъсване.
	— За човек, който твърди, че няма пари за матрак, тя май не е съвсем без средства — подсвирна Андрю.
	— Какво сте направили на матрака й?
	— Абсолютно нищо, Долорес.
	— Добре де, това не ме засяга. Нищо не е платила за билета си, защото самолетът е бил на АНС. Защо е пътувала със самолет, нает от правителствена агенция? Още не знам и това надвишава компетенциите ми. Обадих се и във всички болници в Бостън и околностите: няма следа от Сюзи Бейкър във файловете им. Сега е ваш ред, драги. И ако желаете да споделите с мен, не се стеснявайте, на ваше разположение съм.


	Андрю излезе, смутен от разговора с Долорес. Отиде в офиса си и отложи за другия ден намерението си да се премести в апартамента си. Все едно, щеше да прекара нощта в редакцията.


>	7.

	_Вашингтон Скуеър, 20 часа_
	Арнолд Кнопф вървеше по главната алея, наблюдавайки с крайчеца на окото всеки, когото срещаше. Някакъв клошар спеше в края на моравата, завит с вехто одеяло; жена свиреше на тромпет под голямо дърво, хора, разхождащи кучетата си, се разминаваха със самотни пушачи; двама влюбени се целуваха, седнали на бордюра на фонтана, художник, изправен пред статива си, създаваше пъстроцветен свят на светлината на уличен фенер, а друг мъж, вдигнал ръце към небето, се молеше на Бог.
	Сюзи го чакаше на пейката, загледана в празното пространство.
	— Останах с впечатление, че искате да ви оставя на мира — каза Арнолд Кнопф и седна до нея.
	— Вярвате ли в проклятията, Арнолд?
	— След всичко, което съм видял през живота си, трудно ми е да вярвам дори в Бог.
	— Аз пък вярвам в боговете, всичко около мен ми се струва прокълнато. Семейството ми и всички, които са имали работа с него.
	— Поехте неразумни рискове и платихте скъпо за последиците. Но ме смайва вашият инат. Защо гледате така? Само не ми казвайте, че се тревожите за вашия журналист?
	— Имам нужда от него, от неговата решителност, от неговите умения, но не искам да го излагам на опасност.
	— Разбирам. Надявате се да ловувате сама, но да си послужите с него, за да изкара дивеча от леговището. Преди трийсет години щях да ви взема в моя екип, но уви, минали са трийсет години — засмя се Кнопф.
	— Цинизмът ви състарява, Арнолд.
	— На седемдесет и седем години съм, но съм сигурен, че ако се надбягваме до оградата, ще стигна преди вас.
	— Преди това ще успея да ви спъна.
	Кнопф и Сюзи замълчаха. Кнопф вдъхна дълбоко въздух и се загледа във входа на градината.
	— Как да ви разубедя? Толкова сте наивна, Сюзи!
	— Престанах да бъда наивна на единайсет години. В деня, когато продавачът в магазинчето, където си купувахме сладкиши, извика полицията заради два шоколада. Отведоха ме в участъка.
	— Много добре си спомням, нали аз дойдох да ви прибера.
	— Пристигнахте твърде късно, Арнолд. Разказах на полицая, който ме разпитваше, какво точно се беше случило. Продавачът зяпаше момичетата от колежа и ме беше принудил да го опипам на едно място. Когато го заплаших, че ще го издам, той измисли тази история с кражбата. Полицаят ме зашлеви и ме нарече малко курве и мръсна лъжкиня. Като се прибрах, дядо ми залепи още един шамар. Бакалинът Фигъртън бил безупречен и никога не пропускал неделната литургия. Аз съм била нахална хлапачка и съм се държала отвратително. Дядо ме отведе на местопрестъплението и ме накара да се извиня и да си призная, че всичко е било лъжа. Плати на Фигъртън и си отидохме. Никога не забравих как се усмихваше, когато се качих в колата с пламнали бузи.
	— Защо не ми казахте нищо?
	— Щяхте ли да ми повярвате?
	Кнопф не отговори.
	— Вечерта се затворих в стаята си и не исках да говоря с никого, не исках да живея. Матилда се върна след два дни. Чух как тя и дядо ми крещяха. Случваше се да се карат, но никога по този начин. По-късно през нощта тя дойде и седна до мен на леглото ми. За да ме успокои, ми разказа за други несправедливости и за първи път ми разкри какво се е случило на майка й и какво е трябвало да понесе семейството ни. Онази нощ се заклех, че ще отмъстя за баба си. Ще изпълня обещанието си.
	— Баба ви почина през 1966-а. Дори не сте я виждали.
	— Баба ми е била убита през 1966-а.
	— Беше предала родината си, времената бяха други. Студената война беше друг вид война, но си беше война.
	— Тя е била невинна.
	— Нищо не знаете.
	— Матилда никога не се е съмнявала.
	— Майка ви пиеше.
	— Пропи се заради тях.
	— Майка ви беше млада по онова време. Целият живот беше пред нея.
	— И какъв живот? Матилда загубила всичко, дори и името си, правото да учи, да гради кариера. Била е на деветнайсет години, когато са убили майка й.
	— Никога не разбрахме при какви обстоятелства…
	— Е била убита? Това е точната дума, нали, Арнолд?
	Кнопф извади кутийка с ментови бонбони и подаде един на Сюзи.
	— Дори и ако успеете като по чудо да я оневините днес, какво ще спечелите? — каза той, дъвчейки бонбона.
	— Ще я реабилитирам, ще си получа обратно фамилното име и ще принудя държавата да ни върне онова, което ни е конфискувала.
	— Бейкър не ви ли харесва вече?
	— Дали са ми чуждо име, за да не изтърпя униженията, на които е била подложена Матилда. За да не се затварят вратите пред мен така, както са ги тръшкали под носа й, когато е казвала коя е. Не се опитвайте да ме убедите, че честта нищо не значи за вас.
	— Защо ме повикахте тук?
	— За да ви помоля да ми станете съучастник.
	— Отговорът е „не“, няма да участвам в плановете ви. Обещах на дядо ви…
	— Да бдите над моята сигурност, казвали сте ми го сто пъти.
	— И ще продължавам. Да ви помагам, би означавало да правя точно обратното.
	— След като няма да променя намеренията си, ако не ми помагате, ще ме изложите на още по-големи рискове.
	— Не се опитвайте да манипулирате и мен. Нямате никакъв шанс.
	— Какво беше направила, за да я екзекутират?
	— Интересно! Обичате да ви повтарят едни неща и не искате да чуете за други. Тя се канеше да продаде държавни тайни. Заловиха я, преди да извърши непоправимото. Опита се да избяга, но не успя. Това, което вършеше, беше тежко престъпление. Хората, които я спряха, нямаха никакво друго средство да защитят интересите на нашата страна и лицата, които тя щеше да издаде.
	— Чувате ли се какво говорите, Арнолд! Истински шпионски роман.
	— Още по-лошо.
	— Глупости! Лили е била блестяща, много културна и напредничава жена, истинска хуманистка и никога не би причинила зло на никого и още по-малко на своите.
	— Вие откъде знаете?
	— Матилда споделяше с мен не само когато беше пияна. Щом бяхме сами, тя ми разказваше за майка си. Не съм имала възможност да седя в скута на баба си, но знам всичко за нея. Какъв е бил парфюмът й, как се е обличала, какви книги е четяла.
	— Да, тя беше изпреварила времето си и имаше твърд характер.
	— Знам, че ви е ценила.
	— Силно казано. Баба ви не обичаше да общува с хората, които се въртяха около дядо ви заради поста му, мразеше угодничеството и ласкателството им. Ценеше дискретността ми. Всъщност моята резервираност се дължеше на възхищението ми от нея.
	— Била е красива, нали?
	— Приличате на нея, и то не само физически. Точно това ме тревожи.
	— Матилда ми каза, че вие сте били един от малцината, на които е имала доверие.
	— Тя не се доверяваше на никого. Езикът ви ли ще се изприщи, ако наричате майка си „мама“, както правят всички?
	— Матилда никога не е била майка „като всички“ и обичаше да я наричам по име. Кой издаде Лили?
	— Издаде се сама и дядо ви не направи нищо, за да я спаси.
	— За дядо ми най-важното нещо беше властта. Но той е трябвало да я защити. Била е негова жена, майка на дъщеря му. Имал е възможност да го направи.
	— Забранявам ви да го обвинявате, Сюзи! — ядоса се Кнопф. — Лили отиде твърде далеч, там, където никой не можеше да й помогне. Ако я бяха арестували, предателството й щеше да я изпрати на електрическия стол. Впрочем дядо ви бе първата жертва в тази афера. Той провали кариерата си, загуби богатството и честта си. Партията му го готвеше за вицепрезидент на Джонсън.
	— Джонсън не се кандидатира. Кариера, богатство, чест: в какъв жалък ред изброявате вашите ценности. Всички вие, които сте служили в тези ужасни правителствени служби, сте с промити мозъци. Мислели сте само как да спечелите надмощие и да получите нова звезда на пагоните си.
	— Слушай, глупаво дете, тези, които загинаха, за да живеете в свободен свят, до един останаха анонимни. Тези бойци в сянка служеха на родината си.
	— И колко от тези сенки бяха във взвода, който стреля по баба ми? Колко храбри служители на отечеството бяха нужни, за да убият една беззащитна жена, която се е опитвала да избяга?
	— Достатъчно — каза Кнопф и стана. — Ако дядо ви чуе какво говорите, ще се обърне в гроба.
	— Ако дядо ми е чул, че защитавате убийците на жена, аз лично ще го върна в първоначалното му положение!
	Арнолд Кнопф тръгна по алеята, но Сюзи го догони тичешком.
	— Помогнете ми да изчистя името й, само за това ви моля.
	Кнопф се обърна към Сюзи и дълго я гледа.
	— Един добър урок по смирение ще ви бъде от полза. И затова е най-добре да се сблъскате с реалността — прошепна той.
	— Какво си мърморите?
	— Нищо — каза той и се отправи към „Ла Гуардия“.
	Светнаха фаровете на кола, той се настани на задната седалка и изчезна.

	* * *

	В 22 часа Андрю се готвеше да напусне апартамента на Саймън.
	— Наистина ли искаш да се пренесеш тази вечер?
	— За пети път ме питаш, Саймън.
	— Исках само да бъда сигурен.
	— Мислех, че ще се зарадваш, че ще опразня терена — каза Андрю и затвори куфара си. — Утре ще дойда за останалите неща.
	— Ако размислиш, може веднага да се върнеш.
	— Няма да размисля.
	— Искаш ли да те придружа?
	— Не. Ще ти се обадя, като пристигна, обещавам ти.
	— Ако до половин час нямам вест от теб, идвам.
	— Всичко ще е наред, вярвай ми.
	— Знам, че всичко ще е наред, пък и ще спиш в нови чаршафи.
	— Точно така.
	— Обеща ми да поканиш на вечеря онази, която ти ги е подарила.
	— Точно така. Я ми кажи, не си ли мислил да позвъниш на онази Кети Стайнбек?
	— Що за тъпотия, защо ми говориш за нея?
	— Просто така, но все пак помисли.
	Саймън учудено погледна приятеля си.
	Андрю взе куфара и напусна апартамента.
	Когато стигна пред дома си, вдигна глава и погледна към прозорците. Завесите бяха дръпнати. Дълбоко вдъхна въздух, преди да влезе.
	Стълбището беше тъмно до третия етаж. Андрю стигна на площадката, остави куфара, за да извади ключовете си.
	Вратата на апартамента му внезапно се отвори от мъж, който го отблъсна със силен удар в гърдите. Андрю полетя назад и се блъсна в перилата. Времето спря, а тялото му се наклони назад. Нападателят го сграбчи за яката и го хвърли на пода, след което се спусна по стълбите. Андрю се втурна след него и успя да го сграбчи за рамото, но мъжът се обърна и го удари в лицето. Андрю имаше чувството, че окото му хлътва в черепа, но успя да се съвземе. Опита се да задържи противника, но един юмрук в ребрата и друг в черния дроб го принудиха да се откаже. Превит на две, той прие изхода от двубоя.
	Мъжът се спусна надолу по стълбите, а входната врата изскърца и се затвори.
	Андрю изчака да дойде на себе си, стана, взе куфара си и влезе в апартамента си.
	— Добре дошъл у дома — смотолеви той през зъби.


	Всичко бе преобърнато наопаки, чекмеджетата на бюрото му бяха извадени, по пода се въргаляха папки.
	Андрю отиде в кухнята, отвори хладилника, взе парчета лед, зави ги в кърпа и постави компреса на окото си. После изучи насиненото си лице в огледалото в банята.

	* * *

	Когато се позвъни, той вече цял час подреждаше нещата си. Андрю грабна сакото си и извади револвера от джоба си. Пъхна го отзад в колана на панталона и открехна вратата.
	— Какво правиш бе, човек, обаждах ти се поне десет пъти — попита Саймън.
	После погледна Андрю.
	— Да не си се бил с някого?
	— По-скоро ме набиха.
	Саймън влезе.
	— Видя ли кой те напердаши?
	— Беше висок колкото мене, май беше брюнет. Всичко стана много бързо, стълбището беше тъмно.
	— Какво са откраднали?
	— Че какво могат да откраднат?
	— Провери ли дали и други апартаменти в блока са били ограбени?
	— Не се сетих.
	— Обади ли се в полицията?
	— Не още.
	— Ще погледна дали и други врати не са били разбити — каза Саймън. — Връщам се веднага.
	Докато Саймън оглеждаше вратите на другите апартаменти, Андрю прибра револвера на мястото му и вдигна снимката, паднала до камината.
	— Видя ли какво е станало? Какво ли е търсил онзи тип? — прошепна, загледан в усмихнатото лице на бившата си жена.
	Саймън изскочи зад гърба му.
	— Хайде, идвай, отиваме вкъщи — каза той и взе снимката от ръката му.
	— Не, ще подредя и ще си легна.
	— Искаш ли да остана?
	— Няма нужда — отговори Андрю, взе обратно снимката, постави я на мястото й и изпрати Саймън до вратата.
	— Утре ще ти се обадя, обещавам ти.
	— Намерих това на стъпалата — каза Саймън и подаде на Андрю смачкан плик, — може да е паднало от джоба на крадеца. Държах го с края на пръстите заради отпечатъците.
	Андрю вдигна очи към небето с отчаян вид. Взе плика и извади снимка, на която той и Сюзи стояха пред дома му и той й връчваше ключовете си. Снимката беше тъмна, явно беше направена без светкавица.
	— Какво има в плика? — попита Саймън.
	— Нищо, рекламна листовка — отговори Андрю и пъхна плика в джоба си.


	След като Саймън си тръгна, той седна пред бюрото си, за да изучи подробно фотографията. Онзи, който я беше направил, ги беше следил от ъгъла на Пери Стрийт и Четвърта източна улица. Обърна снимката и видя на гърба й три черти, надраскани с черен маркер. Приближи я до лампата, за да установи какво бяха задраскали, но напразно.
	Желанието му за алкохол бе по-силно от всякога. Отвори всички шкафове. Чистачката добре си беше свършила работата и в тях имаше само съдове. Най-близкият магазин за спиртни напитки се намираше на ъгъла на Кристофър Стрийт, но след полунощ беше затворен.
	Чувстваше, че няма да заспи, без да пийне нещо. Отвори машинално хладилника и намери бутилка водка. На гърлото и беше окачена бележка:
C>
	„Дано първата ви нощ бъде хубава. Благодаря за всичко.
@	Сюзи“
C$
	Андрю не си падаше много по водката, но беше по-добре от нищо. Напълни една голяма чаша и се настани на канапето в хола.

	* * *

	На другия ден, седнал в подножието на една колона на горната площадка на стълбището на библиотеката с чаша кафе в ръка и вестник на коленете, Андрю вдигаше глава от време на време, за да се огледа.
	Когато зърна Сюзи Бейкър, той тръгна към нея. Тя трепна от изненада, когато я хвана за ръка.
	— Извинявайте, не исках да ви уплаша.
	— Какво се е случило? — попита тя, като видя синините по лицето му.
	— Тъкмо щях да ви задам същия въпрос.
	Сюзи смръщи вежди, а Андрю я поведе към улицата.
	— Забранено е да се говори в читалнята, а ние трябва да си кажем много неща. Искам да хапна нещо, ето там продават хотдог.
	— По това време?
	— Защо? Да не би в 9 часа сутринта да не са толкова вкусни, колкото на обед?
	— Въпрос на вкус.
	Андрю си купи един хотдог с много подправки и предложи и на Сюзи, но тя си поръча само едно кафе.
	— Какво ще кажете за малка разходка в Сентрал Парк? — попита Андрю.
	— Имам работа, но предполагам, че може малко да почака.
	Андрю и Сюзи тръгнаха по Пето Авеню. Заваля ситен зимен дъжд. Сюзи вдигна яката на палтото си.
	— Времето май никак не е за разходка — каза тя, когато стигнаха до парка.
	— Бих ви предложил закуска в „Плаза“, но вече не съм гладен. Странно, от години живея в Ню Йорк и никога не съм се качвал на тези файтони — каза Андрю и посочи кочияшите, които се суетяха край конете си. — Елате, така ще се скрием.
	— От дъжда? Съмнявам се.
	— От любопитните уши — отговори Андрю.
	Кочияшът помогна на Сюзи да седне и когато и Андрю се настани до нея, разгъна голяма завивка върху коленете им, преди да се качи на капрата.
	Камшикът изплющя и файтонът потегли.
	— Хотдог за закуска и разходка с файтон за добро храносмилане, всъщност защо не? — каза Сюзи.
	— Вярвате ли в съвпаденията, госпожице Бейкър?
	— Не.
	— Аз също. Дори и ако броят на крадците в Манхатън предоставя възможност и двамата да бъдем жертви на обир в рамките на една седмица.
	— Обрали ли са ви?
	— Да не мислите, че съм се ударил в нощното шкафче?
	— Помислих, че сте се били с някого.
	— Случва ми се някоя вечер да пийна малко повече, но никога не съм бил пияница.
	— Не това имах предвид.
	— Оставям ви да коментирате тези съвпадения — каза Андрю и й подаде плика.
	Сюзи погледна снимката.
	— Кой ви изпрати това?
	— Онзи, който ме преби, го изпусна случайно.
	— Не знам какво да кажа — промълви тя.
	— Постарайте се.
	Сюзи мълчеше.
	— Добре тогава, ще ви помогна. Двама се справят по-добре от един. Случайно вие се оказвате седнала срещу мен в библиотеката, където има четиристотин маси, но точно аз изтеглям голямата печалба. Предупреждават ви, че са ви обрали, и пак случайно това става в мое присъствие. Прибирате се вкъщи, не се обаждате в полицията заради домоуправителя и незаконното си пребиваване. В момента, когато си тръгвате от апартамента ми, влизат с взлом в дома ми. Методите са еднакви и апартаментите ни са претършувани, без нищо да е откраднато. Случаят май си играе с нас, а? Да продължа ли?
	— Нима случаят ви накара да ме заговорите в библиотеката? Нима той ви принуди да ме проследите до дома ми? Той ли ви задължи да се ровите в миналото ми, да ме каните на обед и да ми дадете ключовете от апартамента си?
	— Не, аз лично нося отговорността за всичко това — смути се Андрю.
	— В такъв случай за какво намеквате?
	— Честно казано, и аз не знам.
	— За нищо не съм ви молила и спрете този файтон, който смърди на мокър кон. Искам да си отида и да ме оставите на мира.
	— Обичам мириса на конете, преди се страхувах от тях, но сега вече не. Платих за пълна обиколка и ако не отговорите на въпросите ми, ще платя за още една, имам много време.
	— При тази скорост мога сама да сляза.
	— Наистина имате ужасен характер.
	— Семейна черта.
	— Добре. Да започнем отначало този разговор, който тръгна зле.
	— И кой е виновен?
	— Окото ми е подуто, да не искате да ви се извиня?
	— Аз ли съм ви ударила?
	— Не, но не можете да отречете, че тази снимка има връзка с вас.
	Сюзи Бейкър върна снимката на Андрю и се усмихна.
	— На нея изглеждате по-хубав.
	— Бях се наспал и нямах компрес на окото.
	— Боли ли ви? — попита Сюзи и постави леко длан на веждата на Андрю.
	— Когато натискате, да.
	Андрю отстрани ръката й.
	— В каква история сте се забъркали, госпожице Бейкър? Кой ни следи и претърсва домовете ни?
	— Това не ви засяга, съжалявам за случилото се. Утре ще помоля да ми сменят мястото в библиотеката. Стойте настрани и ще бъдете спокоен. А сега кажете на кочияша да спре, за да сляза.
	— Кой е мъжът, който излезе веднага след вас от бакалията онази вечер, когато се срещнахме?
	— Не зная за кого говорите.
	— За него — отвърна Андрю и извади от джоба си снимките, които беше получил от Франция.
	Сюзи ги разгледа внимателно и се намръщи.
	— За кого работите, господин Стилман? — попита тя.
	— За „Ню Йорк Таймс“, госпожице Бейкър, макар че в момента съм в продължителен отпуск по болест.
	— В такъв случай занимавайте се със статиите си — каза тя и помоли кочияша да спре.
	Сюзи скочи и тръгна пеша по централната алея. Кочияшът се обърна към клиента си, очаквайки нареждания.
	— Ако обичате — каза му Андрю, — попитайте ме в каква каша ще се забъркам. Имам нужда го чуя.
	— За какво става дума, господине? — попита кочияшът, който не разбираше за какво говори клиентът му.
	— Ако ви дам още двайсет долара, можете ли да накарате коня си да завие в тази посока?
	— За трийсет мога дори да догоня вашата дама.
	— Двайсет и пет!
	— Готово.
	Кочияшът зави, конят продължи в тръс и намали скоростта, когато настигна Сюзи.
	— Качете се! — настоя Андрю.
	— Оставете ме, Стилман, нося нещастие.
	— За мен няма опасност, аз съм роден с него. Качете се, ще се намокрите.
	— Вече съм мокра.
	— Още една причина да се качите и да се скриете под одеялото, ще изстинете.
	Сюзи зъзнеше. Качи се на стъпалото, настани се и се сгуши под завивката.
	— След злополуката в планината сте били транспортирана в Щатите със самолет на много специална компания. Подобен билет не се купува от гишето на летището, нали?
	— Щом казвате.
	— Кой е Арнолд Кнопф?
	— Доверен човек на семейството ми; не познавам баща си, Кнопф беше нещо като мой кръстник.
	— Коя сте вие, госпожице Бейкър?
	— Внучката на покойния сенатор Уокър.
	— Това име трябва ли да ми говори нещо?
	— Той беше един от най-близките съветници на президента Джонсън.
	— Линдън Бейнс Джонсън, приемника на Кенеди?
	— Точно той.
	— Каква е връзката между вашите премеждия и покойния сенатор?
	— Уж сте репортер, не четете ли пресата?
	— Джонсън е избран през 1964-а. Тогава баща ми дори не е имал намерение да ме прави. Не съм имал възможност да чета вестници.
	— Семейството ми е било замесено в държавен скандал. Дядо ми е бил принуден да се откаже от кариерата си.
	— Любовница, корупция или и двете?
	— Съпругата му била обвинена в държавна измяна. Убили я, докато опитвала да избяга.
	— Е, признавам, историята ви не е банална. Но какво общо имате вие с всичко това? Дори не сте били родена.
	— Баба е била невинна и аз се заклех да го докажа.
	— Защо не? И след четирийсет и шест години това очевидно пречи на някого.
	— Да, както изглежда.
	— Какъв вид измяна?
	— Твърдят, че тя се канела да продаде военни тайни на руснаците и китайците. Било е в разгара на войната във Виетнам, била е съпруга на висш държавен служител, в дома й са говорели за много неща.
	— Баба ви била ли е комунистка?
	— Не вярвам. Била е против войната и се е борила против социалното неравенство. Имала е известна власт над мъжа си, но това не е престъпление.
	— Зависи за кого — отговори Андрю. — Предполагате, че са скалъпили тази афера заради влиянието й върху дядо ви?
	— Матилда беше убедена, че е така.
	— А коя е Матилда?
	— Тяхната дъщеря, майка ми.
	— Оставете предположенията на майка ви. Имате ли конкретни доказателства?
	— Няколко документа на Лили и последната й бележка, която е оставила, преди да избяга. Нещо написано на ръка, което не мога да разбера.
	— Не бих казвал, че това са убедителни доказателства.
	— Господин Стилман, трябва да ви призная нещо. Казах ви една лъжа.
	— Само една ли?
	— Изкачването на Монблан не беше свързано с никаква годишнина и нямаше нищо общо с Шамир. Казах ви, че Матилда пиеше много. Не мога да преброя колко пъти съм я взимала от разни барове, където заспиваше или на тезгяха, или в колата си на паркинга. Когато стигаше до дъното, винаги ме викаше на помощ. В тези моменти започваше да ми говори за баба. В повечето случаи думите й бяха неразбираеми, а изреченията несвързани. Една нощ, когато беше по-пияна от обикновено, поискала да се окъпе в пристанището на Бостън. В 3 часа през нощта, през януари, по-точно на 24 януари. Наблизо минал полицейски патрул и един полицай я спасил. Била полумъртва.
	— Била е пияна или е искала да се самоубие?
	— И двете.
	— И защо точно на тази дата?
	— Именно, защо точно на тази дата? Попитах я и тя ми отговори, че било четирийсетгодишнината на последната надежда.
	— Което означава?
	— Единственото доказателство, което можело да оневини баба ми, се намирало на борда на самолет, който се разбил край Монблан на 24 януари 1966-а. След опита на майка ми за самоубийство започнах да правя разследвания.
	— Тръгнали сте да изкачвате Монблан, за да намерите четирийсет и шест години след самолетната катастрофа доказателство, което се намирало на борда му? Май не сте с всичкия си.
	— Проучвах тази катастрофа години наред и събрах за нея повече информация от всеки друг. Проследих движенията на ледника месец по месец, направих опис на всеки предмет, който беше останал.
	— Какво може да остане от самолет, който се е блъснал в планината?
	— „Канченджунга“ е оставил следа, дълга осемстотин метра, по склона на планината. Не се е блъснал в нея изведнъж. Пилотът е забелязал върха и е издигнал самолета. Опашката първа се е разбила. Сред хилядите останки, намерени през тези години, няма нито една от пилотската кабина. Нито една. В момента на сблъсъка предната част се е откъснала от тялото и разбрах, че се е плъзнала и паднала на дъното на пещера под скалите на Ла Турнет. След години изучаване на доклади, свидетелства, анализи и снимки бях почти сигурна, че съм открила входа й. Обаче не бях предвидила, че и ние ще паднем в нея.
	— Да допуснем — недоверчиво каза Андрю. — И намерихте ли пилотската кабина на „Канченджунга“?
	— Да, намерихме я, както и отделението за бизнес класа. Бяха почти незасегнати. Уви, доказателството, което търсех, не се оказа толкова очевидно, колкото се надявах.
	— Какво е то?
	— Писмо, което се намираше в куфарчето на индийския дипломат, фигуриращ във вашия списък на пътниците.
	— Четете ли хинди?
	— То е написано на английски.
	— И вие мислите, че нашият нахален посетител търси точно това писмо? Намерил ли го е?
	— Скрих го в апартамента ви.
	— Моля?
	— Исках да го сложа на сигурно място. Поставих го зад хладилника ви, вие ми подсказахте тази идея. Не знаех, че ме следят, а още по-малко, че ще проследят и вас.
	— Госпожице Бейкър, не съм частен детектив, а репортер и не съм в най-добрата си форма. Този път ще послушам вътрешния глас, който ми казва да се занимавам с моите неща и да оставя на вас семейните ви проблеми.


	Файтонът излезе от Сентрал Парк и спря на Петдесет и девета улица. Андрю помогна на Сюзи да слезе и махна на едно такси.
	— Трябва да си взема писмото — каза тя.
	— Ще ви го донеса утре в библиотеката.
	— Тогава до утре — каза Сюзи и затвори вратата на таксито.
	Андрю остана на тротоара, потънал в мислите си, които не му даваха мира. Проследи с поглед таксито и се обади на Долорес Салазар.


>	8.

	Андрю мина през офиса си, за да си вземе пощата. Фреди Олсън, застанал на четири крака под бюрото, смешно си въртеше задника.
	— Да не се мислиш за пудел, Олсън? — попита Андрю, докато отваряше плика.
	— Да си виждал служебната ми карта, Стилман?
	— Дори не знам, че си имал такава карта. Искаш ли да отида да ти купя суха храна?
	— Майната ти, Стилман! От два дни я търся навсякъде.
	— И от два дни стоиш под бюрото? Защо не разшириш периметъра?
	Андрю прибра останалата част от пощата — две диплянки и писмо от някакъв пророк, който предлагаше да му предостави доказателства, че краят на света ще настъпи преди края на месеца — и я пусна в машината за унищожаване на документи.
	— Олсън, ако благоволиш да се изправиш на два крака, мога да ти съобщя сензационна новина.
	Олсън стана и удари главата си.
	— И каква е тя?
	— Някакъв кретен ударил главата си. Току-що. Хубав ден, Олсън.
	Андрю тръгна към асансьора, като си подсвиркаше. Оливия влезе в кабината след него.
	— Коя е причината за хубавото ви настроение, Стилман?
	— Не можете да разберете.
	— В архива ли отивате?
	— Не. Слизам в приземния етаж, защото умирам от желание да проверя фабричния номер на парния котел.
	— Стилман, до края на живота си ще се чувствам виновна за онова, което ви се случи, но не прекалявайте. Над какво работите?
	— А кой ви е казал, че работя, Оливия?
	— Имате вид на гладен човек, а това е добър знак. Чуйте, Андрю. Или идвате днес да ми кажете нещо за разследването си, или ви възлагам служебно анкета с много кратък срок.
	— Един много сигурен източник имал сведения за края на света — сериозно каза Андрю.
	Главната редакторка го погледна убийствено, после изражението й се смекчи и тя прихна.
	— Вие сте…
	— Непоправим, знам, Оливия. Дайте ми една седмица и ще ви обясня, обещавам.
	— До седмица, Андрю.
	Андрю излезе, изчака тя да се отдалечи и се отправи към офиса на Долорес.
	— Е? — попита той, след като затвори вратата.
	— Нещо ме тревожи по повод вашето протеже, Стилман. Не намирам нищо за нея. Сякаш някой се е постарал да изтрие всяка нейна стъпка. Тази жена няма минало.
	— Мисля, че знам кой е направил това.
	— Който и да е, има дълга ръка. За двайсет години работа не съм виждала подобно нещо. Дори се обадих във „Форт Кинт“, университета, за който ми говорехте. Невъзможно е да се получи и най-незначителната информация за Сюзи Бейкър.
	— А за сенатора Уокър?
	— Подготвила съм ви досие. Не познавах тази афера, но когато четеш вестниците от онова време, става ясно, че е вдигнала голям шум. Поне за няколко дни и после — край, нищо, нито ред. Пълно затъмнение. Вашингтон вероятно е бил изправен на крака, за да се постигне такова мълчание.
	— Било е друго време, нямало е интернет. Ще ми дадете ли досието, Долорес?
	— Пред вас е.
	Андрю взе досието и започна да го разглежда.
	— Доброто куче май заслужава едно благодаря — процеди през зъби Долорес.
	— Олсън е виновен. Видях го преди малко. Благодаря, Долорес.
	Андрю излезе от редакцията.
	Пристигнал вкъщи, той отиде в кухнята, отмести хладилника и се учуди как Сюзи е успяла да го помръдне съвсем сама. Пъхна ръка отзад и извади папката.
	В нея имаше измачкано и повредено от влагата писмо, което той разгъна внимателно.
C>
	Скъпи Едуард,
	Стана онова, което трябваше да се случи, и много ми е тъжно заради вас. Опасността вече е отстранена. Причината се намира на място, където никой не може да попадне, освен ако някой не си удържи на думата. Ще ви изпратя точните координати с две други отделни писма, които ще бъдат транспортирани по същия начин.
	Представям си дълбокото отчаяние, което този драматичен изход ви е причинило, но ако това може да облекчи съвестта ви, заявявам ви, че при подобни обстоятелства и аз щях да действам по същия начин. Интересите на държавата са над всичко, а хора като нас нямат друг избор, освен да служат на родината си, дори и ако трябва да пожертват най-скъпото.
	Повече няма да се видим и съжалявам много за това. Никога няма да забравя нашите пребивавания в Берлин между 1956-а и 1959-а и особено онзи 29 юли, когато ми спасихте живота. Вече сме квит.
	При крайна необходимост можете да ми пишете на адрес: 79, Юли 27 Гате, апартамент 71 в Осло. Ще остана там за известно време.
	Унищожете това писмо, след като го прочетете, разчитам на дискретността ви, за да не остане нищо от тази последна кореспонденция.
	С най-добри чувства:
@	Аштън
C$
	Андрю се върна в хола, за да проучи досието, връчено от Долорес.
	Намери куп изрезки от вестници от средата на януари 1966-а.
	„Жената на сенатора Уокър, заподозряна в държавна измяна“ — заглавие във „Вашингтон Пост“.
	„Скандал в дома на Уокър“ — пишеше на първа страница „Лос Анджелис Таймс“, „Съпругата предател“ — обявяваше „Дейли Нюз“, „Виновна“ — обвиняваше „Денвър Пост“, Шпионката, която мамеше мъжа си и Родината („Ню Йорк Пост“).
	Повече от трийсет централни и регионални вестника публикуваха приблизително едно и също заглавие. Всички разказваха историята на Лилиан Уокър, съпруга на сенатора демократ Едуард Уокър и майка на деветнайсетгодишна дъщеря. Обвинена в шпионаж в полза на КГБ. Според „Чикаго Трибюн“ агентите, които дошли да я арестуват, намерили в стаята й категорични улики, виновността й не можело да бъде поставена под съмнение. Съпругата на сенатора записвала разговорите, водени в кабинета на мъжа й. Откраднала ключа от сейфа му, за да фотографира документи, които се канела да продаде на комунистите. „Далас Морнинг Нюз“ твърдеше, че без намесата на ФБР голям брой военни съоръжения и части, ангажирани във Виетнам, щели да станат жертва на държавната измяна на Лилиан Уокър. Предупредена от съучастници — според едни, или от двоен агент — според други, тя избягала в последния момент и не била задържана.
	Всеки ден вестниците пълнеха страниците си с тази измяна и последиците от нея. На 18 януари сенаторът Уокър подава оставка и заявява, че се оттегля от политиката. На 19 януари пресата съобщава, че Лилиан е заловена, докато се опитвала да премине северната граница на Швеция, за да отиде през Норвегия в СССР. Но от датата 20 януари насетне, както беше забелязала Долорес, вестниците не бяха публикували нито ред за Лилиан Уокър.
	Изключение беше кратка бележка в политическите страници на „Ню Йорк Таймс“ с автор Бен Мортън, която завършваше с въпроса: „Кой има полза от отстраняването на сенатор Уокър?“.
	Андрю си спомняше този опитен репортер с твърд характер, когото беше срещал в коридорите на вестника, когато работеше в отдела за некролози. По онова време Андрю още не беше в кастата на репортерите и никога не беше разговарял с него.
	Андрю се обади на Фигера, служителя в отдел „Кореспонденция“, и го помоли за адреса, на който препраща писмата на Бен Мортън. Фигера му отговори, че отдавна не го прави, за Бен Мортън пристигали само рекламни материали, които изхвърлял по негово нареждане. Андрю настоя и в крайна сметка Фигера го осведоми, че журналистът се е оттеглил в малкото селище Търнбридж във Върмонт; нямал точен адрес, само номер на поща до поискване.
	Андрю изучи картата и установи, че до Търнбридж може да стигне само с кола. Не беше използвал своя датсун от времето, когато един ядосан читател го беше повредил с бейзболна бухалка в подземния паркинг. Лош спомен. Колата беше ремонтирана в гаража на Саймън и още се намираше там. Андрю беше сигурен, че тя е в перфектно състояние: все пак в някои случаи от маниакалността на приятеля му имаше полза.
	Взе досието, топли дрехи и един термос с кафе и отиде пеша в гаража.

	* * *

	— Разбира се, че е в отлично състояние — каза Саймън, — къде отиваме?
	— Този път ще се разходя сам.
	— Обаче не знам къде отиваш — намуси се Саймън.
	— Във Върмонт. Дай ми ключовете.
	— Там вали сняг и с твоя датсун ще излетиш от пътя при първия завой, особено ако караш през нощта — каза Саймън, докато ровеше в чекмеджето на бюрото си. — Ще ти дам един шевролет универсал от 1954-а, двеста конски сили, шест цилиндъра. Съветвам те да ми го върнеш в отлично състояние, реставрирал съм го с оригинални части.
	— Не се съмнявам.
	— Това ирония ли е?
	— Саймън, трябва да тръгвам.
	— Кога ще се върнеш?
	— Понякога се питам дали не си реинкарнация на майка ми.
	— Хуморът ти е тъповат. Обади ми се, когато пристигнеш.
	Андрю обеща и се качи в колата. Седалките миришеха на остаряла кожа, но кормилото и бордното табло изглеждаха много добре.
	— Ще се грижа за нея като за своя собственост.
	— По-добре се грижи като за моя собственост — отговори Саймън.
	Андрю излезе от Ню Йорк от север. Покрайнините изчезнаха бързо с безпорядъка от жилищни блокове, индустриални зони, складове и нефтохранилища. Последваха малки градчета, които с падането на нощта бяха заменени от селца.
	Ритъмът на човешката дейност ставаше все по-бавен. Къщите отстъпиха място на полетата и само осветените прозорци на някои ферми показваха, че и там живеят хора.


	Търнбридж се оказа парче от път, осветено от пет улични фенера, разположени на десет метра един от друг. Пет ръждясали стълба осветяваха бакалия, железария и бензиностанция, която още беше отворена. Андрю спря до единствената колонка; гумите на шевролета, преминавайки върху кабел, бяха включили звънец. Показа се мъж, стар почти колкото гаража си. Андрю слезе от колата.
	— Можете ли да напълните резервоара? — попита той.
	— Отдавна не съм виждал такова нещо — каза мъжът и подсвирна, като разкри няколко развалени зъба. — Карбураторът нов ли е? Имаме само безоловен бензин.
	— Мисля, че да. Ами ако не е, какво ще стане?
	— Нищо особено, но ако искате да продължите, трябва да го знаете. Отворете капака да проверя водата и маслото.
	— Няма нужда, колата излиза от ремонт.
	— Колко мили е направила?
	— Около триста.
	— Тогава отворете капака, тези старици са лакоми за масло, пък и нямам какво да правя, последният клиент мина вчера сутринта.
	— Защо тогава още е отворено? — попита Андрю, като си разтриваше раменете, докато мъжът пълнеше резервоара на шевролета.
	— Виждате ли онзи стол зад стъклото: от петдесет години седя на него, само на него задникът ми се чувства добре. Държа тази бензиностанция, откакто баща ми умря през 1960-а. Той я построи. Когато бях малък, сипвахме „Гълф“, ама марката изчезна преди нас. Спалнята ми е на първия етаж. Не мога да спя и държа отворено, докато очите ми почнат да се затварят. Какво друго да правя? Пък и човек никога не знае, ако някой като вас случайно мине оттук, ще бъде жалко да загубя клиент. Къде отивате?
	— Тук. Познавате ли Бен Мортън?
	— Бих предпочел да ви кажа не, но, да, познавам го.
	— Знаете ли къде живее?
	— Добре ли мина денят ви?
	— Да, защо?
	— В такъв случай върнете се обратно, защото ще си изпатите.
	— Идвам от Ню Йорк, за да се срещна с него.
	— Даже да идвахте от Маями, пак щях да ви кажа същото. Мортън е дърт глупак и най-добре е да стоите далеч от него.
	— Свикнал съм с глупаци, имам голям опит.
	— Но не и като него! — възкликна мъжът и постави пистолета на помпата на мястото му. — Готово, закръглям на осемдесет долара, центовете са за фирмата.
	Андрю му подаде пет банкноти от по двайсет долара. Старецът ги преброи и се усмихна.
	— Обичайният бакшиш е два долара. Ако ви взема още осемнайсет, за да получите адреса на този дърт пръч, ще мина за мошеник. И без туй ръцете ми са в масло, няма защо да ми се мазните. Отивам да взема рестото. Може да дойдете с мен, имам топло кафе.
	Андрю влезе в бензиностанцията.
	— Каква работа имате с този тъпанар? — попита мъжът и подаде чаша кафе на Андрю.
	— Какво ви е сторил, че толкова го обичате?
	— Кажете ми поне един човек, който да се разбира с този темерут, и ще ви напълня резервоара безплатно.
	— Май прекалявате.
	— Живее като отшелник в колибата си. Доставят му продукти на пътя, никого не пуска в жилището си. Дори моята бензиностанция е твърде далеч за негова милост.
	Кафето имаше вкус на цикория, но на Андрю му беше студено и го изпи, без да се колебае.
	— Да не се каните да го разбудите през нощта? Голямо чудо ще бъде, ако ви отвори вратата.
	— На колко мили се намира най-близкият мотел?
	— На около петдесет, но през този сезон е затворен. Бих ви приютил за тази нощ, но в сайванта няма отопление. Мортън живее на юг, отминали сте го. Върнете се обратно: след Ръсел Роуд вдясно ще видите пътека, която води до бараката му, няма как да я пропуснете.
	Андрю поблагодари на стареца и тръгна към вратата.
	— Карайте по-бавно. Ако моторът ви загрее заради бензина, който ви налях, клапаните ще се повредят.


	Със запалени фарове шевролетът пое в тъмната нощ и после зави по камениста пътека.
	Прозорците, разположени от двете страни на вратата на дървената барака, още светеха. Андрю спря мотора и отиде да почука.
	Старецът, който му отвори, го гледаше спокойно и съвсем не приличаше на репортера, от когото се възхищаваше преди години.
	— Махайте се! — процеди той през гъстата си брада.
	— Господин Мортън, изминах дълъг път, за да дойда при вас.
	— В такъв случай изминете го в обратна посока, ще ви се види по-къс, след като вече ви е познат.
	— Трябва да говоря с вас.
	— Аз пък не искам, изчезвайте, нямам нужда от нищо.
	— Статията ви за аферата „Уокър“.
	— Каква афера „Уокър“?
	— 1966-а, жената на сенатора, обвинена в държавна измяна.
	— Май си падате по пресните новини. Какво й има на статията ми?
	— Аз съм журналист от „Ню Йорк Таймс“ като вас. Срещали сме се няколко пъти преди много години, но не съм имал случай да говоря с вас.
	— Не ви ли казаха, че отдавна съм пенсиониран? Много задълбочено разследвате, няма що.
	— Нали ви открих! Името ви го няма в телефонния указател.
	Бен Мортън дълго гледа Андрю и накрая му направи знак да влезе.
	— Приближете се до камината, устните ви са посинели.
	Андрю разтърка ръцете си пред огнището. Мортън отвори бутилка мерло и сипа две чаши.
	— Дръжте — каза той на Андрю, — действа по-сигурно от огъня. Покажете ми служебната си карта.
	— Какво доверие! — каза Андрю и отвори портфейла си.
	— Доверието е за тъпаците. Във вашия занаят, ако сте доверчив, значи, за нищо не ставате. Стопляте се за пет минути и се махате. Ясно ли е?
	— Изчетох стотина статии за аферата „Уокър“, но само вие сте изказали съмнение за виновността на Лилиан Уокър. Вярно, че е под формата на въпрос, но все пак е съмнение.
	— И какво от това? Минало-заминало.
	— Пресата напълно е забравила за случая от 20 януари нататък, само вие на 21-ви сте публикували вашия материал.
	— Бях млад и нахален — усмихна се Мортън и изпи чашата си на един дъх.
	— Значи, си спомняте.
	— Може да съм стар, но не съм изкуфял! Защо се интересувате от тази стара история?
	— Не се доверявам, когато всички вкупом се нахвърлят върху някого…
	— Аз също. Точно затова написах онази статия. Е, „написах“ е силно казано. Наредиха ни да не публикуваме нито ред за сенатора Уокър и съпругата му. Трябва да си представите какви времена бяха. Свободата на печата спираше до линията, начертана от политическата власт. Аз успях да я прекрача.
	— Как?
	— Стара хитрост, която всички знаехме. Прокарвахме материала си през редакционния комитет, а за да го публикуват така, както искахме, беше достатъчно да останем до късно във вестника. Докато словослагателите набираха вестника, отивахме при тях с няколко реда уж за спешна поправка. По това време нямаше кой да ни следи. В повечето случаи никой нищо не забелязваше, но понякога се разбираше. Обаче началниците не са способни да приемат, че сте ги измамили. Самолюбието им страда. В този случай ме хванаха, но на другия ден никой нищо не каза в редакцията. Наказаха ме за неподчинение през следващите месеци.
	— Не вярвахте, че жената на Уокър е виновна?
	— Дали вярвах, или не, няма никакво значение. Знаех само, че нито аз, нито моите колеги имахме достъп до красноречивите доказателства, за които говореха. Смущаваше ме, че никой не се интересуваше от този факт. Бяха минали дванайсет години от времето на маккартизма, но тази афера смърдеше на нещо подобно… Петте минути изтекоха, нужно ли е да ви покажа къде е вратата?
	— Сега не съм в състояние да си тръгна, нямате ли стая за приятели?
	— Нямам приятели. На север от селото има мотел.
	— Мъжът от бензиностанцията ми каза, че най-близкият мотел е на петдесет мили и е затворен през зимата.
	— Опашата лъжа. Той ли ви каза къде живея?
	— Никога не издавам източниците си.
	Мортън отново напълни чашата на Андрю.
	— Отстъпвам ви канапето си, но утре рано сутринта да ви няма.
	— Имам още въпроси за Лилиан Уокър.
	— Аз пък нямам какво повече да ви кажа, защото отивам да спя.
	Бен Мортън отвори шкафа и подаде завивка на Андрю.
	— Не ви казвам „до утре“, защото няма да сте тук, като се събудя.
	Загаси осветлението и се качи по стълбата, която водеше към горния етаж. Вратата на стаята се затвори.
	Единственото помещение, от което се състоеше долният етаж на бараката, се осветяваше само от пламъците в огнището. Андрю изчака Мортън да си легне и се доближи до малкото бюро под прозореца.
	Издърпа тихо стола и седна. Погледна снимка на Бен Мортън, направена, когато е бил на двайсетина години. Стоеше до мъж, който вероятно беше баща му.
	— Не ровичкай в нещата ми или ще те изритам навън! — чу се глас от горния етаж.
	Андрю се усмихна и отиде да си легне. Зави се хубаво и се унесе от равномерния пукот на дървата в огнището.

	* * *

	Някой разтърсваше раменете му. Андрю отвори очи и видя Мортън, наведен над него.
	— Млад си още, за да сънуваш такива кошмари. Не е възможно да си бил във Виетнам.
	Андрю се изправи. Макар че в стаята беше студено, целият беше плувнал в пот.
	— Не можеш да си простиш, че са те прекарали, нали? Мислиш ли, че не знам кой си, че Фигера не ме е предупредил за посещението? Ако искаш да станеш добър журналист, трябва да ти разкрия няколко професионални номера. Ще сложа още едно дърво в огнището, а ти ще се опиташ да спиш до сутринта, без да ме будиш със стоновете си.
	— Няма да мога да заспя. Ще си тръгна.
	— Господи, кой ми изпрати подобен чудак! Дошъл си чак от Ню Йорк да ме разпиташ и вече искаш да си тръгваш. Никога ли не изтръпваш пред вратата на редакцията, когато видиш надписа „Ню Йорк Таймс“ на фасадата?
	— Винаги.
	— Ами тогава се опитай да бъдеш достоен за него, по дяволите! Ще си тръгнеш или когато ти писне от моите истории и заспиш без кошмари, или когато те изритам навън, но не и като некадърник, който не си е свършил работата. Хайде сега, питай ме какво искаш да узнаеш за жената на сенатор Уокър?
	— Защо се съмнявахте във виновността й?
	— Защото изглеждаше прекалено виновна. Но такова беше моето лично мнение.
	— Защо не го написахте в статията си?
	— Когато началниците ни помолиха учтиво да не пишем на тази тема, препоръчаха ни да не настояваме. През 60-те години пишещите ни машини не бяха свързани с останалия свят. Бяха ни наредили да не говорим за аферата „Уокър“. Нямах нищо конкретно, за да напиша онова, което мислех, и без това бях поел много рискове. Щом се съмне, ще отидем в гаража. Ще видя какво мога да намеря в моя архив. Не защото не помня, а защото все пак е минало много време.
	— Според вас какви документи е притежавала Лилиан Уокър?
	— Точно това е неясно в това дело. Никой никога не разбра. Правителството твърдеше, че става дума за стратегическа информация, свързана с нашите позиции във Виетнам. И точно това ме притесняваше. Тази жена беше майка. В името на каква идеология съпругата на един сенатор би пожелала да изпрати на смърт младите ни войници? Често се питах дали мишената не беше самият сенатор. Уокър беше твърде десен за демократ, понякога позицията му се отдалечаваше от линията на партията му, а приятелството му с Джонсън пораждаше невероятна завист.
	— Мислите, че са му скроили номер?
	— Не казвам, че съм го мислел, а че беше възможно. Кой би повярвал в началото, че „Уотъргейт“* е истина? Сега е мой ред да ти задам няколко въпроса. Кой те насочи към това дело отпреди няколко десетилетия и защо се интересуваш от него?
	[* Аферата „Уотъргейт“ е свързана с незаконни действия на Комитета на Републиканската партия по време на избирателната президентска кампания през 1972 г. в САЩ. Обществено достояние става фактът, че представители на щаба на кандидата за президент и действащ към същия период президент на САЩ Ричард Никсън се опитват да монтират подслушвателно устройство в щабквартирата на Демократическата партия в хотел „Уотъргейт“ във Вашингтон. На 27 юли 1974 г. Конгресът на САЩ открива процедура на импийчмънт на избрания за втори мандат президент Ричард Никсън във връзка с тази афера. Ричард Никсън не успява да докаже убедително, че няма нищо общо с аферата, и подава оставка като президент (август 1974 г.), което е прецедент в американската политическа история. — Б.пр.]
	— Познавам внучката на Лилиан Уокър, която се е заклела да докаже невинността на баба си. Тревожа се от факта, че, както изглежда, това все още безпокои някои хора.


	Андрю показа на Мортън препис на писмото, намерено в самолета, и му разказа за двата обира.
	— Беше в окаяно състояние. Преписах каквото можах.
	— Този лист не съобщава нищо особено — отговори възрастният журналист, след като прочете писмото. — Каза ми, че си прочел над сто статии, свързани с тази афера, нали така?
	— Всичко публикувано за Уокър.
	— Нещо за пътуване в чужбина?
	— Не, нищо такова, защо?
	— Облечи се. Искам да проверя нещо в гаража.
	Мортън взе фенера от етажерката в килера, който му служеше за кухня, и направи знак на Андрю да го последва.
	Прекосиха зеленчукова градина, покрита със скреж, и влязоха в сайвант, който се стори на Андрю по-голям от колибата, където живееше Мортън. Зад един джип и куп нарязани дърва бяха подредени десетина метални кутии.
	— Цялата ми кариера е в тях, като ги погледнеш, разбираш, че животът не е кой знае какво. Като си помисля колко нощи не съм спал, за да напиша тези статии, които сега нямат никаква стойност… — въздъхна Бен Мортън.
	Отвори няколко кутии, помоли Андрю да му свети с фенера и накрая извади едно досие, което понесе към къщата.
	Двамата мъже седнаха на масата. Мортън сложи още една цепеница в огъня и заразглежда записките си.
	— Помогни ми и потърси биографията на Уокър, не успявам да я намеря.
	Андрю се залови за работа, но почеркът на Мортън беше съвсем нечетлив. Успя обаче да намери документа и го подаде на Мортън.
	— Не съм напълно изкукал все пак! — радостно възкликна журналистът.
	— Какво има?
	— Нещо, което не беше в ред в писмото, което ми показа. През 1956 година Уокър е депутат, а един депутат не отива в Берлин в разгара на студената война, освен ако не е с дипломатическа мисия, което няма как да остане незабелязано. Но ако си беше свършил работата и беше изучил живота на Уокър, щеше да узнаеш, че той не е знаел немски. Защо тогава говори за някакви пътувания с приятеля си между 1956-а и 1959-а?
	Андрю се почувства засегнат: наистина не беше се сетил за това.
	Мортън стана, приближи се до прозореца и погледна навън: зазоряваше се.
	— Ще вали сняг — каза той. — Ако искаш да се върнеш в Ню Йорк, трябва да тръгваш. В нашия край снегът не е шега, може да те забави с няколко дни. Вземи досието, не съдържа кой знае какво, но може и да ти помогне. На мене вече не ми трябва.
	Мортън му направи сандвич и напълни термоса му с топло кафе.
	— Вие изобщо не сте такъв, какъвто ви описа старецът от бензиностанцията.
	— Ако така искаш да се отплатиш за гостоприемството ми, комплиментът ти е странен, момчето ми. Роден съм в тази дупка. Тук израснах и тук се върнах да свърша живота си. Когато си обиколил света и си видял повече, отколкото можеш да си представиш, имаш желание да се върнеш при корените си. Като бяхме на седемнайсет години, онзи стар глупак си въобрази, че съм спал със сестра му. Не съм се старал да го убеждавам, че не е така, въпрос на самолюбие. Доста беше разтропана сестричката му, много момчета се бяха възползвали, но не и аз. Затова мрази всички мъже от селцето.


	Мортън придружи Андрю до колата.
	— Пази книжата, които ти дадох, прегледай ги и ми ги върни, когато вече няма да са ти нужни.
	Андрю обеща и седна зад волана.
	— Пази се, Стилман, след като са претършували дома ти, значи, аферата още не е забравена. Възможно е някои хора да не искат делото на Лилиан Уокър да бъде обект на разследване.
	— Но защо? Сам казахте, че е минало много време.
	— Познавах прокурори, които знаеха със сигурност, че има осъдени на смърт, които не са извършили престъпленията, заради които ще ги екзекутират. Но те предпочитаха да се противопоставят на преразглеждането на набързо приключените дела и да изчакат нещастниците да се изпържат на електрическия стол, вместо да признаят, че са некомпетентни или корумпирани. Несправедливо убитата жена на сенатор може да разтревожи мнозина дори и след четирийсет години.
	— Как разбрахте, че е била убита? Пресата никога не е казала нищо за нейната съдба.
	— Подобно мълчание красноречиво говори за участта й — каза Мортън. — Във всеки случай, ако имаш нужда от помощ, винаги можеш да ми се обадиш, написах телефонния си номер на опаковката на сандвича ти. Звъни вечер, рядко съм вкъщи през деня.
	— Последни думи и си тръгвам наистина — каза Андрю. — Аз лично помолих Фигера да ви предупреди, че ще дойда при вас. Не съм толкова лош репортер, колкото си мислите.


	Заваля сняг точно в момента, когато Андрю тръгна на път.
	Щом колата му излезе от пътеката, Мортън влезе в колибата и вдигна слушалката.
	— Тръгна си — каза той на събеседника си.
	— Какво знае?
	— Все още нищо особено, но е добър журналист, дори и да знаеше, нямаше да го сподели.
	— Прочетохте ли писмото?
	— Да, показа ми го.
	— Успяхте ли да препишете съдържанието?
	— Вие ще го препишете, не беше трудно да го запомня.
	И той продиктува следния текст:
C>
	Скъпи Едуард,
	Представям си дълбокото отчаяние, което този драматичен изход ви е причинило, но ако това може да облекчи съвестта ви, заявявам ви, че при подобни обстоятелства и аз щях да действам по същия начин. Интересите на държавата са над всичко, а хора като нас нямат друг избор, освен да служат на родината си, дори и ако трябва да пожертват най-скъпото.
	Повече няма да се видим и съжалявам много за това. Никога няма да забравя нашите пребивавания в Берлин между 1956-а и 1959-а и особено онзи 29 юли, когато ми спасихте живота. Вече сме квит.
C$
	— Нямаше ли подпис?
	— Не и на копието, което ми показа. Изглежда, че оригиналът бил в окаяно състояние. Възможно е, след като е стоял петдесет години на дъното на пещера.
	— Дадохте ли му досието?
	— Тръгна си с него. Прецених, че няма нужда да му давам повече информация. Този Стилман е като ловджийско куче, сам ще открие всичко. Спазих инструкциите ви, но не ви разбирам. Направихме всичко тези документи да изчезнат, а ето че сега се стараете да излязат наяве.
	— След смъртта й никой не е успял да ги намери.
	— Защото са унищожени, както пише в доклада. Нали това искаше агенцията? Да изчезнат с нея.
	— Никога не съм вярвал в заключенията в този доклад. Лилиан беше твърде интелигентна, за да ги изгори преди ареста си. Ако е искала да ги обнародва, никога нямаше да го направи.
	— Това е вашата интерпретация на нещата. Но дори и ако заключенията в доклада не са верни, а след толкова години и ние самите не сме успели да намерим тези книжа, къде е рискът?
	— Честта на семейството се защитава от поколение на поколение, така продължават родовите войни. Ние се ползвахме от временна отсрочка. Дъщерята на Лилиан Уокър не беше способна да направи каквото и да е, но нейната внучка е съвсем различна. И ако тя не успее да реабилитира баба си, нейните деца ще поемат щафетата и така нататък. Ние сме длъжни да защитим честта на нацията, но не сме вечни. С помощта на този репортер Сюзи може би ще постигне целта си. Тогава ние ще се намесим и окончателно ще решим това дело.
	— И ще я сполети участта на баба й?
	— Искрено се надявам, че това няма да се случи. Всичко зависи от обстоятелствата, ще видим, когато му дойде времето. Впрочем какво направихте с истинския Мортън?
	— Казахте ми, че желанието му било да бъде погребан в това затънтено място. Е, изпълних последната му воля буквално. Почива под розовите си храсти. Какво да правя сега?
	— Останете в дома на Мортън до нова заповед.
	— Надявам се, че няма да е задълго, мястото не е много забавно.
	— Ще ви се обадя след няколко дни. Дотогава не се показвайте пред местните хора.
	— Няма такава опасност, тази колиба наистина е на края на света.
	Арнолд Кнопф вече беше затворил.
	Мъжът се качи на горния етаж. Влезе в банята, загледа се в отражението си в огледалото и леко дръпна краищата на бялата си брада и белокосата перука. Когато ги махна, изглеждаше с двайсет години по-млад.


>	9.

	— Знаете много повече за баба си от онова, което ми казахте — заяви Андрю, сядайки до Сюзи в читалнята на библиотеката.
	— Не си смених мястото, за да се настаните до мен.
	— Това трябва да се докаже.
	— За нищо не сте ме попитали.
	— Ще го направя сега. Какво още не сте ми съобщили за Лилиан Уокър?
	— Какво ви засяга?
	— Не ме засяга. Може понякога да се напивам, може да имам ужасен характер, но професията ми е единствената област, в която съм много добър. Искате ли да ви помогна? Да или не?
	— Какви са условията ви?
	— Ще се занимавам със случая няколко седмици. Ако успеем да докажем невинността на баба ви и това представлява интерес, искам да ми преотстъпите правото първи да публикувам всичко, което желая, без вашата редакция.
	Сюзи прибра нещата си и стана, без да каже нито дума.
	— Шегувате се, нали! — възмути се Андрю и тръгна с нея. — Нима ще започнете да обсъждате моите условия?
	— В читалнята е забранено да се говори. Елате с мен в бюфета и мълчете.
	Сюзи си взе някакъв сладкиш и отиде на масата, където беше седнал Андрю.
	— Само сладки неща ли ядете?
	— А вие само алкохол ли пиете? Приемам условията ви с уговорка. Няма да поправям статията ви, но искам да я прочета, преди да излезе.
	— Съгласен съм. Дядо ви говорил ли ви е за пътуванията си до Берлин.
	— Дядо почти не говореше с мен. Защо питате?
	— Защото вероятно никога не е бил там. Как обаче да разберем какво означава фразата на Аштън? Нали разбирате от шифроване? Действайте!
	— Опитвам се да схвана смисъла на това писмо, откакто го прочетох. Какво мислите, че правя тук всеки ден? Променях мястото на думите, броих гласните и съгласните, дори използвах специален софтуер, но досега нищо не открих.
	— Споменахте някакво послание, което баба ви е оставила. Може ли да го видя?
	Сюзи отвори чантата си и извади класьор. Разтвори го и подаде на Андрю страница, изписана с почерка на Лилиан:
C>
	Удин Робърт Уетмор
	Тейлър Фишър Стоун
C$
	— Кои са тези четиримата? — попита Андрю.
	— Тримата, Уилям Удин е бил министър на финансите при Рузвелт. Не намерих нищо за Робърт Уетмор, има куп хора с това име! Нямате представа колко лекари се казват така. Колкото до шивача* от Фишър Стоун…
	[* Тейлър (Taylor) на английски означава шивач. — Б.пр.]
	— Къде се намира Фишър Стоун?
	— Нямам представа. Проверих всички градчета по Източното и Западното крайбрежие, но няма нито едно с това име. Проверих и в Канада. Нищо.
	— Опитахте ли в Норвегия и Финландия?
	— И там нищо не намерих.
	— Ще помоля Долорес да ни помогне. Ако има град с такова име, дори и да е разположен в околностите на Занзибар или на най-малкото островче в света, тя ще го намери. Има ли в класьора ви нещо, което би могло да ни е от полза?
	— Освен това неразбираемо послание, има нейни снимки и едно изречение, което е написала на Матилда, нищо особено.
	— Какво изречение?
P>
	И нито сняг, нито дъжд, нито жега,
	нито нощ могли да попречат на вестителя
	да измине определеното му разстояние по
	най-бързия начин.*
	[* Херодот. История 8:98. — Б. Пр.]
P$
	— Баба ви май си е падала по загадките!
	— Поставете се на нейното място.
	— Разкажете за мъжа, когото видях да излиза от бакалията.
	— Казах ви, Кнопф беше приятел на дядо ми.
	— Май не са били връстници, нали?
	— Не, Кнопф беше по-млад от него.
	— Освен че е бил близък с дядо ви, с какво друго се е занимавал?
	— Работеше в ЦРУ.
	— Той ли постоянно премахва всяка следа от миналото ви?
	— Пази ме от малка. Обещал на дядо ми. Той държи на думата си.
	— Агент на ЦРУ и приятел на семейството ви. Трудна ситуация. Все едно да седиш на два стола.
	— Матилда мислеше, че той е предупредил Лилиан, че ще я арестуват. Кнопф винаги е твърдял обратното. И все пак онзи ден баба не се прибрала вкъщи. Мама никога повече не я видяла.
	Андрю извади досието, което му беше дал Мортън.
	— Двамата по-лесно ще го проучим.
	— Кой ви го даде? — попита Сюзи, разглеждайки вестникарските изрезки.
	— Един възрастен колега пенсионер, който по онова време имал известни резерви за аферата „Уокър“. Оставете статиите, те разказват приблизително едно и също. И макар че това тук са оригиналите, съмнявам се, че в досието на Долорес липсва нещо. По-добре да изучим бележките на Мортън, те са от онова време и са написани в разгара на скандала.


	Андрю и Сюзи прекараха остатъка от следобеда в читалнята. Разделиха се привечер на стълбището. Андрю се надяваше, че Долорес е все още в редакцията, но когато пристигна, тя вече си беше отишла.
	Влезе в офиса и тъй като целият етаж беше празен, реши да се залови за работа. Разположи бележките си на бюрото и дълго размишлява как да свърже парченцата от пъзела, чийто цялостен вид все още му убягваше.


	Фреди Олсън излезе от тоалетната и се насочи към него.
	— Не ме гледай така, Стилман, просто бях в тоалетната.
	— Гледам те възможно най-рядко, Олсън — отговори Андрю, без да вдига очи от бележките си.
	— Значи, наистина си започнал отново да работиш! И на каква тема ще бъде следващата статия на великия репортер Стилман? — попита Олсън и седна на ъгъла на бюрото на Андрю.
	— Никога ли не се уморяваш? — отговори Андрю.
	— Ако мога да ти помогна, ще го направя на драго сърце.
	— Върви на мястото си, Фреди. Мразя да надничат зад гърба ми.
	— Интересуваш се от Централната поща, нали? Знам колко презираш работата ми, но преди две години публикувах голям материал за пощата „Фарли“.
	— За какво говориш?
	— За превръщането на подземните помещения в гара. Проектът бил предложен от член на Сената в началото на 90-те. Пристъпили към осъществяването му чак след двайсет години. Първата фаза започнала преди две години и ще завърши след четири. Подземията на пощата „Фарли“ ще станат продължение на Пенсилванската гара с връзка под Осмо Авеню.
	— Благодаря ти за лекцията по градоустройство, Олсън.
	— Защо никога ми нямаш доверие, Стилман? Едва ли ти, който се мислиш за най-великия журналист, се боиш да не ти отмъкна темата. Особено след като вече съм работил по нея. Но ако решиш да слезеш от пиедестала си, ще ти дам бележките си и можеш дори да ги използваш, нямам нищо против.
	— Кой ти е казал, че се интересувам от Централната поща?
	— „И нито сняг, нито дъжд, нито жега, нито нощ могли да попречат на вестителя да измине определеното му разстояние по най-бързия начин.“ За глупак ли ме мислиш? Тази фраза е гравирана на фасадата на пощата, вероятно е дълга сто метра. Да не си я преписал, защото я намираш за много поетична?
	— Не знаех, кълна ти се — отговори Андрю.
	— Вдигай глава от време на време, когато ходиш, Стилман, ще разбереш, че живееш в Ню Йорк. А небостъргачът, чийто връх променя цвета си, се казва Емпайър Стейт Билдинг, в случай че някой ден си зададеш този въпрос.
	Смутен, Андрю събра нещата си и напусна редакцията. Защо Лилиан Уокър беше преписала фраза от фасадата на Централната поща и какво означаваше този цитат?

	* * *

	Тръните и храстите на блатистата местност бяха покрити със скреж. Долината беше съвсем бяла, а езерата — замръзнали. Цветът на небето напомняше ту тебешир, ту въглен, в зависимост от вятъра, който придърпваше облаците върху почти пълната луна. На хоризонта тя забеляза трепкаща светлина. Облегна се на ръцете си и се изправи, после се затича с всички сили. Граченето на гарван я накара да вдигне глава. Птицата я гледаше с черните си очи, очаквайки търпеливо да се нахрани с мъртвешка плът.
	— Още не — каза тя и продължи да тича.
	Отляво имаше насипи, които образуваха нещо като укритие, тя зави с намерението да стигне до тях. Ако успее да се скрие, няма да я заловят.
	Тя ускори бягането си, но вече се развиделяваше. Отекнаха три изстрела. Усети как нещо я опари в гърба, дъхът й спря, краката й се подгънаха и тялото й полетя напред.
	Допирът на устните и до снега я успокои. В крайна сметка не е толкова ужасно да умреш. Беше толкова хубаво да престанеш да се бориш.
	Чу как замръзналата земя скрипти под краката на хората, които се приближаваха, и пожела да умре, преди да е видяла лицата им. Да запази като последен спомен само очите на Матилда. Искаше само още малко сила, за да помоли дъщеря си за прошка. Прошка, че е била такава егоистка и я е лишила от майка.
	Как да се примири с мисълта, че ще изостави детето си, че повече никога няма да го притисне до себе си, няма да усети дъха му, когато то шепне някаква тайна на ухото й, няма да чува смеха му, който я отвличаше от грижите, от всичко, което я отдалечаваше от него? Да умреш, е нищо, но да не виждаш повече близките си, е по-ужасно от ада.
	Сърцето й биеше с бясна скорост, опита се да стане, но земята се разтвори пред нея и тя видя как лицето на Матилда се показва от бездната под звуците на барабан.


	Сюзи беше плувнала в пот. Този кошмар, който от дете често я спохождаше, винаги я изпълваше с гняв, когато се събуждаше.
	Някой барабанеше на вратата. Тя отметна завивките, прекоси хола и попита кой е.
	— Андрю Стилман — извика гласът от площадката.
	Тя отвори.
	— Да не правите гимнастика? — попита той и извърна поглед от гърдите й, които се очертаваха под мократа тениска. За първи път от дълго време почувства желание.
	— Колко е часът?
	— Седем и половина. Донесох ви кафе и кифли. Идете да се измиете и облечете.
	— Да не сте паднали от леглото си, Стилман?
	— Аз — не. Нямате ли някакъв пеньоар или някаква по-прилична дреха?
	Сюзи взе кафето и захапа кифлата.
	— На какво дължа удоволствието от тази закуска, доставена в дома ми?
	— Тази нощ благодарение на един колега научих нещо много важно.
	— Първо вашата Долорес, сега и някакъв колега, нима цялата редакция на „Ню Йорк Таймс“ се интересува от съдбата на баба ми? Май с човек като вас дискретността е невъзможна.
	— Олсън нищо не знае и недейте да ме поучавате. Ще се облечете ли най-сетне?
	— Какво сте научили? — попита Сюзи и се върна в спалнята.
	— Ще разберете на място — отговори Андрю и я последва.
	— Ако нямате нищо против, ще взема душ сама.
	Андрю се изчерви и се отправи към прозореца в хола.
	Сюзи се появи след десет минути, облечена с джинси, дебел пуловер и плетена шапка в тон с пуловера.
	— Отиваме ли?
	— Облечете това — нареди Андрю, като й подаде якето си. — И нахлупете шапката до очите. Ще излезете сама. Ще тръгнете по улицата и на отсрещния тротоар ще видите пресечка. Ще стигнете до решетка, която винаги е отворена. Ще излезете на Лерой Стрийт. Тичайте до Седмо Авеню и вземете такси. Слезте на входа на гара „Пенсилвания“ на кръстовището на Осма и Трийсет и първа улица. Ще ви намеря там.
	— Не мислите ли, че е рано да си играем на стражари и апаши? Какво значи това?
	— Долу е паркирано такси. Откакто влязохте в банята, не е помръднало — каза Андрю и погледна през прозореца.
	— И какво от това? Може шофьорът да е отишъл да пие кафе.
	— Има ли наоколо място, където да сервират кафе? Шофьорът седи зад волана и постоянно наблюдава прозорците на апартамента ви. Правете каквото ви казвам.
	Сюзи облече якето. Андрю нагласи шапката на главата й и я огледа.
	— Добре. Не ме гледайте така, следят вас, а не мене.
	— И мислите, че като съм маскирана, ще ме помислят за вас?
	— Важното е да не ви вземат за вас.
	Андрю се върна на прозореца. Таксито не потегли, когато Сюзи излезе от блока.
	Андрю изчака няколко минути и си тръгна.

	* * *

	Чакаше го на тротоара пред будката за вестници.
	— Кой беше паркирал отпред?
	— Записах номера, ще се опитам да узная повече.
	— Влакът ли ще вземем? — попита Сюзи, обръщайки се към гарата.
	— Не — спокойно отговори Андрю. — Погледнете към другата страна на улицата.
	Тя се завъртя.
	— Писма ли ще изпращате?
	— Стига сте се правили на много остроумна, а прочетете какво е написано горе.
	Сюзи се облещи, когато откри текста на фасадата на пощата „Фарли“.
	— А сега трябва да разбера защо баба ви е записала тази фраза.
	— Матилда ми говореше за някаква кутия, където Лили е оставила документи. Вероятно е пощенска кутия.
	— Лошо, ако е така. Съмнявам се, че след толкова години тя се води на същия абонат. Освен това как да я открием?
	Прекосиха улицата и влязоха. Зданието беше огромно. Андрю попита на едно гише къде се намират пощенските кутии. Мъжът посочи с пръст коридора вдясно.
	Сюзи свали плетената шапка: нежният й тил развълнува Андрю.
	— Никога няма да я намерим: тук има хиляди кутии — въздъхна тя и погледна стената на коридора, покрита с кутии.
	— Баба ви е искала някой да намери тази кутия. Което и да е това лице, то, както и ние, е имало нужда от допълнителна информация.
	Андрю се обади в редакцията.
	— Трябва ми помощ, Олсън.
	— Искам да чуя истинския Стилман — отговори Фреди, — чудесно го имитирате, но това, което казахте, не е в негов стил.
	— Говоря сериозно, ела пред входа на пощата „Фарли“ Фреди.
	— А, сега ми стана ясно. Какво ще спечеля, ако ти услужа, Стилман?
	— Моето уважение и обещанието, че можеш да разчиташ на мен, когато се наложи.
	— Добре — отговори Олсън, след като размисли.

	* * *

	Андрю и Сюзи чакаха Олсън на стъпалата. Той слезе от таксито и подаде на Андрю касова бележка.
	— Не ми се ходеше пеша, дължиш ми десет долара. Какво искаш да знаеш за пощата „Фарли“?
	— Искам да ми разкажеш всичко за това място.
	Олсън не сваляше очи от Сюзи и настойчивостта на погледа му беше смущаваща.
	— Аз съм приятелка на бившата жена на Андрю — каза Сюзи, която беше разбрала що за човек стои пред нея. — Завършвам урбанизъм. Хванаха ме, че съм преписала от интернет цяла глава от дипломната ми работа. Професорът прие да си затвори очите при условие че я заместя с друга за значението на архитектурата от 1900 година върху развитието на градския пейзаж в Ню Йорк. Този тип е голям гадняр, срокът е до понеделник, невъзможно е да го направя за толкова малко време, но нямам избор, трябва да успея. Тази поща е сред най-забележителните постройки от онази епоха. Андрю ме увери, че я познавате по-добре от архитекта, който я е създал.
	— По-добре от Джеймс Уетмор ли? Ласкаете ме, госпожице, но е вярно, че знам доста неща за това място. Публикувах прекрасна статия на тази тема, трябва да я прочетете. Ако ми дадете адреса си, ще ви я донеса още тази вечер…
	— Какво име казахте?
	— Името на главния архитект? Не го ли знаете?
	— Забравила съм го — отговори Сюзи и се замисли. — А името Фингър Стоун говори ли ви нещо? Дали не е някакво специално място в тази поща?
	— Каква по-точно студентка по урбанизъм сте, госпожице?
	— Мързелива — призна Сюзи.
	— Така изглежда — смотолеви Олсън. — Последвайте ме.
	Той заведе Андрю и Сюзи пред една стена и ги накара да спрат под възпоменателната плоча за откриването на Централната поща, на която пишеше:
C>
	УИЛЯМ Х. УДИН
	министър на финансите


	ЛОРЪНС У. РОБЪРТ-младши
	заместник-министър


	ДЖЕЙМС А. УЕТМОР
	главен архитект


	ТЕЙЛЪР & ФИШЪР
	УИЛЯМ Ф. СТОУН-младши
	архитектурна компания 1933
C$
	— Ето номера на пощенската кутия — прошепна Андрю на ухото на Сюзи.
	— Откъде искате да започнем посещението? — попита гордо Олсън.
	— Вие сте нашият гид — отговори Сюзи.
	През следващите два часа Олсън се прояви като съвършен екскурзовод. Познанията му изненадаха дори и Андрю. На всяка крачка Фреди спираше, за да обясни на Сюзи произхода на някой фриз, кой скулптор е създал еди-какъв си барелеф, кои дърводелци са направили таваните, откъде идвали мраморните плочи, с които облицовали пода. Сюзи с удоволствие слушаше историята на това място, като от време на време разпитваше Олсън, което незабавно подразни Андрю.
	Когато се върнаха пред стената с пощенските кутии, Сюзи и Андрю констатираха, че нито една няма номер 1933.
	— Когато в началото на 1980-а била въведена автоматична система за сортиране на кореспонденцията, цялата подземна част била затворена за посетители.
	— Имало ли е други пощенски кутии в подземието? — попита Сюзи.
	— Сигурно, но хората все по-рядко ги използвали, повечето от тези тук служат за декорация. На горните етажи също не пускат, но аз съм приятел с един от директорите на пощата. Ако искате да ги посетите, може да го направим след няколко дни. Дори може да хапнем заедно преди или след визитата.
	— Прекрасна идея — отговори Сюзи.


	Тя благодари на Олсън за времето, което й е отделил, и заяви, че се прибира вкъщи да допълни дипломната си работа с наученото от него.
	Олсън си записа телефонния й номер и я увери, че е изцяло на нейно разположение.
	Сюзи върна якето на Андрю и остави двамата мъже сами. Олсън я изчака да се отдалечи.


	— Я кажи, Стилман, ти нали още страдаш за пропадналия си брак? — каза Фреди, докато гледаше как Сюзи пресича Осмо Авеню.
	— Тебе какво те засяга?
	— Така си мисля. В такъв случай нали нямаш нищо против да поканя приятелката ти на вечеря? Може и да се лъжа, но ми стори, че ме хареса.
	— Ако ти се струва, че някой те е харесал, най-важно е да не пропуснеш случая.
	— Винаги си много мил с мене, Стилман.
	— Тази жена е свободна, Фреди. Прави каквото искаш.

	* * *

	Когато влезе във „Франки“, Андрю видя Сюзи, седнала на неговата маса в дъното на ресторанта.
	— Казах на сервитьорката, че ще вечерям с вас.
	— Ясно — каза Андрю и седна.
	— Успяхте ли да се отървете от колегата си?
	— Успях, но не и благодарение на вас.
	— Сега какво ще правим?
	— Ще вечеряме. След това ще извършим една глупост с надеждата, че по-късно няма да съжаляваме.
	— И каква е тази глупост? — попита Сюзи и зае предизвикателна поза.
	Андрю вдигна очи към небето и бръкна в чантата си. Извади фенерче и го постави на масата. Сюзи го запали и го насочи към тавана.
	— Хайде да се състезаваме кой по-добре може да представи Статуята на свободата! — възкликна тя и освети очите на Андрю. — Кажете ми всичко, което знаете, господин Стилман! — добави тя, играейки на упорит следовател.
	— Ако работехме в цирк, щяхте да сте много добра. Радвам се, че се забавлявате.
	— Добре, какво ще правим с тази лампа?
	— Ще търсим една пощенска кутия в подземията на пощата „Фарли“.
	— Сериозно?
	— Сериозно.
	— Прекрасна идея!
	— За мен е точно обратното.
	Андрю разгърна пред Сюзи план на сградата.
	— Долорес го получи от кметството. Бил е част от документите, предоставени за публично ползване. Някогашните пощенски кутии са зазидани ето в тази зона — каза той и посочи с пръст черна линия. — А аз открих начин да се доберем до тях.
	— Да не би да минавате през стени?
	— Виждате ли тези защриховани места? Това са гипсови прегради. Но след като всичко това ви разсмива, ще се прибера вкъщи да гледам телевизия: ще бъде по-приятно и по-безопасно, отколкото да се завирам като крадец в подземията на пощата.
	Сюзи постави ръка върху ръката на Андрю.
	— Исках само да ви накарам да се усмихнете. Още не съм ви виждала усмихнат.
	Андрю направи гримаса.
	— Приличате на Джак Никълсън в ролята на Жокера.
	— Добре де, аз съм човекът, който не се смее — измърмори Андрю и сгъна плана. — Довършете си спагетите, ще ви обясня всичко на място — отдръпна той ръката си.
	Сюзи помоли сервитьорката за още една чаша вино. Андрю й направи знак да му донесе сметката.
	— Как се запознахте с жена си?
	— Познавахме се от колежа. И двамата сме израснали в Покипси.
	— Били сте заедно още като тийнейджъри?
	— С прекъсване от двайсет години. Срещнахме се случайно в Ню Йорк пред входа на един бар. Валери беше станала жена, и то каква! Но онази вечер за мен тя беше момичето от ученическите ми години. Чувствата невинаги остаряват.
	— И защо се разделихте?
	— Първия път тя си тръгна. Всеки от нас си имаше своите детски мечти и тя нямаше време да ме чака. Тийнейджърите са нетърпеливи.
	— А втория път?
	— Никога не съм умеел да лъжа.
	— Изневерихте ли й?
	— Дори не успях.
	— Смешен тип сте, Стилман.
	— Но не мога да се смея.
	— Още ли я обичате?
	— Има ли значение?
	— Тя е жива, това променя много неща.
	— Шамир ви е обичал и вие сте го обичали. По някакъв начин все още сте заедно. Аз обаче съм сам.
	Сюзи се наведе над масата и целуна Андрю. Беше мимолетна целувка, изпълнена с тъга и страх, целувка на двама самотници.
	— Ще го направим ли? — помилва го тя по бузата.
	Андрю взе ръката на Сюзи и впери поглед в осакатените й пръсти. Целуна я по дланта.
	— Да, ще го направим — каза той и стана.


	Таксито премина по улиците на Ийст Вилидж, Челси, Хеле Кичън и зави на изток. На няколко пъти Андрю се обръщаше и гледаше през задното стъкло.
	— Стига с вашата параноя — въздъхна Сюзи.
	— Колата пред вас всъщност е била полицейска.
	— Да не би шофьорът да е направил признания? — пошегува се тя.
	— Не само Олсън има връзки. Той има човек в пощата, а аз познавам бивш инспектор от нашия квартален участък. Днес следобед му се обадих, номерът на таксито съответства на номера на полицейска кола.
	— Вероятно в нашия квартал обикаля крадец и това обяснява двата обира.
	— Бих желал да е така. Инспектор Пилгез не е човек, който няма да ми отговори, но този път… Помолих го да се опита да разбере кого следи полицията. Бившите му колеги са го уверили, че днес е нямало полицейско наблюдение на Хъдсън Стрийт.
	— Не разбирам, колата полицейска ли е била, или не?
	— Колата е била с двойна маскировка: като такси и като полицейска кола. Само държавна агенция може да върши подобни неща. Сега разбирате ли?

	* * *

	Андрю поведе Сюзи през гара „Пенсилвания“. Ескалаторът ги отведе към пероните, разположени в подземието. В този късен час гарата беше почти празна. Коридорът, по който поеха, ставаше все по-тъмен. След като преминаха един завой, излязоха пред ограда, на която имаше афиши с разрешителни за строеж.
	— Тук започва строежът — каза Андрю, извади от чантата си отвертка, зае се с пантите на дървената врата и лесно успя да я отвори.
	— Май разбирате от тези неща — каза Сюзи.
	— Баща ми обичаше да майстори. На него съм се метнал.
	Пред тях се разкри подземен проход, слабо осветен от няколко крушки, висящи на кабел, закачен на тавана. Андрю запали фенера и каза на Сюзи да го последва.
	— Под Осмо Авеню ли сме? — попита тя.
	— Да, и ако планът ми е точен, този проход ще ни отведе в подземията на пощата „Фарли“.
	Помещението, в което влязоха, беше съвсем тъмно. Андрю подаде фенерчето на Сюзи и я помоли да освети скицата, която държеше в ръцете си.
	— Вдясно — каза той и потегли.
	Стъпките им кънтяха. Андрю направи знак на Сюзи да спре и да мълчи. Угаси фенера и изчака няколко минути.
	— Какво има? — прошепна тя.
	— Не сме сами.
	— Това са плъхове, това място сигурно гъмжи от тях.
	— Плъховете не носят обувки — отговори Андрю. — Чух шум от стъпки.
	— Ами да се махаме тогава.
	— Мислех ви за по-смела. Последвайте ме, може и да са плъхове, вече не чувам нищо.
	Андрю отново запали фенера.
	Попаднаха в някогашната зала за сортиране на кореспонденцията. Старите дървени бюра, над които имаше метални рафтове, където пощенските служители са разпределяли писма и пратки, бяха потънали в прах. След това преминаха през столовата, гардероба и ред канцеларии в жалко състояние. Андрю имаше чувството, че е попаднал на потънал кораб.
	Отново се взря в плана и се върна обратно.
	— Трябвало е някъде вляво да забележим вита стълба. Някогашните пощенски кутии са точно над нас, но не знам как да стигнем до тях.
	Андрю видя куп сандъци. Подаде фенера на Сюзи, отмести ги и зърна ръждясалите перила на разнебитена стълба, която изчезваше в отвора на тавана.
	— Ето я — каза той и изтупа праха от себе си.
	Изкачи се първи, за да се убеди, че стълбата ще издържи, когато Сюзи го последва, но после си спомни, че тя е алпинистка и няма да се уплаши от някаква стара стълба.
	Сюзи се качи след него на горния етаж. Андрю освети помещението и откри множество пощенски кутии, зазидани в стената. Ключалките им бяха поставени в месингова звезда, а номерата им бяха изписани с позлата.
	Сюзи приближи до кутията с номер 1933. Андрю отново взе отвертката и разби патрона на ключалката.
	— Честта се пада на вас — каза той, като отвори пощенската кутия.
	Сюзи извади плик, разкъса го трескаво и прочете единствената дума, която бе написана на бележката вътре в него: „Снегурочка“.
	Андрю постави пръст на устните на Сюзи и угаси фенера.
	Този път беше сигурен, че е чул скърцане, после тежко дишане, което едва ли идваше от гризач. Изчака малко, опитвайки си да си спомни плана, който многократно беше изучавал. Хвана Сюзи за ръка и тръгна покрай стената с пощенските кутии.
	Сюзи се спъна в някакъв предмет и извика. Андрю запали фенерчето и видя стъпала, които водеха нагоре.
	— Оттук — каза той и ускори хода си.
	В ехото от техните стъпки той различи и шума от стъпките на двама души, които ги преследваха.
	Андрю стисна ръката на Сюзи и се затича. Пред него се изправи врата, но той я ритна два пъти и я отвори. После я затвори и постави две метални каси пред нея.
	Бяха попаднали в зала, пълна с отпадъци. Носеше се невероятна смрад на урина и екскременти. Вероятно някакви бездомници бяха използвали това място. Но щом бяха стигнали тук, значи, имаше някакъв вход. Андрю освети помещението и видя отвор на тавана. Довлече едно старо бюро и нареди на Сюзи да се изкатери. Видя как тя ловко изчезна в дупката. Лицето й се показа и тя му подаде ръка. Докато се издигаше нагоре, Андрю чу как вратата беше разбита от ударите на преследвачите. Сюзи му показа прозорче, чиято желязна решетка беше махната. Вероятно оттук бездомниците се бяха вмъкнали в зданието. Те се покатериха до прозорчето, измъкнаха се през него и скочиха в бетонния канал, който заобикаляше пощата „Фарли“ покрай Трийсет и първа улица. За щастие, в него нямаше вода.
	Чистият въздух им подейства добре. Андрю пресметна, че имат само две минути преднина. В този тъмен ров посред нощ всичко можеше да се случи.
	— Хайде, трябва да се измъкнем оттук — каза той.

	* * *

	Като излязоха на улицата, те прекосиха тичешком Осмо Авеню и спряха насред платното, за да се качат в такси. Андрю помоли шофьора да кара към Харлем. Като минаха Осемдесета улица, заяви, че е размислил и иска да отиде в Гринуич Вилидж.
	През целия път, докато таксито пътуваше по Уест Сайд Хайуей, Андрю не престана да мърмори.
	— Казахте ли на някого за нашето среднощно приключение? — каза той, стискайки зъби.
	— Разбира се, че не, за каква ме мислите?
	— Тогава как ще обясните случилото се?
	— Може би са били чисто и просто бездомници.
	— Никой не е влизал от години в помещението, където чух първите стъпки.
	— Откъде знаете?
	— Прахът по пода беше недокоснат. Нашите преследвачи вървяха подире ни още от гарата. И мога да ви гарантирам, че нито аз, нито вие сме били следени на излизане от вкъщи.
	— Кълна ви се, че не съм говорила с никого — ядоса се Сюзи.
	— Вярвам ви — отговори Андрю. — Отсега нататък трябва да бъдем много внимателни.
	Сюзи подаде на Андрю бележката, която беше намерила в пощенската кутия.
	— Имате ли представа какво означава? — попита той.
	— Никаква.
	— Май е на руски — каза Андрю. — Не свидетелства в полза на баба ви.
	Сюзи не отговори.
	Когато най-сетне влязоха в апартамента на Андрю, Сюзи, замръзнала, отиде в кухнята да приготви чай.
	— Снежанка, Снежното момиче*! — внезапно извика Андрю от хола.
	[* Операта на Римски-Корсаков „Снегурочка“ е преведена и представяна в България като „Снежанка“. На български език не се прави разлика между Снежанка на Дядо Мраз и Снежанка от приказката на Братя Грим „Снежанка и седемте джуджета“, но на френски и на руски има две различни думи — Fille de neige и Blanche-neige — Снегурочка и Белоснежка. Тъй като в книгата става дума за секретна операция, предпочетох руската дума „Снегурочка“. — Б.пр.]
	Сюзи постави подноса на бюрото и се наведе над екрана на компютъра.
	— „Снегурочка“ е опера, написана от Римски-Корсаков през 1881-ва по пиесата на Александър Островски — заяви той.
	— Лилиан е обичала само джаз.
	— Ако баба ви си е направила труда да скрие името на тази опера в пощенска кутия, значи, то има голямо значение.
	— А какъв е сюжетът?
	— Вечното противопоставяне на природните сили — отговори Андрю. — Четете вие, очите ми се уморяват — каза той и стана от стола. Ръцете му започнаха да треперят, той ги скри зад гърба си и отиде да се излегне на дивана.
	Сюзи седна на неговото място и започна да чете на глас.
	— В тази история се срещат митични персонажи и хора от плът и кръв. Снежното момиче иска да живее сред хората. Майка й Пролет мила и баща й Дядо Мраз приемат да бъде осиновена от двойка селяни. Във второ действие жена на име Купова обявява сватбата си с Мизгир. Но няколко дни преди сватбата Мизгир вижда в гората Снежанка, влюбва се безумно в нея и я умолява да отговори на любовта му.
	— Това ми напомня някого — въздъхна Андрю.
	— Снежанка няма представа какво е любовта и му отказва. Селяните искат цар Берендей да накаже Мизгир, който е измамил годеницата си. Царят се съгласява, но когато вижда Снежанка, и той е покорен от красотата й. Пита я дали обича Мизгир. Тя му отговаря, че сърцето й е от лед и не може да обича никого. Тогава царят заявява, че този, който успее да завладее сърцето й, ще се ожени за нея. В следващите две действия Снежанка най-сетне открива силата на чувствата и се влюбва в Мизгир. Майка й я е предупредила никога да не се излага на слънчевите лъчи, но Мизгир живее на светло. Снежанка излиза от гората, за да се срещне с него, ала за отчаяние на присъстващите и на нещастния влюбен, се стопява и се изпарява.
	— Много ми е близък този Мизгир, искрено му съчувствам и разбирам страданието му — промърмори Андрю.
	— Наистина е страдал и се е удавил в езерото.
	— Е, всеки си има свой начин. Аз се давя във фернеткола. И как свършва тази руска трагедия?
	— Царят обявява на народа си, че изчезването на Снежанка ще бележи края на дългата руска зима.
	— Прекрасно! Много напреднахме! — изруга Андрю.
	— Защо баба ми е оставила тази руска дума в пощенската кутия?
	— Тъкмо се канех да ви попитам.


	Андрю предложи спалнята си на Сюзи. Той щял да спи на канапето, не му било за първи път. Сюзи взе завивката, угаси лампата и легна на килима до него.
	— Какво правите?
	— Нали ви казах, че не обичам леглата. Освен това ми се струва, че дори и с нови чаршафи вие не искате да използвате вашето. Защо тогава да спим поотделно?
	— Няма ли да ви е по-удобно на канапето? Ако не искате да спите сама, аз мога да се устроя на килима.
	— Не, не искам канапето.
	Докато очите им свикваха с тъмнината, и двамата мълчаха.
	— Спите ли? — прошепна Сюзи.
	— Не.
	— Не ви ли се спи?
	— Спи ми се, капнал съм.
	— Тогава?
	— Тогава нищо.
	— Хубава беше тази вечер.
	— Не беше много приятно, когато преследвачите изкъртиха вратата.
	— Говоря за вечерята — прошепна Сюзи.
	— Да, хубаво беше — отговори Андрю и се обърна към нея.
	Чу спокойното й дишане. Сюзи беше заспала и Андрю продължи да я гледа, докато сънят също го надви.

	* * *

	Телефонен звън събуди Кнопф.
	— Надявам се, че ме търсите за нещо важно. Вижте колко е часът.
	— „Снегурочка“. Не си ли струваше да ви обезпокоя?
	Кнопф затаи дъх.
	— Защо произнесохте това име? — каза той, сдържайки вълнението си.
	— Защото вашите две гълъбчета го знаят.
	— Разбрали ли са смисъла му?
	— Не още.
	— И как са го научили?
	— Според доклада от подслушването, който току-що ми предадоха, тази нощ двамата са се поразходили из подземията на пощата „Фарли“. Вашата Лилиан Уокър била оставила послание в една пощенска кутия. Мислех, че сме унищожили всички следи.
	— Явно не сме — въздъхна Кнопф.
	— Бих искал да знам как е възможна подобна грешка?
	— Очевидно тя е била още по-хитра, отколкото сме предполагали.
	— Отколкото СТЕ предполагали, Кнопф, напомням ви, че вие отговаряхте за операцията.
	— Пожелахте да действате твърде рано и противно на моето мнение. Ако бяхме изчакали…
	— Ако бяхме изчакали още един ден, тя щеше всичко да издаде и „Снегурочка“ щеше да умре. А сега разчистете пред вратата си и решете тази история веднъж завинаги.
	— Не виждам защо е тази паника. Дори и да разберат за какво става дума, в което силно се съмнявам, те нямат никакви доказателства.
	— Сюзи Уокър и Андрю Стилман успяха за няколко дни да намерят документ, за чието съществуване ние не сме знаели цели четирийсет и шест години. Не ги подценявайте. Толкова ли сте сигурен, че досието за „Снегурочка“ е унищожено? Случилото се тази вечер като че ли ни убеждава в противното.
	— Сигурен съм.
	— Тогава кой още се интересува от вашите две протежета и защо?
	— Какви ги приказвате?
	— Ето, цитирам доклада от подслушването: „Не беше много приятно, когато преследвачите изкъртиха вратата“. Някой от нашите ли ги преследваше?
	— Не, загубихме следата им. Излязоха от блока, без да разберем.
	— Любителска работа, Кнопф — възропта носовият глас. — „Снегурочка“ трябва да бъде пазена. Днес повече от всякога. В съвременния контекст разкриването й би било истинска катастрофа, разбирате ли ме?
	— Много добре ви разбирам, господине.
	— В такъв случай направете необходимото.
	Събеседникът затвори телефона, без да каже „лека нощ“.


>	10.

	Сюзи спеше свита на килима.
	Андрю отиде в кухнята, като взе със себе си книжата, които му беше дал Бен Мортън. Направи си кафе и седна на масата. Ръцете му трепереха още повече и трябваше да направи два опита, за да успее да вдигне чашата до устните си. Докато бършеше изпръсканото с кафе досие, корицата му се стори странно дебела. Внимателно я отлепи и откри два листа, написани на пишеща машина.
	Мортън беше свършил повече работа, отколкото беше споделил с Андрю по време на посещението му. Репортерът беше събрал показанията на близките на Лилиан Уокър. Малцина бяха приели да говорят с него.
	Учителят по пиано на Лилиан беше съобщил по телефона, че знае някои неща, които Лилиан споделила. Но предвидената среща между Бен Мортън и професор Джейкъбсън така и не се беше състояла, защото той беше починал от сърдечна криза предишната вечер.
	Джеремая Фишбърн, шефът на благотворителната организация, основана от семейство Уокър, се учудваше от едно противоречие, което нито един журналист не беше забелязал. Защо Лилиан е посветила толкова време и средства на ветераните, а същевременно е излагала на риск живота на младите войници?
	Една жена от обкръжението й, пожелала анонимност, беше казала на репортера, че животът на Лилиан съвсем не е бил толкова спокоен и безметежен, колкото тя искала да внуши. Въпросната дама дочула, че госпожа Уокър се договорила със своя приятелка да казва, че са били заедно, докато всъщност ходела на остров Кларкс.
	Андрю записа името на острова в бележника си и продължи да чете.
	Чу шума от душа, изчака малко и щом водата спря да тече, напълни чаша кафе и отиде при Сюзи в спалнята. Тя беше облякла неговата хавлия.
	— Знаехте ли, че баба ви свири на пиано?
	— И аз се учех на нейния роял. Казваха, че била истински виртуоз. Когато дядо ми организирал приеми, тя забавлявала гостите с изпълнения на джаз.
	— Остров Кларкс говори ли ви нещо?
	— А трябва ли?
	Андрю отвори шкафа, взе два панталона, два топли пуловера и малък куфар.
	— Ще минем у вас след малко, за да си вземете някои неща. Обличайте се.

	* * *

	Самолетът „Пилатус“ на компанията „Американ Ийгъл“ кацна на пистата на летище „Тикондерога“ рано следобед. В Адирондак зимата бушуваше и горите бяха отрупани с прясно навалял сняг.
	— Границата с Канада не е далече — каза Андрю, когато се качиха в колата, взета под наем.
	— Колко? — попита Сюзи и включи отоплението.
	— Половин час — може и малко повече при това време. Струва ми се, че се задава буря.
	Замислена, Сюзи се загледа в пейзажа. Задуха силен вятър, който разнасяше облаци сняг из мрачното поле, а пронизителният му вой се чуваше дори в колата. Сюзи смъкна стъклото и подаде глава навън, но после потупа Андрю по коляното, за да го накара да спре.
	Колата спря встрани и Сюзи се втурна да повърне сандвича, който беше изяла на летището.
	Андрю я настигна и я хвана за раменете. Когато спазмите престанаха, той й помогна да се настани и седна зад волана.
	— Съжалявам, извинете — каза тя.
	— Няма защо, никога не можеш да знаеш какво има в тези целофанови закуски.
	— В началото — много тихо промълви Сюзи — се събуждах с мисълта, че съм сънувала кошмар, че той е станал преди мен и ще го видя в кухнята. Винаги отварях очи преди него, но се правех, че спя, очаквайки той да приготви закуската. Когато чайникът започваше да свири, знаех, че всичко е готово и само трябва да седна на масата. Мързелива съм. През първите месеци след смъртта му се обличах и вървях, без изобщо да знам къде отивам. Понякога влизах в супермаркета и бутах количката, без да купя каквото и да е. Гледах хората и им завиждах. Когато онзи, когото обичате, ви липсва, дните нямат край…
	Андрю отвори прозореца и нагласи огледалото, докато търсеше думите си.
	— Когато излязох от болницата — промълви той най-сетне, — всеки следобед стоях под прозореца на Валери. С часове седях на една пейка и гледах вратата на блока й.
	— А тя никога ли не ви видя?
	— Не, вече се беше изнесла. Страшен отбор сме ние двамата, нали!
	Сюзи мълчеше, загледана в наближаващата буря. На един завой колата подскочи. Андрю вдигна крак от педала, но фордът продължи да се плъзга и в крайна сметка се блъсна в една преспа и спря.
	— Каква готина пързалка! — разсмя се той.
	— Да не сте пили?
	— Съвсем мъничко в самолета, ама наистина съвсем малко.
	— Веднага спрете мотора.
	И тъй като Андрю не се подчиняваше, тя започна да го удря с юмруци по ръцете и гърдите. Андрю хвана дланите й и я застави да прекрати.
	— Шамир е мъртъв, Валери ме изостави, и двамата сме сами и нищо не можем да направим, успокойте се! Ако искате, ще ви отстъпя кормилото, но дори и да не бях пил, нямаше начин да се справя с тази поледица.
	Сюзи се освободи от ръцете му и се обърна към стъклото.
	Андрю подкара колата. Поривите на вятъра се бяха усилили и люлееха форда. С идването на нощта видимостта намаляваше. Преминаха през някакво мижаво градче и Андрю се запита що за нещастници живеят в него. Внезапно забеляза ярката табела на заведение от веригата „Дикси Ли“ и веднага спря на паркинга.
	— Стига за днес — каза той и изключи мотора.
	В ресторанта, чиято мебелировка напомняше картините на Хопър*, имаше само двама клиенти. Сюзи и Андрю седнаха в едно сепаре. Той поръча палачинки, а тя бутна менюто, без нищо да избере.
	[* Едуард Хопър (1882–1967) е американски художник реалист, модерен импресионист, график и илюстратор. — Б. Пр.]
	— Трябва да хапнете нещо.
	— Не съм гладна.
	— Мислили ли сте някога, че баба ви може и да е била виновна?
	— Никога.
	— Не казвам, че е, но да разследваш нещо с предварително съставено мнение, обикновено води до самозаблуждение.
	Някакъв шофьор на камион, седнал на бара, оглеждаше Сюзи доста нахално. Андрю го погледна ядосано.
	— Не се правете на каубой — каза Сюзи.
	— Дразни ме.
	Сюзи стана и отиде при шофьора.
	— Искате ли да дойдете при нас? Сам сте в кабината по цял ден, сам вечеряте, имате нужда от компания — каза тя без никаква ирония в гласа си.
	Мъжът бе слисан.
	— Ще ви помоля само да престанете да зяпате циците ми, защото приятелят ми се нервира, пък и на жена ви няма да хареса — добави тя и докосна халката на шофьора.
	Мъжът бързо плати сметката и излезе.
	Сюзи се върна и седна срещу Андрю.
	— Мъжете просто нямат подходящ речник.
	— Отсреща има мотел, по-добре да пренощуваме там — предложи Андрю.
	— Има и бар, нали? — Сюзи погледна през прозореца. — Смятате да се настаните там, щом заспя.
	— Възможно е, какво ви засяга?
	— Не ме засяга. Но като видя как треперят ръцете ви, се отвращавам, това е.
	Сервитьорката донесе чинията на Андрю. Той я постави в средата на масата.
	— Ако хапнете нещо, няма да пия тази вечер.
	Сюзи погледна Андрю, взе вилицата, сряза купчината палачинки на две равни части и поля порцията си с кленов сироп.
	— Шрун Лейк е на трийсет мили оттук — каза тя. — Какво ще правим, като стигнем там?
	— Нямам представа, утре ще видим.


	Към края на вечерята Андрю се измъкна под предлог, че отива в тоалетната. Щом се отдалечи, Сюзи взе телефона си.
	— Къде изчезнахте, от два дни ви търся?
	— Разхождам се — отговори Сюзи.
	— Има ли някакъв проблем?
	— Чували ли сте за някакъв остров, който баба ми посещавала от време на време?
	Кнопф не отговори.
	— Това означава да, така ли?
	— В никакъв случай не ходете там.
	— Има ли и други неща, които сте скрили от мен?
	— Само онова, което може да ви навреди.
	— И какво може да ми навреди, Кнопф?
	— Може да загубите илюзиите си. Живели сте с тях през цялото си детство, но не мога да ви укоря, защото бяхте толкова самотна…
	— Май се опитвате да ми кажете нещо.
	— Лилиан беше вашата героиня, пренаписвахте живота й според бълнуванията на майка ви, но съжалявам, Сюзи, тя не беше жената, която си представяте.
	— След като вече съм пораснала, можете да ми кажете истината, Кнопф.
	— Лилиан изневеряваше на дядо ви.
	— Той знаеше ли го?
	— Разбира се, че го знаеше, но затваряше очи. Обичаше я твърде много и не искаше да я загуби.
	— Не ви вярвам.
	— Не е нужно. Все едно, скоро сама ще откриете истината, защото предполагам, че вече сте на път за езерото.
	Сюзи на свой ред замълча.
	— Когато пристигнете в Шрун, идете при собственика на селската бакалия. Тя е само една. Какво ще последва, е ваша работа, но още веднъж от цялото си сърце ви моля да се върнете обратно.
	— И защо?
	— Защото сте по крехка, отколкото си мислите, и сте се вкопчили в някакви илюзии.
	— Кой е бил любовникът й? — попита Сюзи, стискайки зъби.
	Кнопф затвори, без да отговори.
	Облегнат на апарата за цигари, Андрю изчака Сюзи да прибере телефона в джоба си и се върна на масата.

	* * *

	Кнопф сложи слушалката на мястото й и кръстоса ръце зад тила си.
	— Кога ще можем да спим спокойно цяла нощ, без някой да ни безпокои? — попита приятелят му.
	— Спи, Стен, късно е.
	— И да те оставя сам с безсънието ти? Ако можеше да се видиш на какво приличаш! Какво толкова те тревожи?
	— Нищо, уморен съм.
	— Тя ли беше?
	— Да.
	— Яд ли те е?
	— Вече не знам, понякога да, понякога не.
	— Какво не знаеш? — попита Стен и улови Кнопф за ръката.
	— Къде е истината.
	— Това семейство ти пречи да живееш, откакто те познавам, а скоро ще отпразнуваме четирийсет години съвместен живот. Каквато и да е развръзката, ако всичко това свърши, ще бъда безкрайно щастлив.
	— Обещах да я пазя и това отрови живота ни.
	— Обещал си го, защото си бил млад и влюбен в сенатора. А също така и защото нямаме деца и реши да играеш роля, която не ти подхожда. Колко пъти те предупредих? Не можеш да продължаваш с тази двойна игра. В крайна сметка ще ти видят сметката.
	— На моите години това едва ли има значение. И не говори глупости. Възхищавах се от Уокър, защото беше за мен нещо като учител.
	— Беше много повече. Да загася ли лампата? — попита Стенли.

	* * *

	— Надявам се, че не се забавих много? — попита Андрю и седна на масата.
	— Не, гледах как пада снегът. Той е като огъня, никога не ме отегчава.
	Сервитьорката дойде да напълни чашите им. Андрю погледна баджа на престилката, на който беше написано името й.
	— Кажете, Анита, добър ли е мотелът отсреща?
	Анита беше на шейсетина години, имаше изкуствени мигли като на кукла, устата й беше очертана с дебел пласт ярко червило, а ружът на скулите й само подчертаваше бръчките, оставени от скуката на един живот, прекаран в сервиране на безвкусна храна в крайпътен ресторант в най-северната част на щата.
	— От Ню Йорк ли идвате? — попита тя, дъвчейки дъвката си. — Ходила съм веднъж. Таймс Скуеър и Бродуей са голяма работа, още ги помня. Вървяхме, вървяхме, заболя ме вратът да зяпам небостъргачите. Колко жалко за кулите, добре, че ги посетих, направо сърцето ми се къса, като се сетя за тях. Трябва да си голяма гадина, за да направиш такова нещо.
	— Да, така е — отговори Андрю.
	— Когато пречукаха онзи мръсник, плакахме от радост. Представям си какъв купон е било на Бродуей…
	— Сигурно… — въздъхна Андрю. — Не бях в града по това време.
	— Жалко, че сте го пропуснали. С мъжа ми се зарекохме пак да отидем за седемдесетгодишнината ми. Е, няма да е утре, има още доста време.
	— А как е мотелът, Анита?
	— Чисто е и това вече е нещо. За сватбено пътешествие с такова хубаво момиче не е като Копакабана — добави сервитьорката с писклив глас. — Има един „Холидей Ин“, малко по-шик, на двайсет мили оттук, но не бих тръгнала по това време. Все едно, когато хората се обичат, нужна им е само една свястна възглавница. Да ви сервирам ли още нещо, кухнята скоро ще затвори?
	Андрю й протегна банкнота от двайсет долара, като благодари за деликатността й — тя прие комплимента съвсем сериозно — и й каза да не му връща рестото.
	— Кажете на съдържателя, че аз ви пращам, ще ви направи намаление. И поискайте стая отзад, защото иначе ще ви събудят камионите, които паркират тук рано сутринта. Много са и шумът е ужасен.


	Андрю и Сюзи пресякоха улицата. Андрю поиска две стаи, но Сюзи го прекъсна: една била достатъчна.
	Широко легло, изтъркан мокет, вехт фотьойл, масичка от 70-те години и телевизор от същата епоха — такава беше мебелировката на стаята, разположена на първия етаж на безличния мотел.
	Банята също не впечатляваше, но поне имаше топла вода.
	Андрю взе завивка от шкафа и една възглавница от леглото и приготви място за спане под прозореца. После се настани на леглото и остави нощната лампа запалена, докато Сюзи се къпеше. Тя излезе с пешкир на кръста и голи гърди и се сгуши до него.
	— Не правете това — каза Андрю.
	— Още нищо не съм направила.
	— От много отдавна не съм виждал гола жена.
	— Е, как е, има ли ефект?
	Ръката й бавно се движеше, стискайки члена му, но неговото гърло беше така свито, че не можеше да каже нито дума. Тя продължи, докато той свърши. Андрю пожела на свой ред да й достави удоволствие и се обърна, за да целуне гърдите и, но тя нежно го отблъсна и угаси лампата.
	— Не мога — прошепна тя. — Още не.
	После се притисна до него и затвори очи.
	Андрю лежеше по гръб, вперил поглед в тавана, и не смееше да диша. Влагата между краката му беше неприятна. Чувстваше се виновен, беше извършил нещо грешно, не бе успял да устои, и сега, когато възбудата беше отминала, той се усещаше омърсен.
	Дишането на Сюзи стана по-равномерно. Андрю се доближи до барчето в шкафа под телевизора. Отвори го, огледа с неудържимо желание бутилките с алкохол, но бързо го затвори.
	Отиде в банята и застана до прозореца. Снежната буря бушуваше над равнината, която се простираше отвъд невидимата линия на хоризонта. Ръждясал ветрогенератор се въртеше, стенейки, покривът на гаража скърцаше под напора на вятъра, а сред полето едно тъжно плашило, напомнящо мършав танцьор, сякаш искаше да направи невероятен арабеск.
	Ню Йорк беше далеч — помисли Андрю, — но тук, в това забутано място, Америка от неговото детство продължаваше съществуването си и той пожела да види дори само за миг лицето на баща си, което винаги му вдъхваше увереност.
	Когато се върна в стаята, Сюзи беше изоставила леглото и продължаваше нощта си на пода.

	* * *

	В „Дикси Ли“ всичко беше по-различно от предишната вечер. Невероятна глъчка изпълваше залата, всички места бяха заети. Анита тичаше от маса на маса с ръце, натоварени с чинии, които раздаваше със сръчността на циркова артистка.
	Тя намигна на Андрю и му посочи малка масичка, която двама шофьори се канеха да освободят.
	Сюзи и Андрю седнаха.
	— Е, как е, добре ли спаха гълъбчетата? Страшен вятър имаше тази нощ, сутринта шосето беше съвсем бяло, ама снегът се разтопи. Но беше натрупал около един фут. Да ви сервирам ли хамбургери? Шегувам се. Снощи поръчахте палачинка, така че…
	— Две кафета и два омлета, за мен без шунка — отговори Сюзи.
	— О, принцесата можела да говори. Вчера си помислих, че сте няма. Два омлета, единият без шунка — извика Анита, насочвайки се към тезгяха.
	— Господи, нима има мъж, който спи с нея в едно легло! — въздъхна Сюзи.
	— Намирам, че е симпатична, навремето сигурно е била хубавичка.
	— Бродуей е голяма работа! — изписка Сюзи, като се преструваше, че дъвче дъвка.
	— Израснах в подобно градче — рече Андрю. — Тукашните хора са по-великодушни от съседите ми в Ню Йорк.
	— Сменете си квартала.
	— Мога ли да знам на какво се дължи прекрасното ви настроение?
	— Лошо спах, пък и не обичам шума, когато стомахът ми е празен.
	— Снощи…
	— Снощи си беше за снощи и не желая да говорим за това.
	Анита им донесе закуската.
	— Какво ви води тук? — попита тя, докато сервираше.
	— Заслужена почивка — отговори Андрю. — Решихме да посетим Адирондак.
	— Идете в резервата Тъпър Лейк. Сезонът не е подходящ, но дори и през зимата гледката е прекрасна.
	— Да, ще отидем непременно в Тъпър Лейк — каза Андрю.
	— Разгледайте и Музея по естествена история, струва си отклонението.
	Сюзи не издържаше. Поиска сметката от Анита, която разбра, че присъствието й е нежелано. Тя надраска нещо на бележника си, откъсна листчето и го подаде на Сюзи.
	— Обслужването е включено — каза тя и високомерно се отдалечи.

	* * *

	След половин часа двамата стигнаха в селото.
	Андрю спря колата на главната улица.
	— Паркирайте пред бакалията — каза Сюзи.
	— А после?
	— В тези градчета бакалите са важни хора, знам за какво говоря.
	Бакалията приличаше на покрит пазар. От двете страни на входа имаше каси със зеленчуци и бурета с туршии, в средата бяха подредени домакински уреди, а в дъното се продаваше железария. При „Бруди и синове“ можеше да се намери всичко, освен някакъв белег на съвременност. Сюзи попита мъжа на касата дали може да говори със собственика.
	— Пред вас е — отговори Дилън Бруди, който беше около трийсетгодишен.
	— Човекът, когото търся, е по-възрастен от вас.
	— Джак е в Афганистан, Джейсън — в Ирак, надявам се, че не носите лоши вести.
	— Не, той е от поколението преди вас. Не нося лоши новини.
	— Баща ми се занимава със сметките в задното помещение, сега не е удобно да го разсейвате.
	Сюзи премина през магазина и почука на вратата, Андрю я последва.
	— Остави ме на мира, Дилън, още не съм свършил.
	Сюзи влезе първа. Елиът Бруди беше дребен човек с лице с изсечени черти. Той вдигна глава от дебелата счетоводна книга и погледна неочакваната посетителка, като смръщи вежди. Намести очилата на носа си и отново заби нос в сметките.
	— Ако сте дошли да ми продавате нещо, губите си времето. Правя инвентаризация, защото моят глупав син още не се е научил да контролира доставките.
	Сюзи извади от джоба си фотография и я постави пред него.
	— Познавате ли тази жена?
	Бакалинът се взря в избелялата снимка. Изучи я внимателно и впери поглед в Сюзи. После стана и доближи черно-бялото лице на Лилиан Уокър до бледото лице на внучката й.
	— По дяволите, страшно приличате на нея! — каза старият бакалин. — Толкова време мина! Обаче нещо не ми е ясно… Много сте млада да й бъдете дъщеря.
	— Лилиан е баба ми, познавали сте я, нали?
	— Затворете вратата и седнете. Всъщност не, по-добре да отидем някъде другаде.
	Взе палтото си от закачалката и отвори вратичка, която водеше към запустялото място зад бакалницата.
	— Тук идвам да пуша тайно — призна Елиът и повдигна капака на едно ведро. Извади пакет цигари и предложи на двамата си посетители, после пъхна една в устата и драсна клечка кибрит. — След това ще отидем да пием кафе.
	Сюзи видимо беше напрегната. Андрю сложи ръка на рамото й и с поглед й внуши да не издава вълнението си.
	— В селото наричаха баба ви Мата Хари.
	— Защо?
	— Всички се сещаха за какво идва тука. Отначало хората мърмореха, но баба ви умееше да общува с всички. Беше любезна и щедра. В крайна сметка нашенци си затвориха очите и започнаха да я ценят заради онова, което е.
	— Затвориха си очите за какво? — попита Сюзи с треперещ глас.
	— Няма голямо значение, минали работи. Важно е това, което ви остави. Подозирах, че един ден някой ще дойде, толкова пари беше похарчила, но очаквах дъщеря й.
	— Баба ми е оставила нещо за мен във вашия магазин?
	Елиът Бруди прихна.
	— Не, нямаше да мога да го побера.
	— Да поберете какво?
	— Хайде, елате с мен — рече Елиът и извади връзка ключове от джоба си.
	Тръгна към един пикап, паркиран наблизо.
	— Ще се сместим и тримата отпред — каза той и отвори вратата. — Качвайте се.
	Кожата на седалките беше набръчкана като лицето на Елиът. Вътре миришеше на бензин. Моторът се закашля и започна да мърка. Елиът запали, пикапът подскочи и потегли.
	Пред витрината на магазина бакалинът натисна клаксона и направи знак на сина си, който го изгледа учудено. Като изминаха три километра, пикапът зави по черен път и спря до малък пристан…
	— Почти пристигнахме — каза бакалинът и слезе.
	Отиде до края на пристана и покани Сюзи и Андрю да се качат в лодката, която беше привързана с въже. Плю на ръцете си, преди да завърти манивелата на стар двутактов мотор, прикрепен отзад на лодката. Не успя и опита още два пъти. Андрю пожела да му помогне, но Елиът го изгледа възмутено.


	Лодката очертаваше по езерото бързо чезнеща следа и се носеше към малък горист остров, който напомняше шлеп, заседнал в пясъчен насип.
	— Къде отиваме? — попита Сюзи.
	Елиът Бруди се усмихна:
	— В миналото, на среща с баба ви.
	Лодката обиколи острова и спря на малък кей. Елиът изключи мотора, скочи на земята. В ръката си държеше въже, с което привърза лодката. Личеше си, че тази работа му е привична. Сюзи и Андрю го последваха.
	Поеха по пътека, която криволичеше из гората. Внезапно на сивото, предвещаващо буря небе се появи сив каменен комин, сив като изсъхнала пръст.
	— Оттук! — извика Елиът, когато стигна до кръстовището, пред което се издигаше градинска барака. — Право напред има хубав малък плаж. Баба ви много обичаше да се разхожда там на залез-слънце, но сега сезонът не е подходящ. Още няколко крачки и пристигаме — добави бакалинът.
	Зад една ограда от сребърни борове Андрю и Сюзи откриха заспала къща.
	— Това е хижата на баба ви — заяви Елиът Бруди. — Целият остров беше неин, а сега, предполагам, принадлежи на вас.
	— Нищо не разбирам — каза Сюзи.
	— Навремето северно от селото имаше малко летище. Два пъти месечно в петък на него кацаше малък самолет „Пайпър-Чероки“: Баба ви пътуваше с него, прекарваше уикенда тук и си тръгваше в понеделник. Баща ми поддържаше къщата, аз бях шестнайсетгодишен и му помагах. Хижата не е обитавана от края на лятото на 1966-а година. Една година след изчезването на баба ви мъжът й дойде при нас. Никога не го бяхме виждали, ясно защо. Та той каза, че искал къщата да остане в семейството. Тя била единственото имущество на жена му, което държавата не конфискувала. Обясни, че нотариалният акт бил на името на някаква компания и не могли да я отнемат. Накратко, това не ни засягаше, нещата и без това бяха доста тъжни и съмнителни, затова не зададохме никакви въпроси. Всеки месец получавахме определена сума, за да поддържаме хижата и да почистваме гората. Когато баща ми почина, аз продължих.
	— Без заплащане ли? — попита Андрю.
	— Не, вноските продължиха и дори се увеличаваха с течение на времето. Къщата се поддържа безупречно. Не казвам, че няма да намерите никакъв прах, но аз и синовете ми се стараем, макар че сега, когато двамата са войници, да е малко по-трудно. Всичко работи, бойлерът беше сменен миналата година, покривът е ремонтиран, комините теглят, газовата цистерна е пълна. Едно почистване и къщата ще бъде като нова. Вие сте у дома си, госпожице, след като такава е била волята на дядо ви — завърши Елиът и подаде ключа на Сюзи.
	Тя дълго оглежда постройката. Изкачи стълбите и пъхна ключа в ключалката.
	— Ще ви помогна — приближи се Елиът, — тази врата е капризна. Трябва да си й свикнал.
	Вратата се разтвори и те влязоха в обширен салон: мебелите бяха покрити с бели калъфи.
	Елиът бутна капаците и в помещението нахлу светлина. Над голямата камина Сюзи видя портрет на баба си, която сякаш й се усмихваше.
	— Колко много приличате на нея! Очите, погледът, усмивката са съвсем същите.
	Сюзи се приближи до картината, видимо развълнувана. Издигна се на пръсти и погали долната част на платното с нежност и тъга. Обърна се и огледа салона.
	— Искате ли да махна калъфите от мебелите?
	— Не, искам да видя и горния етаж.
	— Почакайте малко — каза бакалинът и отново излезе от къщата.
	Чу се шум от мотор и крушките на полилея първо започнаха да мигат, а после светнаха.
	Елиът се върна при тях.
	— Има дизелов генератор за тока. Малко е шумно, но се свиква. Намира се в колибата на градинаря. Пускам го всеки месец, резервоарът е пълен. Напрежението е нормално, но не използвайте всички електроуреди едновременно. Включих и бойлера, ще имате топла вода след час. Банята и спалнята са на горния етаж, елате с мен.
	Стълбата миришеше на кленова смола, а перилата леко се клатеха при допир. Когато стигна на последното стъпало, Сюзи се поколеба да отвори вратата пред себе си.
	Андрю се обърна и направи знак на Елиът да слезе с него долу.
	Сюзи не забеляза отсъствието им, завъртя топката на вратата и влезе в спалнята на Лилиан.


	Тук нямаше калъфи върху мебелите. Стаята изглеждаше така, сякаш обитателите щяха да се върнат още същата вечер. Плетена индианска покривка на червени и зелени шарки беше метната върху широкото легло, две големи възглавници чакаха някой да положи глава на тях. Между два квадратни прозореца, зад които се виеха клоните на асма, имаше бюро и стол от брезово дърво. Подът от чамови дъски беше покрит с дебел апалачки* килим, а вдясно се издигаше камина от камък с огнище, почерняло от дългите зимни вечери.
	[* Апалачите са най-старата планинска верига в Северна Америка. Тя се простира на север от Ню Фаундленд в Канада до щата Алабама в САЩ на юг. Дълга е 1900 километра. Съставена е от по-малки планини, вериги и планински долини. Известни са Гранд Смоуки Маунтинс, които се простират от щата Тенеси до щата Северна Каролина. — Б. Пр.]
	Сюзи отвори чекмеджето на скрина. Дрехите на Лилиан бяха старателно подредени и покрити с копринена хартия. Тя я повдигна, разгъна един шал, метна го на раменете си и отиде в банята да се огледа. Приближи се до емайлирания умивалник. На етажерката над него видя чаша с две четки за зъби и две шишенца, допрени едно до друго. Едното беше с женски парфюм, другото с мъжки. Тя ги помириса, затвори ги и излезе от банята.
	Когато отново се озова в салона, Андрю сваляше калъфите от мебелите.
	— Къде е Бруди?
	— Отиде си. Предположи, че ще прекараме тук нощта. Синът му ще остави каса с провизии на пристана следобед. Сайвантът е пълен с дърва, каза ми той, ще отида след малко да донеса. После, ако желаете, ще разгледаме къщата.
	— Не мога да свикна с тази мисъл.
	— Че сте наследница на толкова хубав имот?
	— Че баба ми е имала любовник.
	— Може би това са само селски клюки.
	— Намерих горе шишенце с парфюм, който не беше парфюмът на дядо ми.


	Вратата се отвори и Елиът Бруди се появи отново.
	— Забравих да ви оставя телефонния си номер. Ако имате нужда, от каквото и да е, обадете се.
	— Господин Бруди кой беше любовникът на баба ми? — попита Сюзи.
	— Никой не го виждаше, идваше в петък вечер след баба ви, когато всичко вече беше затворено, и си тръгваше в неделя. Носехме провизиите, преди да дойде, а през уикенда ни беше забранено да се приближаваме до острова. Баща ми не би си позволил да наруши тази заповед, баба ви беше непреклонна в това отношение.
	Андрю пристъпи към Бруди.
	— Не се съмнявам, че баща ви е спазвал нареждането, но едно шестнайсетгодишно момче не може да устои на изкушението да пренебрегне забраната.
	Бруди сведе очи и се закашля.
	— Трябва да знам — продължи Сюзи, — вие сам казахте, че това са минали работи. Какво значение могат да имат сега?
	— Поддържам тази къща от четирийсет години, плащат ми редовно всеки месец, за разлика от много други клиенти. Не искам да имам неприятности.
	— Какъв вид неприятности?
	— Дядо ви беше поискал от баща ми да се закълне, че никога няма да каже нищо за личния живот на госпожа Уокър. Ако някой случайно научел нещо, островът щял да бъде продаден, а плащанията — преустановени.
	Андрю бръкна в джоба на панталона си и извади пет банкноти по двайсет долара.
	— Имам два въпроса, господин Бруди. Първият е: кой внася парите всеки месец?
	— Нищо не ме задължава да ви отговоря, но ще го направя, защото съм почтен човек — каза Бруди и взе банкнотите от ръката на Андрю. — Плащат ми четири хиляди долара, разумно възнаграждение за работата, която върша. Вноските се правят от някаква компания, не знам нищо, освен името й, което фигурира на банковите извлечения.
	— Как се казва?
	— „Брюсуотър Норвиджън Инкорпорейтид“.
	— А ето и втория въпрос: кой беше мъжът, с когото Лилиан Уокър прекарваше почивните дни?
	— Бяхме юноши. През лятото баба ви обичаше да се къпе с него. Беше истинска красавица. От време на време плувахме до острова и се криехме в гората над заливчето. По онова време още не беше известен. Виждал съм го само два пъти, кълна се. Много по-късно разбрах кой е.
	— Дрън-дрън… — въздъхна Сюзи. — И кой беше той?
	— Странно, и баба ви говореше така, когато беше нетърпелива. Беше много богат и много влиятелен мъж — продължи Елиът, — когото не бихте желали да превърнете в свой враг. Но дядо ви и той не бяха съперници само заради баба ви. По ирония на съдбата съпругата на сенатора демократ имаше връзка с виден републиканец. Обаче това е минало и нека си остане там. Защо ли ви разказвам тези неща?
	Сюзи се приближи до бакалина и го хвана за ръката.
	— Тези семейни тайни ми принадлежат. Освен това отсега нататък аз ще ви плащам за поддръжката на имота. Ето защо, господин Бруди, приемете молбата ми като първо нареждане на работодателка, която е толкова взискателна и упорита, колкото баба ми. Кажете ми какво точно знаете.
	Бруди се поколеба за миг.
	— Придружете ме до лодката, трябва да си вървя.
	И докато се спускаха по пътя за пристана, Елиът Бруди отново заприказва.
	— Трябва да ви кажа нещо, което споделих с дядо ви, когато той дойде. Баба ви и любовникът й се разделиха на този остров. Бяхме тук, аз и приятелите ми, в деня, когато се скараха, бяхме се скрили ей зад онези дървета. Не знаехме каква беше причината за кавгата, не говореха достатъчно високо, та да ги чуем от нашето място. Но когато започнаха да крещят, все едно бяхме на първия ред в театъра. Никога не бях чувал толкова обидни думи… макар че вече знаех доста. Тя го нарече мръсник, мухльо… и още какво ли не, не смея да ги повторя пред вас. Каза му, че повече никога няма да го види, че ще стигне до края на всяка цена със или без него. Той се ядоса и я зашлеви няколко пъти. И само как я цапардоса! Дори с приятелите ми помислихме дали да не се намесим. Никой не трябва да бие жена. Но когато тя падна на пясъка, той се успокои. Прибра си нещата, качи се на лодката и я заряза.
	— А тя, тя какво направи? — настоя Сюзи.
	— Кълна се, госпожице, ако моят баща ми беше отлепил само един такъв шамар, щях да цивря цяла нощ. А баба ви — нищо, нито сълза! Умирахме от желание да й се притечем на помощ, но ни беше страх. Остана за момент на колене, после стана, пое по пътеката и влезе в къщата. На другия ден дойдох тайно да видя как е, но тя беше заминала. Повече не я видях.
	— И кой беше този джентълмен? — попита Андрю.
	— Ожени се по-късно и ставаше все по влиятелен, докато не стигна най-висшите сфери на властта, но чак след много години. Край, повече нищо няма да кажа. Оставям ви — каза Елиът Бруди и скочи в лодката. — Когато синът ми дойде да ви донесе провизии, не го разпитвайте, той нищо не знае за всичко това. Никога не съм го споделял с него, пък и с никого. Възползвайте се от престоя си тук, мястото е спокойно и прекрасно.
	Скоро лодката на Бруди беше само точка на хоризонта. Сюзи и Андрю се спогледаха потресени.
	— Толкова информация и толкова възможни писти! Няма да ни е лесно — каза Андрю.
	— Защо дядо ми толкова е искал да запази това място? Би трябвало да го ненавижда!
	— Не смятах да започнем оттук, но това е въпрос, който заслужава внимание. Оставам на вас да изясните тази семейна тайна. Интересува ме компанията, която плаща такова добро възнаграждение на някакъв бакалин, който не ни каза всичко. Също така бих искал да зная какво е имала предвид баба ви, когато е казала, че ще стигне до края със или без него.
	— Какво ли означава „най-висшите сфери на властта“, за които говореше Бруди?
	— Не знам — отговори Андрю.


	Разделиха се на мястото, където пътят се раздвояваше. Андрю влезе в сайванта, а Сюзи премина през редицата борове, за да се прибере в къщата. В един ъгъл забеляза пиано, покрито с плат. Махна го, вдигна капака и постави ръце на клавиатурата.
	Андрю се върна с наръч дърва в ръце.
	— Ще изсвирите ли нещо? — попита той. — Тишината в това място е потискаща.
	Сюзи вдигна ръце и се усмихна тъжно, посочвайки с поглед отрязаните си пръсти. Андрю сложи дървата до камината и седна до нея. Изсвири няколко ноти с дясната си ръка и я побутна приятелски с лакът. Тя се поколеба и подбра два-три акорда, акомпанирайки мелодията, избрана от Андрю.
	— Виждате ли как се допълваме — каза той и ускори темпото.
	После всеки се върна към своите занимания. Андрю донесе още дърва, защото чувстваше нужда да прави нещо. Като че ли тази работа му помагаше да опразни мозъка си. Сюзи преглеждаше чекмеджетата и шкафовете.
	— Губите си времето. Нали знаете, че тази къща вероятно е претършувана от мазето до тавана — каза Андрю и се наведе под плочата на камината.
	Дръпна веригата, която отваряше комина. Показа се къс сиво небе и се посипаха сажди.
	— Да не си играете на Дядо Коледа? — попита го Сюзи, като видя, че пъха глава в отвора на комина.
	— Ще ми донесете ли фенерчето, което е в чантата ми?
	Сюзи го донесе.
	— Има ли нещо?
	— Нещо странно.
	Камината беше доста голяма и Сюзи също се побра в нея.
	— Погледнете! — каза Андрю и насочи светлинния лъч. — Коминът е покрит със сажди, хоросанът между тухлите е черен навсякъде, освен на това място над главата ми. Вероятно има инструменти в сайванта, елате с мен.
	Сюзи потрепери от студ, когато излезе пред къщата. Андрю свали дрехата си и я наметна.
	— Много студено стана — каза той.
	И докато вървяха към бараката на градинаря, чуха в далечината шум от мотор.
	— Вероятно е синът на Бруди. Носи ни нещо за вечеря. Тъкмо навреме, умирам от глад. Потърсете голяма отвертка и чук. Аз ще отида да взема храната и се връщам.


	Сюзи видя как Андрю се отдалечава и след това влезе в бараката.
	Като отвори вратата, бутна лопатата, мотиката и вилата, които с грохот паднаха на пода. Наведе се да ги вдигне и много трудно ги опря до стената. Над една маса забеляза различни размери триони и много инструменти, окачени на стената. Колеба се дълго и взе едно длето, чукче и дълга желязна пила.
	Излезе от сайванта. Вечерният вятър огъваше клоните на брезите. Сюзи погледна машинално часовника си и се разтревожи. Андрю вече трябваше да се е върнал. Помисли си, че не е устоял на изкушението да разпита сина на бакалина. Сюзи нямаше желание да ходи чак до пристана, но реши, че Андрю има може би нужда от помощ, за да пренесе провизиите. Отиде до къщата, остави инструментите пред вратата и пое по пътеката с ръце в джобовете.
	Когато стигна до кея, чу плискане на вода, което ставаше все по-силно. Ускори крачка и рязко спря, тъй като долови приглушени викове. Едър мъж беше клекнал на края на пристана, а ръцете му бяха потопени във водата на езерото. Внезапно Сюзи видя посинялото лице на Андрю, което мъжът яростно потопи отново във водата.
	Тя не се уплаши, само й се стори, че времето забавя хода си, поради което тя знае точно какво ще направи и как ще координира движенията си. Главата на Андрю се появи отново за кратко, Сюзи се затича. Преди мъжът да забележи присъствието й, тя грабна револвера от джоба на дрехата на Андрю, освободи предпазителя и стреля два пъти от упор.
	Първият куршум уцели мъжа под плешката. Той нададе вик и се изправи, но вторият го улучи в тила, раздроби прешлен и разкъса артерията. Мъжът се строполи с лице към земята в локва кръв, която потече към езерото.
	Сюзи изпусна револвера и се втурна към Андрю, който с мъка се опитваше да изплува. Легна, за да му помогне. Андрю успя да се залови за една халка и с последни сили изпълзя на брега.
	— Тихо… — каза тя, като го разтриваше. — Вече всичко е наред, дишай, не мисли за нищо друго, само дишай — прошепна тя и го погали по бузата.
	Андрю се обърна на една страна, закашля се и повърна погълнатата вода. Сюзи съблече палтото му и го наметна.
	Андрю я отблъсна и клекна до трупа на нападателя си, като хвана главата си с ръце. Сюзи стоеше зад него и мълчеше.
	— Помислих, че е синът на Бруди. Дори му помогнах да акостира. Когато видях, че не е той, не се разтревожих. Той скочи на пристана и преди да успея да кажа нещо, ме хвана за гърлото и се опита да ме удуши, а после ме бутна в езерото…
	— И дойдох аз — каза Сюзи и погледна трупа.
	— Ще вземем неговата моторница да извикаме ченгетата — предложи зъзнещият Андрю.
	— Най-напред ще се преоблечете, защото иначе ще умрете от студ. После ще му мислим.
	Тя помогна на Андрю да стане и да изкатери пътеката.
	Щом влязоха в къщата, тя му нареди да се качи горе и го последва в спалнята.
	— Съблечете се — каза тя и влезе в банята…
	Андрю чу шум от вода. Сюзи се върна с голяма кърпа.
	— Грапава е като дъска, но е по-добре от нищо. Идете веднага да вземете душ, иначе ще хванете пневмония.
	Андрю взе кърпата и послушно влезе в банята.
	Мина време, докато тялото му се стопли, но водата, която се стичаше по лицето му, не можеше да прогони образа на окървавения мъж, който лежеше на пристана.
	Андрю затвори крана и уви кърпата около кръста си. Погледна се в огледалото над мивката и машинално отвори аптечката. Намери четка, бръснач и сапун в черна китайска кутийка. Намокри четката, сапуниса брадата си и за миг се поколеба, преди да започне да се бръсне.
	Постепенно се появи предишното му лице.
	Когато излезе от банята, намери на леглото си ленен панталон, риза и вълнена жилетка. Облече се и отиде при Сюзи в дневната.
	— На кого са тези дрехи?
	— Не и на баба ми. Поне сега знам, че любовникът й е имал същото телосложение.
	Сюзи се приближи и докосна бузата на Андрю.
	— Струва ми се, че съм с друг мъж.
	— Предишният повече ли ви харесваше? — попита Андрю и отблъсна ръката й.
	— И двамата си ги бива — отговори Сюзи.
	— Трябва да тръгваме.
	— Никъде няма да ходим.
	— Наистина не сте наред.
	— Това комплимент ли е?
	— Току-що убихте човек и все едно нищо не се е случило.
	— Загубих способността да се вълнувам в деня, когато Шамир се самоуби, за да ми спаси живота. Да, убих човек, ужасно е, но той щеше да ви удави, нали, да не би да искате да го оплаквам?
	— Може би. Или поне да имате угризения, лично на мен ми се повдига.
	— Добре де, откачена съм, напълно откачена и винаги съм била такава! Вас какво ви засяга? Искате да разкажете всичко на ченгетата, вървете, ето вратата! — изкрещя Сюзи.
	— Късно е да прекосим езерото, тъмно е — отговори спокойно Андрю, гледайки през прозореца. — Мобилният е в джоба ми, ще им се обадя.
	— Вече опитах, няма сигнал, а телефонът в антрето е изключен.
	Андрю седна на стола, лицето му беше мъртвешки бледо. Щом затвореше очи, виждаше сцената на пристана.
	Сюзи коленичи пред него и сложи глава в скута му.
	— Бих искала да се върна назад и никога да не съм стъпвала на този шибан остров.
	Ръцете й трепереха. Андрю не можеше да откъсне поглед от тях.
	Мълчаха дълго. Сюзи потрепери и Андрю я погали по косата.
	— Защо Бруди дойде да ни остави телефонния си номер, след като няма начин да се обадим?
	— За да нямаме никакви подозрения. След като замина с лодката си, той ни остави напълно отрязани от света.
	— Подозирате го, че е организирал покушението.
	— Кой друг знаеше, че сме тук? — попита Андрю, стана и се приближи до камината.
	— Имате ли някакви вести от приятелката, която ви е отстъпила апартамента си на Мортън Стрийт?
	— Защо ме питате?
	— Защото, ако не бяхте положили толкова усилия, за да ме накарате да се заинтересувам от вас, щях да помисля, че ме смятате за идиот.
	— Никакви усилия не съм полагала.
	— Още една лъжа и си тръгвам за Ню Йорк — ядоса се Андрю.
	— И добре ще направите, нямам право да ви излагам на опасност.
	— Така е, нямахте право! Та за приятелката, отдавна ли я познавате?
	Сюзи не отговори.
	— Веднъж вече ми се случи да ме манипулират, платих сметката и тя беше над възможностите ми. И никога няма да мога да забравя какво се случи тази вечер. Когато вчера ви видях да телефонирате веднага щом се отдалечих, бях решил да ви изоставя.
	— И си променихте мнението?
	— Не знам дали баба ви е предавала документи на Изток, но сега вече съм сигурен, че някой е готов на всичко, за да ви попречи да узнаете истината.
	— Кнопф ме предупреди, каква глупачка съм!
	— Може би не само баба ви е била предателка. И ако нейният или нейните помощници са успели да се измъкнат, нищо няма да ги спре, за да запазят анонимността си. Случилото се на пристана го доказва. Кажете ми, на кого се обадихте в „Дикси Ли“?
	— На Кнопф — прошепна Сюзи.
	— А преди малко, когато разбрахте, че мобилните телефони нямат обхват, пак ли на него искахте да се обадите?
	— Имам труп на съвестта си. Нападателят ви не беше въоръжен, а аз бях. Ако предупредим полицията, разследването ни ще приключи. Кнопф разбира от подобни ситуации, исках да го попитам какво да правя.
	— Имате интересни познанства! И какъв съвет щеше да ви даде въпросният Кнопф? — тъжно попита Андрю.
	— Щеше да изпрати някого.
	— А не ви ли мина през ума, че може би вече го е изпратил?
	— Кнопф да е изпратил този убиец! Изключено! Той бди над мен, откакто се помня, няма да позволи косъм да падне от главата ми.
	— От вашата може би, но не и от моята. Бруди не е имал време да планира това нападение. Обратно, Кнопф благодарение на вас от вчера е знаел къде отиваме.
	— Ами ако бакалинът се е надявал да запази къщата за себе си и нашето посещение е объркало плановете му?
	— Не говорете глупости. Нима ви прилича на убиец с очилцата си и счетоводната си книга?
	— Жената, която ви е пробола, приличаше ли на убийца, когато я срещнахте?
	Андрю понесе удара, без да отговори.
	— А сега — продължи Сюзи, — какво ще правим?
	Андрю огледа помещението, опитвайки да събере мислите си. Липсата на алкохол му пречеше да разсъждава, да се противопостави на решение, което противоречеше на принципите му. Прониза Сюзи с поглед и излезе, като затръшна вратата.
	Тя отиде при него на площадката пред къщата и видя, че е седнал на перилата, загледан в празното пространство.
	— Ще го погребем — заключи той.
	— А защо да не го хвърлим в езерото?
	— Нищо не може да ви спре, нали?
	— Как ни виждате да копаем гроб посред нощ? Злокобна перспектива.
	Андрю слезе от перилото и се обърна с лице към Сюзи.
	— Добре. Но трябва да му вържем някаква тежест.
	Запали газовата лампа, окачена на входа, и тръгна пред Сюзи през гората.
	— Как баба ми не се е страхувала да прекарва вечерите си в неделя сама на този остров?
	— Вероятно е била като вас — пълна с енергия — отговори Андрю и влезе в сайванта. — Ето това ще ни свърши работа — добави той и взе сандък с инструменти, който видя на масата.
	— Бруди ще се чуди къде са му сечивата.
	— Ще се сети, след като мислите, че той е поръчителят. Не вярвам, че нападателят щеше да ни остави в хижата, ако си беше свършил работата. Но едва ли е замесен.
	— Кълна ви се, Кнопф няма нищо общо.
	— Ще видим. Вземете това въже и да свършваме.


	Върнаха се на пристана. Андрю постави газената лампа до трупа. Завърза края на въжето за дръжката на сандъка и обвърза с другия край торса на мъжа.
	— Помогнете ми — каза той.
	С гримаса на отвращение Сюзи повдигна краката на мъртвеца, а Андрю го хвана за раменете. Поставиха тялото на дъното на лодката и Андрю застана до мотора.
	— Останете тук с лампата — ще ми осветява пътя на връщане.
	Сюзи остави лампата на пристана и скочи в лодката.
	— Идвам с вас!
	— Виждам — въздъхна Андрю и запали мотора.
	Отдалечиха се.
	— Ако лампата угасне, никога няма да намерим пристана — възмути се той.
	Светлината на лампата ставаше все по-бледа. Андрю изключи мотора, лодката мълчаливо се плъзна и спря.
	Изхвърлиха мъжа и сандъка с инструменти. Тялото му бавно потъна в тъмната вода.
	— Трябваше да го вържем за краката — каза Сюзи, загледана във водните кръгове на повърхността.
	— Защо?
	— Защото, като отиде на дъното, глупакът ще се окаже с главата надолу. Колко жалко, трябва да си голяма гадина, за да направиш такова нещо! — продължи Сюзи, имитирайки отново сервитьорката Анита.
	— Вашият цинизъм ме отвращава.
	— Аз го убих, а вие правите погребална физиономия. Хайде да се връщаме, преди вятърът да е угасил тъпата ви лампа.
	Обратното плаване премина в пълно мълчание. Студеният вятър шибаше лицата им, но носеше мирис на сняг, на смола, дъх на зима, който идваше от гората и връщаше и двамата към живота.
	— Синът на Бруди не ни е донесъл храна — каза Сюзи, като влезе в къщата.
	Андрю духна лампата, постави я на място и се насочи към кухнята.
	— На всичко отгоре сте и гладна? — каза той, докато си миеше ръцете.
	— А вие не сте ли?
	— Не.
	— Тогава няма да го разделя с вас — усмихна се тя и извади от джоба си сухар.
	Схруска го лакомо, погледна Андрю, извади още един и му го подаде.
	— Мисля, че единственото нещо, което можем да направим, е да си легнем. Утре ще отидем при ченгетата, ако това може да облекчи съвестта ви.
	Качи се горе и влезе в стаята.
	Андрю отиде при нея след няколко минути. Сюзи лежеше чисто гола. Андрю се съблече и легна върху нея, пламенен и несръчен. Топлината на тялото й събуди желанието му. Тя почувства възбудата му, прегърна го и го докосна с език по врата.
	Андрю разхождаше устни по тялото й, целуваше гърдите, раменете, устните й. Краката й обхванаха тялото му, а ръката й му помогна да проникне в нея. Притискаше го към себе си и после го отблъскваше. Дишаха едновременно, изпълнени със страст и живот, прогонвайки временно зловещия спомен. Тя се извъртя и се изправи върху него, извила снага, с ръце, опрени на краката му. Коремът й потрепваше, а гърдите й ту щръкваха нагоре, ту падаха тежко надолу. Когато Андрю свърши, тя нададе продължителен вик.
	Отпусна се до него, той взе дланта й и понечи да я целуне. Но тя стана и без да каже нито дума, влезе в банята.
	Когато се върна в стаята, Андрю беше излязъл. Чу, че се разхожда в дневната. Пъхна се под завивката, загаси лампата и захапа възглавницата, защото не искаше той да чуе плача й.

	* * *

	Някой чукаше, чукаше, чукаше. Тя отвори очи и разбра, че е заспала в леглото. Шумът продължаваше, тя се облече и слезе в дневната.
	Андрю беше пъхнал глава в отвора на камината, тя виждаше само краката му и част от торса.
	— Никога ли не спите? — прозя се тя.
	— Спя малко, но качествено — промърмори той и продължи да чука по хоросана.
	— Може ли да знам какво правите?
	— Не ми се спи, търся си занимание, но тук е тъмно и това усложнява задачата ми.
	Тя отиде в антрето, откачи газената лампа и я постави на камината.
	— Така по-добре ли е?
	— Да, много по-добре — отговори той и й подаде една тухла без никакви следи от сажди, която беше успял да изкърти.
	— Да не искате да демонтирате цялата камина?
	Тя го чу, че изруга, още една тухла падна и се счупи.
	— Вдигнете лампата — нареди той.
	Сюзи се постара да изпълни нареждането.
	Андрю й направи знак да се отмести, наведе се, за да излезе от камината, и срещна погледа на Сюзи, която го наблюдаваше.
	— Какво има?
	— Нищо. Прекарвам нощта си с мъж, който предпочита да стои в камината. Като изключим това, всичко е наред.
	— Дръжте! — изсумтя Андрю и й подаде малък пакет, загънат в амбалажна хартия.
	— Какво е това?! — изумена възкликна Сюзи.
	— Отивам да взема нож и скоро ще узнаем.
	Сюзи го последва в кухнята и двамата седнаха на масата.
	В пакета имаше снимки на Лилиан, вероятно направени от мъжа, когото тя тайно беше обичала на този далечен остров, музикална партитура и плик, на който на ръка беше написано името на Матилда. Сюзи сграбчи плика.
	— Няма ли да го дадете на адресанта? — попита Андрю.
	— Една година след скока си в пристанището на Бостън мама го направи отново. Но този път нямаше полицейски патрул.
	Сюзи разряза плика и разгъна писмото.
C>
	Матилда,
	На острова, откъдето ти пиша, се разхождаше жена, различна от майка ти. Тази жена обичаше един мъж, който я обичаше по-малко от нея. Отиде си по обед и никога няма да се върне.
	Не мисли, че съм изневерявала на баща ти. Той ми направи най-прекрасния подарък, който можех да искам от живота, и ти, мое дете, го изпълни с щастие. Когато беше на пет години, заварих баща ти в нашето легло с друг. Беше ми нужно време, но му простих. В деня, когато на свой ред и аз се влюбих, разбрах, че условностите го бяха превърнали в затворник на собственото му съществуване. Някой ден може би светът ще стане толерантен като мен. Как може да се осъждат хората, които обичат?
	В къщата, където ти пиша това писмо, живееше мъж, който не беше баща ти. Той ми говореше това, което винаги съм мечтала да слушам, говореше ми за бъдещето, за общите ни ценности, за политика в служба на народите, а не на управляващите. Въпреки че беше от друга партия, повярвах в него, в страстта му, в искреността му.
	Жаждата за власт не може да се контролира и унищожава и най-добрите намерения.
	Бях чула толкова тайни, толкова лъжи, които премълчавах до деня, когато от любопитство прочетох това, което може би никога не би трябвало да прочета.
	Първото нещо, от което властимащите имат нужда, за да създадат илюзия, е да спечелят доверието ви. Илюзията трябва да изглежда толкова истинска, колкото реалността, която прикрива. При най-малкото несъвършенство илюзията се пука като балон, прободен с игла. И крещящата истина излиза наяве.
	Трябва да замина, Матилда, късно е да се откажа. Ако се проваля, ще научиш за мен неща, в които не трябва да вярваш.
	Мислейки за това, ти пиша тази вечер, като се моля никога да не се наложи да прочетеш това писмо.
	Утре ще дам един пакет на единствения ми приятел, за да ти го връчи, когато пораснеш достатъчно, за да разбереш и да действаш. Ще намериш в него музикална партитура, която ще успееш да разчетеш, и един ключ. Ако с мен се случи най-лошото, спомни си, когато ти липсвам, за мястото, където понякога ходехме тайно, когато баща ти отсъстваше; там ще скърбиш за мен.
	Постъпи така, както ти подскаже съвестта. Твой е изборът да продължиш делото ми, но нищо не те задължава.
	Но ако все пак се решиш, умолявам те: не се доверявай на никого.
	Мое дете, обичам те толкова силно, ще го разбереш едва когато и ти станеш майка.
	Прости ми, че няма да бъда с тебе, че избрах път, който ще те лиши от майка. Мисълта, че повече няма да те видя, е жестока и непоносима. Но има каузи, по-важни от нашия живот. Иска ми се да вярвам, че ако беше на мое място, щеше да постъпиш по същия начин.
	Където и да бъда в бъдеще, знай, че никога няма да престана да те обичам. Ти си с мен всеки миг и завинаги.
	Ти си смисълът на живота ми.
	Твоя любеща те майка
C$
	Сюзи подаде писмото на Андрю и той също го прочете.
	— Колко ми се иска да съм я познавала… — прошепна тя.
	— Имате ли представа кое е мястото, което тя споменава?
	— Не, нищо не ми говори.
	— А можете ли да изсвирите партитурата?
	— Толкова отдавна не съм се занимавала с пианото… Едва ли мога да я изсвиря, но може би ще успея да я разчета.
	— Когато хората, които искат да се отърват от нас, научат за неуспеха си, вече няма да имаме много време. Затова спомнете си дали Матилда ви е споменавала за някакво място, където е ходела тайно с майка си.
	— Сега и вие ли наричате майка ми Матилда? Казах ви, че не знам, но Кнопф може би е в течение. Иска ми се да вярвам, че именно той е приятелят, на когото баба ми е искала да повери пакета.
	— След като го намерих тук, значи, в последния момент е размислила.
	— Може би просто не е имала време.
	Андрю нареди снимките на масата. На всички се виждаше Лилиан, заснета на острова. Ту се протягаше на плажа, ту стоеше с брадвичка в ръката пред сайванта. Подреждаше цветята на верандата или коленичеше пред камината и с насмешлива гримаса палеше огъня. На една снимка се виждаше голата Лилиан, снета в гръб на излизане от банята. В последната минута се беше обърнала към онзи, който седеше зад нея и я фотографираше.
	— Стига сте зяпали баба ми! — възмути се Сюзи и грабна снимката от ръцете на Андрю.
	— По онова време дори не сте били родена — оправда се той.
	— Била е хубава — каза Сюзи.
	— Няма за какво да й завиждате.
	Сюзи се наведе над снимката и присви очи, за да я разгледа подробно.
	— Вижте — каза, — в огледалото над умивалника се вижда отражението на лицето на любовника й.
	Андрю взе снимката и на свой ред я разгледа.
	— Може би, но не успявам да различа чертите му.
	— На масичката до канапето има лупа! — възкликна Сюзи и стана.
	Тя взе със себе си снимката, Андрю я изчака и тъй като тя не се връщаше, отиде при нея в дневната.
	Сюзи разглеждаше снимката с лупа.
	— Сега разбирам защо Кнопф ми каза, че баба ми е авангардистка.
	— Моля? — попита Андрю и седна до нея.
	— Любовникът на баба е бил поне двайсет години по-млад от нея.
	— Дайте да видя — каза Андрю и взе лупата от ръцете й. — Да, разбирам какво имаше предвид Бруди, когато говореше за „най-високите сфери на властта“! — изуми се Андрю. — Мъжът на тази снимка след трийсетина години стана най-мощният вицепрезидент на САЩ и със сигурност най-опасният в цялата ни история.
	— Още ли е жив?
	— Да, има проблеми със сърцето, но е жив.
	— Трябва непременно да говоря с него.
	— Вие сте не само безразсъдна, но и отчайващо наивна, най-наивната жена, която съм срещал в живота си.
	— А много ли сте срещали?
	— Нямате и най-малка представа за човека, който се крие зад това добродушно лице, и мога да се обзаложа, че баба ви го е разбрала в деня на тяхната кавга.
	— Те са се обичали и той непременно знае много неща за нея.
	— Неща ли? Нека ви разкажа няколко. Започва политическата си кариера на двайсет и пет години под покровителството на Роналд Ръмсфелд, най-успешния министър на отбраната, и постепенно между тях се установява здрава връзка. Дванайсет години след като е била направена тази снимка, любовникът на баба ви става депутат, който се противопоставя на икономическите санкции срещу Южна Африка по времето на апартейда. Противник е и на предложението на Конгреса да бъде освободен Мандела, а във вътрешната политика отхвърля създаването на Държавен департамент по образованието, защото смята, че образованието струва много скъпо. След като е избран за лидер на републиканците, той наследява покровителя си на поста министър на отбраната. Ръководи военното нахлуване в Панама и операцията „Пустинна буря“. Това е връх на лицемерието, като се има предвид, че навремето е използвал всякакви хитрости, за да не изпълни собствения си военен дълг и да не участва във войната във Виетнам. След идването на демократите на власт той напуска временно политическия живот и става президент на една от най-значителните нефтодобивни компании. Под негово ръководство тази многонационална компания разширява дейността си и чрез множество филиали, базирани в различни страни, се занимава с разнообразни паравоенни дейности. След десет години предана служба любовникът на баба ви напуска, за да стане вицепрезидент на САЩ, като междувременно получава обезщетение от около триста милиона долара. Но тъй като е ловък бизнесмен, той получава и един доста голям пакет акции. И добре постъпва, защото, след като е излъгал за наличието на оръжия за масово унищожение в Ирак и за връзките между „Ал Кайда“ и Саддам Хюсеин, той използва цялата си власт, за да започне война, която представя като отговор на атентата от 11 септември. Война, в която логистиката до голяма степен се извършва от служби, свързани с бившата му компания. И хоп — цената на неговите акции със сигурност се покачва, след като по време на мандата си като вицепрезидент на САЩ неговата многонационална компания прибира около седем милиарда долара от договори с правителството. Лично той в качеството си на ръководител на военните операции разпределя тези доходоносни договори. И накрая, ако изобщо неговите далавери могат да имат край, той е пряко замесен в аферата „Енрон“. Един от най-големите скандали, който избухва, докато е президент на Националната комисия за развитие на енергетиката. Щях да забравя — подозират го, че е замесен в делото срещу Валери Плейм, агент на ЦРУ. Тя работела под прикритие и била разобличена поради изтичане на информация от Белия дом. Валери Плейм била и съпруга на посланик на САЩ, един от първите, които твърдели, че представените в Конгреса доклади за наличие на оръжия за масово унищожение в Ирак са били фалшиви, а доказателствата — изфабрикувани. Още ли искате да се срещнете с него и да разговаряте за баба ви?
	— Откъде знаете всичко това?
	— Очевидно, защото съм спечелил дипломата си на журналист на училищна викторина — отговори намусено Андрю. — Този човек е бил един от тримата „ястреби“ в Белия дом. И вярвайте ми, аналогията не би се харесала на защитниците на този вид птици.
	— Сигурен ли сте, че той е на тази снимка?
	— Освен ако няма брат близнак, но щеше да се знае. А сега да си съберем багажа, да поспим малко и утре рано да изчезваме оттук.
	— Толкова ли е сериозно?
	— Още не знам в каква каша се е забъркала баба ви, но ние също попаднахме вътре и, уверявам ви, нямаме работа с момченца от църковен хор.
	— Мислите, че той е бил съучастник на баба ми?
	Андрю се замисли.
	— Нещо не се връзва с разказа на Бруди за кавгата им.
	— Може да се е отказал в последния момент и дори да я е издал.
	— От него нищо не би ме изненадало, но се радвам, че най-сетне приехте възможността баба ви да е изменила на родината си.
	— Понякога ви ненавиждам, Стилман.
	— Помолихте ме да открия истината, а не да бъда любезен.


>	11.

	Андрю събуди Сюзи рано сутринта. Тя спеше на пода до канапето, на което той беше успял да дремне няколко часа.
	Угасиха всичко и Сюзи заключи вратата на бабината си къща.
	Потеглиха по пътя за пристана. Отново валеше сняг. Снежинките, умиращи на повърхността на езерото, придаваха на пейзажа някаква успокояваща прелест.
	Андрю помогна на Сюзи да се качи на лодката.
	— Благодаря, че ме придружихте дотук — каза тя и седна на пейката.
	Прекосиха езерото мълчаливо, чуваше се само бръмченето на мотора и плисъка на водата. Сюзи не откъсваше поглед от отдалечаващия се остров. Андрю пое в посока, обратна на Шрун Лейк. Спря в подножието на черен път и измъкна лодката на брега.
	Преминаха през някаква гора. Сюзи крачеше в снега, без да чувства студ, сякаш част от нея беше останала на острова.
	След един час стигнаха до шосето. Андрю вдигна ръка и първият преминаващ камион спря и ги качи.
	Шофьорът не им зададе никакъв въпрос, в този край дискретността беше задължителна и никой не би изоставил двама заблудени пътници, особено сред зима.
	Камионът отиваше на север, а Сюзи и Андрю — на юг. Шофьорът попита по радиото дали някой не пътува към Ню Йорк.
	Прехвърлиха се на една бензиностанция на петнайсет километра от границата с Канада. Андрю си помисли дали не е по-разумно да я преминат.
	Новият им шофьор също мълчеше. Сюзи и Андрю спаха през осемте часа, докато траеше пътуването. Слязоха пред някакъв склад в Джърси Сити. От другата страна на Хъдсън светлините на Ню Йорк блестяха в спускащата се нощ.
	— Хубаво е да се върнеш у дома, нали? — каза Андрю.
	Качиха се на ферибота и решиха да постоят на въздух на палубата. Поради студа бяха единствените двама пътници, осмелили се да останат навън.
	— Има нещо странно — каза Андрю. — Мортън живее на шейсетина километра от този остров, не ми се вярва да не е отишъл там.
	— А кой ви каза, че не е ходил?
	— В бележките му няма нищо за това. Ще му се обадя, за да го попитам.
	— И какво ще ни помогне, ако го разберем?
	— Ами нали именно бележките му ни насочиха към къщата на баба ви. Той сигурно знае повече, отколкото ми каза.
	— Ще се обадя на Кнопф.
	— Спомнете си препоръките на баба ви в писмото й: не се доверявай на никого. Послушайте съвета й. Тази нощ ще спим на хотел, имам пари в себе си. Не включвайте мобилния си.
	— Не сте ли прекалено предпазлив?
	— Вчера следобед на пристана не бях предпазлив и сгреших.
	— А утре какво ще правим?
	— През нощта много мислих. Връзката на баба ви може би е ускорила съдбата й, но не ми се вярва да е причина за гибелта й. Ако ни преследват толкова решителни хора, то е по други причини и смятам, че открих една от тях.
	Фериботът спря на Южното пристанище. Сюзи и Андрю се качиха в такси, което ги закара в хотел „Мариот“, чийто бар Андрю обичаше да посещава.
	Малко след като влязоха в стаята, той каза, че трябва да слезе да се обади по телефона.
	— Толкова ли ви се пие? — попита Сюзи.
	— Просто съм жаден.
	— Матилда казваше същото, преди да отиде да се накърка — продължи Сюзи, отваряйки минибара. — Била жадна! Бях малка и тичах в кухнята да й донеса нещо за пиене.
	Сюзи взе кутия със сода и я подхвърли на Андрю, който я хвана във въздуха.
	— Мама взимаше от ръката ми чашата кола, която й бях донесла, оставяше я, където свареше. Погалваше ме по бузата със снизходителна усмивка и излизаше. Казахте, че сте жаден, нали?
	Андрю повъртя кутийката в ръката си и с рязко движение я постави на масичката. Излезе от стаята, като тръшна вратата.

	* * *

	Андрю се настани на бара. Барманът го поздрави и му сервира фернеткола, който той изпи на един дъх. Мъжът понечи да му налее още, но Андрю го спря.
	— Може ли да ми заемеш телефона си? Батерията ми падна. Няма да говоря с чужбина, не се бой.
	Барманът му даде телефона си. Андрю три пъти набра номера на Мортън. Безуспешно. Но Мортън му беше казал, че вечер винаги си е вкъщи. Андрю не можеше да си представи, че възрастният репортер е хукнал някъде да се забавлява, и се разтревожи. На човек, който живее изолиран от всички, можеше да му се случи нещо лошо.
	Обади се в „Справки“, за да поиска номера на бензиностанцията в Търнбридж, щата Върмонт. Свързаха го.
	Собственикът на бензиностанцията си спомни кой беше и го попита как е минала срещата с Мортън. Андрю му обясни, че точно него търси и че е разтревожен.
	Беше толкова настойчив, че човекът се съгласи да отиде на другия ден да види дали заклетият му враг е жив и здрав, но не се сдържа да добави, че ако го завари повален от сърдечен удар, няма да отиде на погребението му.
	Андрю се поколеба за секунда дали да издаде тайната, но в крайна сметка сподели със събеседника си признанието на Мортън, че никога не е спал със сестра му. Човекът от бензиностанцията отговори, че обратното би го учудило, след като е единствено дете и няма никаква сестра.

	* * *

	Телефонът не преставаше да звъни. Сюзи не можа да издържи, изскочи от банята и вдигна слушалката.
	— Какво правите, по дяволите, вече десет пъти ви звъня!
	— Обличам се.
	— Чакам ви долу, умирам от глад — възкликна Андрю и затвори телефона.
	Сюзи го откри седнал на маса до прозореца. Още не се беше настанила, и сервитьорът постави пред нея чиния със спагети и друга с телешки стек пред Андрю.
	— Причината за нашите проблеми не е животът на баба ви, а документите — каза Андрю, докато режеше месото.
	— Какви документи?
	— Онези, които баба ви уж е щяла да предаде на Изток.
	— Радвам се, че не сте я осъдили окончателно.
	— Вече ви казах, че предварително не обвинявам и не оправдавам. Не са ги намерили у нея и затова нито Мортън, нито журналистите от онова време са ги виждали. Съучастниците и още ги търсят или по-скоро умират от страх, че някой ще ги открие преди тях. Помислете, каква ценност могат да представляват в наши дни стратегическите позиции на американската армия във война, която е завършила преди четирийсет години? Не мисля, че Пентагонът се кани отново да избие жителите на Ми Лай*. Вероятно баба ви е искала да предаде отвъд „желязната завеса“ нещо съвсем различно от онова, което са опитвали да внушат. Остава да разберем на каква информация е попаднала и какво е възнамерявала да прави с нея.
	[* Клането в Ми Лай е военно престъпление, извършено на 16 март 1968 г. от части на американската армия по време на Виетнамската война. Тогава американски войници избиват между 347 и 504 цивилни жители от селцата Ми Лай и Ми Кхе в Южен Виетнам. — Б. Пр.]
	— Това съответства на думите, които е казала на любовника си по време на кавгата им: ще отида до края, каквото и да ми струва.
	— До края на какво? — попита Андрю.
	Внезапно, воден от необяснима сила, Андрю обърна глава към витрината на бара и зърна на улицата Валери. Тя държеше в ръката си чадър и го гледаше как се храни в компанията на Сюзи. Усмихна му се стеснително и продължи пътя си.
	— Чакате ли някого? — поинтересува се Сюзи.
	Андрю скочи и се втурна навън. Валери вече завиваше в края на улицата. Той се затича след нея и когато я настигна, тя тъкмо отваряше вратата на едно такси. Обърна се и му се усмихна.
	— Не е онова, което мислиш — каза той и се приближи.
	— Барът или приятелката ти?
	— Нито едното, нито другото, вече не пия и съм сам.
	— Животът си е твой, Андрю — няма защо да се оправдаваш.
	Андрю не успя да отговори. Беше мечтал за този миг през безсънните си нощи, а не можеше да каже нищо смислено.
	— Ослепителна си — смотолеви най-сетне той.
	— И ти изглеждаш добре — отговори тя.
	Шофьорът на таксито нетърпеливо се обърна.
	— Трябва да тръгвам — каза тя. — Имам спешен случай.
	— Разбирам.
	— Добре ли си?
	— Май да.
	— Ами, радвам се.
	— Странно е, че отново те срещнах тук.
	— Така е.
	Валери седна и затвори вратата.
	Андрю впери поглед в отдалечаващото се такси и когато се обърна, за да се върне обратно, не успя да види, че и Валери го гледа през задното стъкло.

	* * *

	Влезе и седна на масата. Сюзи довършваше спагетите си.
	— Много по-красива е, отколкото на снимката — промълви тя, като наруши мълчанието.
	Андрю не отговори.
	— Често ли идвахте тук?
	— Да, точно на този тротоар се срещнахме отново.
	— Често ли идвахте тук след раздялата?
	— Само веднъж, когато излязох от болницата.
	— Кабинетът на бившата ви жена наблизо ли е?
	— Не, той е на другия край на града.
	— И мислите, че е минала оттук случайно?
	— О, случаят…
	— Може би не само вие търсите спомени, вглеждайки се в прозорците. Вярвате ли в съдбата?
	— Когато ми изнася, да.
	— Ами тогава доверете й се — каза Сюзи и стана от масата.
	— Мислите, че…
	— Че тя ревнуваше, като ме видя?
	— Нямах намерение да ви задам точно този въпрос.
	— В такъв случай не ми задавайте друг и хайде да си лягаме, защото умирам за сън.
	В асансьора, който ги изкачваше до двайсетия етаж, Сюзи сложи ръка на тила на Андрю.
	— Бих искала някой ден да срещна мъж като вас, Стилман.
	— Мисля, че вече сте го срещнали.
	— Имам предвид да го срещна в подходящия момент — добави тя, докато вратата на асансьора се отваряше.
	Сюзи влезе в стаята, взе възглавница и завивка и отиде да си легне под прозореца.

	* * *

	Уличният шум я разбуди. Отвори очи и видя, че Андрю го няма. Облече се и слезе във фоайето. Барът на хотела беше затворен. Андрю не беше и в залата, където сервираха закуската.
	Тя се обади в „Ню Йорк Таймс“. Телефонистката й каза, че не е виждала Стилман от няколко дни. Беше твърде рано да отиде в библиотеката и Сюзи се ядоса на себе си, че не знае какво да прави, когато той отсъства. Качи се отново в стаята, отвори пътната си чанта, препрочете писмото на Лилиан и след като прегледа музикалната партитура, най-сетне реши как да прекара сутринта.

	* * *

	Саймън се разхождаше от вратата до прозореца на офиса си, като хвърляше изпепеляващи погледи на Андрю.
	— Ще хвана морска болест, ако продължаваш да сновеш насам-натам — каза Андрю.
	— Оставих те сам за три дни и ти успя да се насадиш на пачи яйца.
	— Няма съмнение, че майка ми се е въплътила в теб. Не съм дошъл да ми четеш конско, а да ми дадеш пари назаем.
	— Толкова ли е сериозно, че не можеш да използваш кредитната си карта?
	— След като не знам с кого си имам работа, предпочитам да съм предпазлив. Пък и ми трябват повече, отколкото имам в сметката.
	Саймън седна пред бюрото, но веднага стана и отиде до прозореца.
	— Моля те, стой на едно място! Слушай, Саймън, не съм нито първият, нито последният репортер, когото властта преследва заради разследването му. Ти обичаш колите, възприеми го като състезание. Целта е да пристигнеш първи. Противниковият отбор е готов на всичко, но моето оръжие е вестникът. Ти се оплакваше, че давя мъката си във фернеткола, е, добре, от една седмица не съм близнал капка алкохол и никога не съм бил по-зает след раняването ми.
	— Не мога да разбера дали си циничен, защото ти доставя удоволствие, или защото си напълно безотговорен.
	— Наистина мислех да напиша подробен репортаж за твоя гараж, но познавам главната си редакторка и тя предпочита политически репортажи и скандали. Не знае какво пропуска.
	— Колко ти трябват?
	— Пет хиляди, ще ти ги върна, когато репортажът излезе.
	— Дори не знаеш какво ще публикуваш.
	— Още не, но вече достатъчно мирише на мърша, за да отгатна, че зад тази история се крие голям дивеч.
	— И ги искаш в брой…
	— Предпочитам да не ходя в банката, пък и не желая да стигнат до теб.
	— Имам чувството, че вече са стигнали — отговори Саймън, като гледаше през прозореца.
	— Какви ги приказваш?
	— Не мърдай. Една черна кола е паркирана на отсрещния тротоар и вътре се мъдри подозрителен тип.
	Под възмутения поглед на Саймън Андрю се втурна към прозореца да види дали го следят. От къщата срещу гаража излезе жена с миниатюрно кученце в ръце. Шофьорът й отвори вратата и потегли, щом като тя се настани в колата.
	— Сигурно е ЦРУ — Андрю потупа приятеля си по рамото. — Те имат цяла бригада от лелки с чихуахуа, които работят под прикритие.
	— Подигравай ми се колкото искаш, но колата беше съмнителна.
	Саймън отвори касата и подаде на приятеля си плик.
	— Вътре има десет хиляди, ще ми върнеш всичко, което не си похарчил.
	— Искаш ли да ти дам и разписка?
	— Върви си, преди да съм размислил, и ме дръж в течение. Сигурен ли си, че не мога да дойда с вас?
	— Сигурен съм.
	— Изглеждаш променен. Онова момиче ли те трансформира за три дни?
	Застанал на прага, Андрю погледна Саймън.
	— Вчера срещнах Валери.
	— Знам, тя ми се обади, като се прибра.
	— Обадила ти се е?
	— Точно това ти казах.
	— И какво искаше?
	— Попита ме как си и дали се виждаш с някого.
	— А ти какво й отговори?
	— Че нищо не знам.
	— И защо?
	— Защото е истина и защото знаех, че ще започне да те ревнува.
	— Умът ти е като на петгодишно дете, не можа ли да измислиш нещо друго, за да я прогониш?
	— Знаеш ли какво, занимавай се със статиите си и остави на мен женската психология.
	— Я ми припомни кога за последен път си имал връзка, по-дълга от две седмици?
	— Хайде, върви, имаш си работа, аз също.

	* * *

	Андрю се върна в хотела, но стаята беше празна. Не се обади на Сюзи, защото реши, че е спазила указанията му и е изключила телефона си. Мисълта, че може би се е отбила вкъщи, го разтревожи. Желанието да пие не го беше напускало от вчера и споменът за последната чаша фернеткола удвои жаждата му. Отвори минибара и намери кратка бележка.
C>
	Аз съм в „Джулиард“* в репетиционното студио, попитайте за професор Колсън.
	До скоро. Сю.
	[* „Джулиард“ е висше училище в Ню Йорк, САЩ, където се обучават студенти по драма, танц и музика. Носи името на Огъстъс Джулиард, търговец и любител на изкуствата, който прави щедри дарения за основаване на училището и съответната фондация. Някои по-известни възпитаници на училището са Вал Килмър, Робин Уилямс, Дейвид Гарет, Майлс Дейвис и други. — Б.пр.]
C$
	Андрю скочи в едно такси и помоли да го откарат до Шейсет и пета улица.
	Служителката на рецепцията му обясни къде се намира репетиционното студио, като добави, че професор Колсън в момента се занимава с ученичка и не трябва да бъде обезпокояван. Андрю тръгна по коридора, преди жената да успее да протестира.
	Професор Колсън беше шейсетгодишен мъж, макар че изглеждаше по-възрастен с вехтия си редингот, с вързаната накриво папийонка, с потното си чело и бялата, щръкнала на тила му коса. Той стана от столчето, за да посрещне Андрю, и го помоли да седне до Сюзи.
	— Виждам, че сте намерили бележката ми — прошепна тя.
	— Много хитро от ваша страна да я поставите в минибарчето.
	— Кой друг, освен вас би я намерил там? — продължи тя и доближи лицето си до него, сякаш искаше да го подуши.
	— Може ли да продължа? — прокашля се професорът.
	— Кой е той? — шепнешком попита Андрю.
	— Господин Колсън беше моят учител по пиано, когато бях малка. А сега замълчете.
	Професорът постави ръце на клавиатурата и започна да свири партитурата, поставена пред него.
	— Разбирам защо не сте напреднали — промърмори Андрю на ухото на Сюзи.
	— Това тук няма никакъв смисъл — възмути се професорът, — точно това обяснявах на Сюзи, преди да дойдете. Подобна какофония може да ви спука тъпанчетата.
	— Това „Снежанка“ ли е?
	— Да — възкликна професорът, — тя е, но лишена от цялата си прелест. Не мога повече да свиря това нещо, непоносимо е — добави той и подаде партитурата на Сюзи.
	— Какво имахте предвид, когато казахте, че е „лишена от цялата си прелест“?
	— Исках да кажа, че липсват половината тактове, сякаш някой е искал да препише този шедьовър, като го съкрати, и мога да ви уверя, че не е успял.
	— Виждате ли, Андрю, не само вие имате интуиция — похвали се Сюзи, горда от себе си.
	— Знаете ли къде можем да намерим пълната версия на тази опера?
	— Да, разбира се, в библиотеката. Мога да намеря едно копие.
	Олсън заведе посетителите си и помоли библиотекарката да му даде един екземпляр от „Снежанка“ на Римски-Корсаков. След това попита Сюзи дали още има нужда от него.
	Сюзи се колебаеше дали да иска още нещо от бившия си учител.
	— Бих желала да ме представите на най-лошия си ученик.
	— Що за странно желание? — попита Колсън. — Би било по-естествено да ви уредя среща с най-добрия.
	— Винаги съм имала слабост към лентяите — отговори тя.
	— В такъв случай препоръчвам ви Джек Колман. Не зная как този младеж е успял да влезе в академията, след като няма абсолютно никакъв талант. Вероятно ще го намерите в бюфета, където се тъпче с какво ли не — добави Колсън и погледна часовника си. — След половин час имам занятие с неговата група и той винаги идва с мазни ръце. А сега, извинете ме, ще ви оставя.
	— Няма да ви издам — каза Сюзи и се сбогува с учителя си.
	— О, направете го, нямам нищо против — въздъхна Колсън и си тръгна.

	* * *

	Джек Колман с пълна уста и с устни, покрити със захар, лакомо облизваше пръстите си.
	— Обожавам лентяите! — възкликна Сюзи и се запъти към Колман.
	Младежът с учудване изгледа жената, която решително крачеше към него, и дори се обърна да види щастливеца, който имаше късмет да общува с подобно прелестно създание. Сюзи седна срещу него, взе парче от кифлата му и веднага го лапна. Колман спря да дъвче.
	— Джек?
	Толкова се изненада, че тя знае името му, че глътна хапката си.
	— Нещо лошо ли съм направил? — попита тревожно, като видя, че и Андрю сяда до него.
	— Признат грях не е грях — нали знаеш поговорката.
	— Ще върна парите в края на седмицата, кълна се — каза Колман.
	— А ако ги върнеш още тази вечер? — продължи тя толкова самоуверено, че Андрю се стресна.
	— Не мога, обещавам ви, че ако можех…
	— Ами ако ти дадем тази възможност? Имаме работа за теб.
	— Какво трябва да направя? — попита Колман с треперещ глас.
	— Да ни помогнеш — намеси се Стилман. — Дояж си спокойно кифлата, не сме дошли да ти навлечем неприятности. Колсън те препоръча.
	— Колсън е в течение?
	— Слушай, моето момче, не знам за какво говориш и не ме засяга. Колко дължиш?
	— Двеста долара.
	— Ако искаш, можеш да ги върнеш още тази вечер. — Андрю извади плика на Саймън.
	Взе банкнота от сто долара и я постави на масата пред Колман, който го погледна със същото лакомо изражение, с каквото преди малко си облизваше пръстите. Андрю кимна на Сюзи да му даде партитурата, намерена на острова, както и пълната версия, която им беше дал професорът.
	— Познаваш ли играта „Открий седемте разлики“?
	— Играех я като малък и бях доста добър.
	— В това, което ти предлагам, има вероятно повече от седем разлики, но важното е да не пропуснеш нито една. Сравняваш тези две партитури и откриваш всички липсващи ноти в тази с пожълтелите страници. Мислиш и се стараеш да разбереш дали те образуват смислена последователност или поне нещо, което подсказва защо са ги махнали.
	Колман разроши косата си.
	— И ако успея?
	— Ще получиш и другите сто долара.
	— И за кога трябва да го направя?
	— Сега — каза Сюзи и постави длан на ръката на Колман.
	— След половин час имам занятие.
	— Колсън ти разрешава да го пропуснеш.
	— Наистина ли той ви изпрати при мен?
	— Тормози те, нали?
	Колман вдигна очи към небето.
	— И на мен ми преподаваше някога — обясни Сюзи. — Щом е строг с тебе, значи ти вярва и ти възлага големи надежди.
	— Сериозно ли говорите? — възкликна Колман.
	— Съвсем сериозно.
	Андрю кимна в знак на потвърждение.
	— Добре тогава, веднага започвам — каза Колман и взе двете партитури. — Живея в студентското градче, блок С, стая 311 на втория етаж. Пет часа следобед устройва ли ви?
	Андрю записа на визитната си картичка телефона в бар „Мариот“ и я подаде на Колман.
	— Обади се на този номер към три часа, помоли да ме повикат и ми кажи докъде си стигнал — нареди Андрю и стисна ръката на младежа.
	— Журналист ли сте? — попита той, като прочете визитката.
	— Прави каквото ти казваме и ще завършиш успешно учебната година — каза Сюзи.
	После стана, отправи му очарователна усмивка и отнесе кифлата.

	* * *

	— Отвратителен номер изиграхте на момчето — възмути се Андрю, когато пристигнаха на тротоара на Шейсет и пета улица.
	— Защото му взех кифлата ли? Не съм закусвала и умирам от глад.
	— Не се правете на малоумна, имах предвид онова, което му казахте за Колсън и следването му.
	— Не познавате психологията на мързеливеца. Днес е най-хубавият ден в живота му. За първи път се чувства полезен, зает с мисия, за която са избрали точно него, а не някого другиго.
	— Не познавам и женската психология, знам, вече са ми го казвали.
	— Не и аз във всеки случай — отговори Сюзи.

	* * *

	Леден вятър бръснеше площада пред Рокфелер Център. Кнопф седеше на пейка срещу пързалката. За него беше загадка, че има хора, които с радост се пързалят в място, по-малко от цирков манеж.
	Улфорд изникна зад гърба му и седна до него.
	— Напуснах колибата на Мортън веднага след като позвънихте.
	— Знаете ли къде е тя?
	— Не, когато пристигнах на острова, вече бяха заминали.
	— И двамата ли?
	— Нямам представа.
	— Как така нямате представа? По дяволите, Улфорд, вие трябваше да я доведете.
	— На пристана имаше локва кръв, когато акостирах.
	Кнопф стисна зъби.
	— Сигурен ли сте, че тя вече не е на острова?
	— Не е нито в къщата, нито другаде.
	— Минахте ли през селото?
	— След онова, което открих, нямах желание да се бавя.
	— Почистихте ли?
	— Валеше сняг, нямаше какво да чистя.
	— Ходихте ли у тях?
	— И двата апартамента са празни. Взех предпазни мерки, вашият журналист е по-як, отколкото го мислех, разбрах го, когато бях с него в кабината на асансьора.
	— А мобилните им телефони?
	— Изключени са, откакто стъпиха на острова.
	— Това не ми харесва.
	— Дали Елиът Бруди не ни е изпреварил?
	— Той е продажен, но и много страхлив, за да действа без мое нареждане.
	— Не се тревожете, те вероятно се пазят.
	— И така трябва.
	— Може би е време да поискаме помощ.
	— В никакъв случай. Някой се опитва да ни изпревари и докато не разбера кой е той, по-добре е да бъдем незабележими. Върнете се в агенцията и следете и най-малкото им движение. Те ще имат нужда от пари или от телефон.
	— Ще ви се обадя веднага щом узная нещо ново, господине — каза Улфорд и стана.
	Кнопф го проследи с поглед и едва след като той се отдалечи, се обади по телефона.
	— Има ли нещо?
	— Той се върна в хотела — отговори жената от отсрещната страна.
	— Какво е правил в академията „Джулиард“?
	— Шофьорът на таксито ги проследи, но като се има предвид разположението на академията, не е успял да се приближи.
	— Защо не отидохте лично?
	— Стилман беше на прозореца на гаража тази сутрин, възможно е да ме е видял, не исках да рискувам.
	— Казахте, че шофьорът ги е проследил.
	— Стилман пристигна сам в „Джулиард“, но си тръгна със Сюзи Уокър, вероятно го е чакала там.
	Кнопф погледна сивото небе и въздъхна.
	— Елате в Рокфелер Център, искам да чуя доклада на шофьора от самия него.

	* * *

	Андрю лежеше на дивана с ръце на тила. Сюзи се приближи до нощното шкафче, отвори чекмеджето и погледна Библията, която се намираше в него.
	— Вярвате ли в Бог?
	— Родителите ми бяха много религиозни, всяка неделя ходехме на служба в църквата. Последната, на която присъствах, беше на опелото на баща ми. А вие?
	— Един месец след като бях транспортирана в Щатите, се върнах в Балтимор. Когато влязох в апартамента на Шамир, родителите му бяха там. Баща му ме погледна, не каза нищо, но когато видя ръцете ми, веднага ме попита дали ме боли. Не мога да ви кажа защо, но в онази вечер като че ли възвърнах вярата си. Попитах майка му дали мога да взема някои негови вещи, работния му комбинезон, якето му и червения шал, който винаги носеше в планината. Той му беше талисман. Всеки път, когато стигаше на някой връх, го връзваше на пикела и го гледаше как се развява на вятъра. Така се наслаждаваше на победата и възвръщаше силите си. Не го беше взел на Монблан, забравихме го, докато приготвяхме багажа. Разказах на родителите му историята, чийто край те вече знаеха, но майка му искаше отново да чуе подробностите за изкачването. По погледа й разбирах, че докато й говоря за сина й, за нея той все още е жив. После замълчах, защото нямаше повече какво да казвам. Майка му стана и се върна с чанта, пълна с дрехи на Шамир. На прага ме погали по бузата и ми подари медальона, който носела винаги на врата си. Каза ми, че много би искала, ако някой ден се върна в онази планина, да го хвърля в цепнатината, където почива Шамир. После ме помоли животът ми да бъде достоен за саможертвата на сина й. Бих искала само едно: смъртта да е продължителен сън без сънища и душата на Шамир да броди някъде и да бъде щастлива.
	Андрю стана, доближи се до прозореца и изчака няколко минути, преди да заговори на свой ред.
	— Тичах покрай река Хъдсън и се оказах в линейката между живота и смъртта, по-близо до смъртта, отколкото до живота. Не видях никаква светлина, не чух ангелски глас да ме вика от небесата, нищо от онова, за което ни говореше кюрето. Но видях много други неща. Днес вече не знам в какво вярвам. Вероятно в живота, в страха да не го загубя. Колкото и да е странно, не ме е страх, че мога да го пропилея. Би трябвало да ме разберете, вие също сте оцелели и се мъчите да докажете невинността на жена, която дори не сте познавали.
	— Не сравнявайте вашия и моя начин на живот. Вие с вашата бутилка и аз с моята обсесия. Бих искала да имам баба, на която да доверя онова, което не казваме на родителите си, баба, която съветва и не поучава. Имам нужда да докажа невинността й, за да осмисля живота си, а не за да го разруша. Родена съм с чуждо фамилно име. Когато му дойде времето, искам да ме погребат като Сюзи Уокър и да се гордея, че съм го носила.
	— Това е името на мъжа й.
	— Това е името, което е избрала, моминското й име е било Маккарти. Имам ирландска кръв във вените си.
	— Време е. — Андрю погледна часовника си. — Колман скоро ще се обади, дотогава да идем да хапнем нещо.

	* * *

	Андрю поръча сандвич, Сюзи взе само една сода. Погледът й сновеше между стенния часовник и телефона на бара.
	— Ще се обади — каза Андрю и си обърса устата. Най-сетне телефонът иззвъня. Барманът подаде на Андрю слушалката.
	— Искам още хиляда долара — каза Колман и в гласа му звучеше невероятна възбуда.
	— Уговорката ни не беше такава — възрази Андрю. — Това, което открих, струва много повече от двестате долара, които ми предложихте.
	— Не е лошо да ми кажете за какво става дума. Така ще мога да преценя.
	— Липсващите ноти не образуват никаква логична последователност, нямат никакво значение.
	— И затова ли искате още пари?
	— Оставете ме да довърша. Хрумна ми да ги сравня с либретото на операта. Сравних изчезналите тактове с придружаващия ги текст. И вашата игра със седемте разлики веднага доби смисъл. В момента свързвам думите, оформям всяка фраза, направо е главозамайващо. Сега разбирам защо искате да разчетете този ребус. Ако това, което виждам, е вярно, ще имате огромна сензация.
	Андрю се постара да не издаде обзелото го нетърпение.
	— Добре, ще получиш парите. Кога ще свършиш?
	— С компютъра сравняването на тактовете и текста е фасулска работа, след час ще съм написал целия текст.
	— Ще бъдем при теб след двайсет минути, изпрати ми по електронната поща това, което си разчел, за да го прегледам по пътя.
	— Обещавате ли да ми платите?
	— Обещавам.


>	12.

	Андрю попита пазача на студентския кампус къде се намира блокът на Колман.
	Сюзи първа влезе в блок С на студентското градче.
	Андрю почука на вратата. Колман вероятно работеше със слушалки на ушите. Сюзи също почака и тъй като младежът не отговаряше, влезе в стаята.
	Джек спеше с глава на клавиатурата. Заинтригувана, Сюзи погледна Андрю и се доближи до бюрото. Постави длан на рамото на Колман, но ръката му се отпусна до тялото, лицето му беше мъртвешки бледо.
	Сюзи изкрещя. Андрю се опита да заглуши вика й, като запуши устата й с ръка. Тя отново извика и разтърси Колман за раменете. Главата на Джек се клатушкаше върху клавиатурата, но очите му бяха все така полузатворени, без никакъв признак на живот.
	— Извикайте линейка! — плачеше Сюзи.
	Андрю допря показалеца си до сънната артерия на Колман.
	— Съжалявам, наистина съжалявам — каза той със свито гърло.
	Сюзи коленичи до Джек Колман и сграбчи безжизнената му ръка. Докато тя умоляваше младежа да се събуди, Андрю се стараеше да я отстрани.
	— Оставяте отпечатъци навсякъде — прошепна той. — Хайде, да се махаме оттук!
	— Не ми пука за отпечатъците!
	— Наистина е трагично, но повече нищо не можем да направим.
	Андрю забеляза парче картон под бузата на Колман. Издърпа го и разпозна визитната си картичка. Нещо просветна в главата му и за миг го откъсна от ужасната ситуация, в която се намираше.
	— О, по дяволите отпечатъците… — прошепна той.
	Премести главата на Колман и се зае с клавиатурата под погледа на Сюзи, която не разбираше защо е тази припряност.
	Андрю се свърза с пощенската кутия на „Ню Йорк Таймс“, написа името и паролата си и влезе в своята поща.
	Откри писма, които не беше отварял от няколко дни. Последното беше от Джек Колман.
	Младежът вероятно го беше написал след телефонния им разговор. Когато беше паднал на клавиатурата, беше задействал съответния клавиш и неволно го беше изпратил.
	Но докато Андрю се опитваше да прочете съдържанието му, забеляза, че останалите писма започнаха да изчезват едно след друго.
	— Някой е разбил пощата ми — извика той.
	Списъкът с писмата намаляваше все повече и повече. Андрю бързо натисна два клавиша. Принтерът на Колман започна да писука и се показа напечатан лист.
	Андрю го сложи в джоба си, включи мобилния и се обади на 911.

	* * *

	Стаята на студента гъмжеше от полицаи. Екипът на „Бърза помощ“ си отиде, след като установи смъртта. Нямаше никакви външни рани, никакви следи от борба, никаква спринцовка, нищо, което да свидетелства за нападение или свръхдоза.
	Един младеж беше умрял пред екрана на компютъра си и инспекторът, който взе показанията на Андрю, му каза, че причината за смъртта по всяка вероятност е естествена. Не бил първият, който си е отишъл поради сърдечен порок, аневризъм, злоупотреба с амфетамини или просто от нездравословен живот. „Студентите вече правят всичко, за да си вземат изпитите“ — въздъхна той. Какво ли не бил виждал през кариерата си. Аутопсията щяла да определи точно от какво е починал студентът. Междувременно Андрю и Сюзи не трябвало да напускат щата Ню Йорк и в срок от двайсет и четири часа били длъжни да се явят в участъка, за да дадат показания.
	Преди да им разреши да си тръгнат, инспекторът се обади в „Ню Йорк Таймс“ и пожела да говори с главната редакторка на Андрю, за да се убеди, че Стилман наистина работи над статия за „Джулиард“ и този следобед е трябвало да се срещне със студента Джек Колман. Оливия Стърн го потвърди без никакво колебание. Попита инспектора дали може да каже две думи на своя журналист. Инспекторът му подаде телефона.
	— Ясно ви е, че ви очаквам в офиса си след един час, нали? — каза Оливия.
	— Повече от ясно.
	Андрю върна мобилния на инспектора.
	— Извинявайте, но бях длъжен да проверя, такава е процедурата. Но не казах, че сте с гаджето си.
	— Благодаря ви, но това не е забранено от нашия правилник.
	Инспекторът ги пусна да си вървят.


	— Защо не казахте истината? — възкликна Сюзи, когато се озоваха на тротоара.
	— Какво да кажа? Че като поискахме от това момче да съпостави липсващите парчета от някаква опера, ние го осъдихме на смърт? Че вероятно е бил екзекутиран от професионален убиец и че имаме основателни причини за тази хипотеза, след като онзи ден вие лично застреляхте един от колегите на същия този килър? Нима забравихте какво се случи на острова? Кой от двама ни не искаше да се обади на ченгетата от страх, че разследването ни щяло да приключи?
	— Трябва да говоря с Кнопф, независимо дали одобрявате, или не.
	— Правете каквото искате, аз пък трябва да говоря с главната редакторка и нямам представа как да я преметна, за да ме остави на мира. Взимам текста, ще го проуча в офиса си, ще се срещнем привечер в хотела. Не ми се иска да ви оставям сама, внимавайте и не включвайте мобилния си.
	— А вие защо го включихте?
	— Нямах избор и съжалявам.

	* * *

	Андрю искаше да подреди мислите в главата си. Няколко квартала го разделяха от редакцията и той реши да отиде пеша. Влезе в първия срещнат бар, поръча фернеткола, но нямаше и той излезе ядосан.
	По пътя влезе в телефонна кабина и набра един номер в Сан Франциско.
	— Андрю Стилман е на телефона. Удобно ли е да говорим?
	— Зависи какво пак ще поискате.
	— Случайно бях на мястото на убийство. Оставих много отпечатъци, нужна ми е препоръка пред колегите ви.
	— Тоест?
	— Някой като вас да ги увери, че не съм човек, който може да убие дете. Жертвата беше само на двайсет години. Трябва да ме оставят на мира, докато довърша едно разследване.
	Пилгез не отговори. Андрю чуваше дишането му.
	— И, естествено, се оказахте на местопрестъплението съвсем случайно? — най-сетне отговори той много бавно.
	— Донякъде.
	— Къде стана това?
	— В студентското общежитие на академията „Джулиард“ на Шейсет и пета улица.
	— Имате ли представа кой го е извършил?
	— Не, но е работа на професионалист.
	— Добре, ще се обадя. В каква история отново сте се забъркали, Стилман?
	— Ако ви кажа, че не знам, ще ми повярвате ли?
	— Няма. Имате ли нужда от помощ?
	— Не, все още не.
	— Ако се наложи, не се колебайте, в момента умирам от скука.
	Пилгез затвори.
	Когато пристигна пред зданието на редакцията, Андрю вдигна глава, за да погледне буквите на „Ню Йорк Таймс“ на фасадата. Пъхна ръце в джоба на палтото си и продължи пътя си.

	* * *

	Кнопф четеше вестник и чакаше Сюзи на една пейка в парка на Вашингтон Скуеър. Тя седна до него.
	— Не изглеждате добре — каза той и сгъна вестника.
	— Съсипана съм, Арнолд.
	— Щом ме наричате по име, значи, е сериозно.
	— Трябваше да ви послушам и да не ходя на онзи остров. Застрелях човек и няма да забравя това, докато съм жива.
	— Да не сте убили журналиста?
	— Не, мъжа, който се опитваше да го удави.
	— Значи, е било законна самоотбрана.
	— Когато видите окървавения череп на човека, когото сте убили, самоотбраната нищо не променя.
	— Грешите. Ако той се беше навел над окървавения ви череп, много неща щяха да се променят за вас и за мен. Какво направихте с тялото?
	— Хвърлихме го в езерото.
	— Правилно.
	— Не знам, може би трябваше да послушам Андрю и да се обадим в полицията. Но нали не слушам никого…
	— Вече не пресмятам часовете, които съм посветил, за да ви пазя. От другите и от вас самата. Няма да говоря за подвизите ви на разбунтувана тийнейджърка, но фактът, че сте оставили отпечатъци върху труп, дори и при законна самоотбрана, щеше силно да ме притесни.
	— Боя се, че точно това се случи.
	— Нали ми казахте, че убитият е на дъното на езерото.
	— Онзи — да. Но не е само той: имахме среща с един студент в академията „Джулиард“ и го намерихме мъртъв, когато отидохме в стаята му.
	— И оставихте отпечатъци?
	— По перилата на стълбището, по дръжката на вратата, по тялото му, по стола и бюрото му… Но този път предупредихме ченгетата. Утре трябва да отида в участъка да дам показания.
	— Как се казва инспекторът?
	Сюзи му даде картичката, която й беше връчил полицаят.
	— Ще видя какво мога да направя — каза Кнопф — и ще ви държа в течение. При условие че успея да се свържа с вас! Да не сте си загубили телефона?
	— Не, изключен е.
	— Ами включете го, по дяволите! Как искате да ви закрилям, след като не знам къде сте? Предупредих ви, Сюзи, това разследване е много опасно.
	— Спестете си нравоученията. Може да бъдете спокоен, реших да го прекратя, достатъчно кръв се проля. Нямам повече сили.
	Кнопф взе ръката й и леко я потупа.
	— Ако преди няколко дни ми бяхте казали това, скъпа, щях да се зарадвам.
	— А сега не се ли радвате?
	— Боя се, че вече е много късно. Ще ви кажа нещо, Сюзи, и вие ще се закълнете, че няма да го споделите с никого, поне не засега. Надявах се, че никога няма да ми се наложи да ви го разкрия, но положението ме задължава да го направя. Документите, които баба ви беше откраднала, бяха много по-важни от обикновени сведения за военните позиции във Виетнам. Този слух беше пуснат само за да успокои общественото мнение. Лилиан се бореше активно против ядреното оръжие. И епизодът в Залива на прасетата* само беше затвърдил убежденията й. Тя беше откраднала от кабинета на мъжа си документи за позициите на нашата ядрена отбрана. И нещо още по-сериозно — сведения за позициите на нашите далекобойни ядрени ракети, които тайно бяхме разположили по границите на Източния блок. Винаги сме отричали съществуването им. Те все още са там: десетки силози, разположени в горите. В наши дни Русия вече не е враг, но някои от нашите висши военни вероятно смятат, че разкриването на присъствието им ще има катастрофални дипломатически последици. У нас не можеш да си играеш с националната сигурност.
	[* Залива на прасетата (Bahía de Cochinos) е залив на южното крайбрежие на Куба. Операцията в Залива на прасетата е опит за десант с помощта на кубински имигранти, организиран от американското правителство с цел сваляне на Фидел Кастро от власт. — Б.пр.]
	— Тогава им кажете, че спираме всичко, повече няма да се занимавам с това.
	— Не е толкова просто! Дори не зная коя агенция иска да ви премахне: ЦРУ, АНС, армията. А моите връзки, уви, са на моята възраст: все пенсионирани старчоци.
	Сюзи рисуваше кръг с върха на обувката си по изсъхналата пръст на алеята.
	— Какво бихте направили на мое място? — попита тя, без да гледа Кнопф.
	— Когато не можеш да спреш кола, летяща към стена, единственото решение е да дадеш пълен напред. Да строшиш препятствието, вместо да се разбиеш в него. Колкото и да са разумни за в бъдеще вашите намерения, онези хора няма да ви повярват. Единственото нещо, което може да ги спре, е да намерите документите и да ми ги предадете. Бих могъл да ги използвам и да откупя вашата сигурност. При това положение трябва да не споделяте нищо с вашия приятел, репортера, защото интересите ви са противоположни.
	— Ами ако това не е достатъчно? — замислено попита Сюзи.
	— Ако те се заинатят, ще сменим стратегията. Ще използваме журналиста, той ще публикува статията си и когато тя стане факт, вече няма от какво да се боите, ще бъдете недосегаема.
	— А защо не го направим още сега?
	— Защото това ще потвърди предателството на баба ви. Бих предпочел да не стигаме дотам. Но ако трябва да избирам между невъобразимия дипломатически скандал и вашия живот, няма да се поколебая.
	Сюзи се обърна към Кнопф и за първи път от началото на разговора им го погледна право в очите.
	— Значи, тя наистина е била виновна?
	— Въпрос на гледна точка. Била е за нашите управляващи от онова време, но впоследствие нещата се промениха и ние подписахме договора за разоръжаване. От 1993 година нашите славни В-52 ръждясват под слънцето в пустинята на Аризона, макар че тяхното ликвидиране беше само огромен маскарад, след като нашите ракети ги заместиха.
	— Защо не ми разказахте всичко това по-рано, Кнопф?
	— Нима щяхте да ме изслушате? Опитах, но баба ви беше толкова важна за вас! Матилда беше само бледо подобие на майка и вие бяхте превърнали Лилиан в свой идеал. Как можех да забия нож в кървищата рана, нанесена в детството ви?
	Сюзи огледа парка. Зимата го беше обезцветила. По алеите тук-там вървяха хора с ръце в джобовете и наведени глави.
	— Изкачих Монблан, причиних смъртта на трима души, единият беше едва на двайсет години, само и само да докажа невинността й, а сега трябва да продължа това безумие, както казвахте вие, за да открия доказателства за вината й. Каква ирония!
	— Боя се, че семейната ви сага е още по-сложна. Къде е журналистът?
	— Има среща с главната си редакторка.
	— Знам, че това не ме засяга, но има ли нещо между вас?
	— Не, това не ви засяга. След като толкова добре сте познавали Лилиан, сещате ли се за някакво място, където понякога е водела Матилда тайно от мъжа си?
	Кнопф потри брадичката си.
	— Баба ви имаше толкова тайни… Посещението на острова ви е убедило, нали?
	— С кого й изневеряваше дядо ми?
	— Виждате ли, винаги я защитавате! Но ако се върнем към предишния ви въпрос, спомням си едно място. Лилиан обожаваше джаза, мъжът й обичаше операта и някои класически произведения. За него джазът беше варварска музика. Когато баба ви свиреше на пианото, той й нареждаше да затваря вратите и да намали звука. Всеки месец Едуард ходеше във Вашингтон по работа и тогава Лилиан се възползваше, за да посещава прочут джаз клуб в Манхатън. Мисля, че се наричаше „Авангард“, но не си спомням да е водила майка ви. Защо ме питате?
	— На острова намерих писмо на Лилиан до Матилда. Говори за място, което двете са посещавали.
	— И какво друго има в писмото?
	— Нищо, освен нежни думи на майка към дъщеря й. Знаела е, че е в опасност. Стори ми се като завещание.
	— Бих искал и аз да го прочета, ако нямате нищо против.
	— Ще ви го донеса следващия път — обеща Сюзи. — Благодаря ви, Арнолд.
	— За какво? Нищо не съм направил.
	— За това, че сте били винаги до мен и че винаги мога да разчитам на вас.
	Тя стана и целуна Кнопф по бузата. Този жест на нежност го накара да се изчерви.
	— Всъщност — каза той, докато ставаше от пейката — Колман нищо ли не ви каза?
	Сюзи погледна замислено Кнопф и се поколеба, преди да отговори.
	— Не, пристигнахме твърде късно. Тръгна по алеята и се обърна, за да поздрави още веднъж кръстника си.

	* * *

	Андрю я чакаше в бара на хотела. Пред него стоеше чаша, изпита до половината.
	— Първата е и още не съм свършил.
	— Нищо не съм ви питала — каза Сюзи и седна на табуретката.
	Взе чашата му и потопи устните си.
	— Как можете да пиете такова горчиво нещо?
	— Въпрос на вкус. Как премина срещата ви?
	— Въпрос на гледна точка. Баба ми е била виновна — каза Сюзи. — Не в онова, за което са я обвинили, но все пак е изменила на родината си.
	— Как е вашият ангел пазител?
	— Добре е, но мисля, че ме лъже.
	— Жал ми е за вас, губите илюзия след илюзия.
	Сюзи се обърна и го зашлеви. Взе чашата му, изпи я на един дъх и я постави на плота.
	— Вие също сте лъжец, очите ви са замъглени и смърдите на алкохол. Колко чаши изпихте?
	— Три — намеси се барманът и изтри плота. — Желаете ли нещо, госпожице? Подарък от заведението.
	— Едно блъди мери.
	Андрю триеше бузата си с израз на недоумение.
	— Кнопф ме попита дали Колман ни е казал нещо — продължи Сюзи. — Не бях му казала името му.
	Барманът постави питието пред нея под ледения поглед на Андрю.
	— Нищо ли няма да кажете? — прошепна Сюзи.
	— Бих ви казал, че ви предупредих и за Кнопф, и за баба ви, но се боя, че ще получа още един шамар.
	— Кнопф не ни е враг, няма да промените мнението ми. Не ми казва всичко, но в неговия занаят тайните са изкуство.
	— Какво друго разбрахте?
	— Истинската същност на документите, до които се е добрала баба ми. Не го е направила за пари, а от идеализъм. Надявала се е да принуди военните да престанат да крият ядрени ракети в горите на Източна Европа. Това е голямата тайна, която се крие зад операция „Снегурочка“.
	Андрю направи знак на бармана да му налее още.
	— Всеки ден ме изненадвате все повече и повече — продължи Сюзи. — Мислех си, че ви съобщавам супер сензация, а вие имате вид, че пет пари не давате за нея.
	— Има неща, за които давам не пет пари, а много повече, но за американските ракети, разположени в Европа през 60-те години, изобщо не ми пука. Носеха се много слухове, но какво значение може да има това днес?
	— Огромен дипломатически скандал.
	— Как не! Когато залавят руските атомни подводници край Аляска или в норвежките териториални води, инцидентът е отразен с три реда в някой жълт вестник. И ако това е сензацията, която обещах на главната редакторка, следващия път ще ме изпрати да броя патиците в Сентрал Парк. Хайде, стига. Трябва да ви кажа нещо, но не тук.
	Андрю плати сметката, като напомни на бармана, че блъди мерито е за сметка на заведението. Улови Сюзи за ръката и я поведе навън. Вървяха известно време мълчаливо и после влязоха в метрото на Четирийсет и девета улица.
	— Ще ми кажете ли къде отиваме?
	— Кой перон предпочитате — левия или десния?
	— Все едно ми е.
	— Добре, тогава избираме десния — отговори Андрю и изтласка Сюзи към стълбите.
	Видя една пейка в края на перона и седна на нея. Мина един влак с оглушителен шум.
	— Бележките на Колман не разказват историята, която ви е пробутал вашият скъп приятел Кнопф.
	— Прочетохте ли ги?
	— Колман не е успял да довърши работата си. Трудно е да се направят окончателни заключения — изкрещя Андрю, за да заглуши шума на влака, който влизаше в тунела, — но разбрах защо искаше по-голяма сума. От този текст те побиват тръпки.
	Андрю подаде на Сюзи листа, който бяха отпечатали на принтера в стаята на Джек Колман.
C>
	Искат да убият „Снегурочка“
	Ако не направим нищо, за да я защитим, тя ще изчезне завинаги.
	Под ледената й мантия тече злато, а нашите властници искат да го похитят.
	Единственият начин да отнемат богатствата на „Снегурочка“ е да ускорят края й.
	Но гробът на „Снегурочка“ ще стане гроб на зимата, а това ще разруши всичко.
	Те знаят за последиците, но ги пренебрегват, имам доказателства.
	Освободеният северен път ще им осигури господство и благоденствие.
	Изток или Запад, съюзници или врагове — това вече не е важно. Да ги спрем, е единственият начин да се сложи край на започналото от тях настъпление.
	Нашите властници прибягват до най-позорни средства, за да постигнат целите си.
	Пукнатините са дело на хората, останалото ще извърши природата.
	Да спасим „Снегурочка“ е дълг, който стои по-горе от подчинението, по-горе от Отечеството и ще осигури оцеляването на милиони човешки същества.
C$
	— Разбирате ли нещо? — попита Сюзи.
	— Стилът е доста лиричен, но баба ви е съставила текста, използвайки оперно либрето. Когато го прочетох за първи път, и аз се учудих. После си спомних възбудата на Колман по телефона и се запитах какво е видял той и какво ми е убягнало. Не бях прегледал телефона си, когато го включих, за да се обадя в полицията. Но преди малко, докато ви чаках, видях, че Колман ми е изпратил есемес. Може би като е разбрал, че не ние тропаме на вратата. Точно това последно съобщение ми помогна да разбера смисъла.
	Андрю извади телефона от джоба си и го подаде на Сюзи.
C>
	„Снегурочка“ е полярната шапка.
C$
	— Сега препрочетете текста и ще разберете всичко, освен безумната идея на хората, пожелали стопяването й.
	— Искали са да разрушат полярните ледове?
	— И да отворят най-после Северния морски път. Какъв шанс за нашите управници, които постоянно се боят от затварянето на Панамския канал, единствения морски път между Атлантическия и Тихия океан, позволяващ да се избегнат силните ветрове по 40-ия южен паралел! През него всяка година преминават 100 милиона тона товари. И този канал е собственост на съвсем малка централноамериканска република. Откриването на нов северен път има огромно стратегическо значение. Но този път е неизползваем заради вечните ледове. Истинско златно находище за нашите петролни компании! Спомнете си биографията на любовника на баба ви. Политици, финансисти, магнати, лобисти и собственици на мултинационални компании: всички тези хубавци се срещат, общуват и имат едни и същи интереси. Четирийсет на сто от световните запаси на черно злато се намират под леда и също са недостъпни, докато полярната шапка не се стопи. Спомням си, някъде прочетох, че тази манна небесна възлиза на седем трилиона долара. Мотивът си струва, нали? Ето защо всички наши правителства се противопоставят на всяка мярка за ограничаване на климатичното затопляне. Урагани, цунами, суша, масов глад, повишаване на равнището на моретата, изселване на населението по крайбрежието: всичко това не струва нищо пред седем трилиона долара и два века сигурно енергийно господство. От четирийсет години САЩ, Канада и Русия си оспорват териториалните права върху Арктика. Руснаците дори изпратиха атомна подводница, за да забият знамето си на дъното на океана.
	— Ами нали и ние забихме нашето на Луната, без да станем нейни собственици? — възрази Сюзи.
	— Тя е далеч и там още не са открили петрол. Колко войни сме водили, за да контролираме източниците на черно злато, колко хора са загинали… Но това, което ме ужасява най-много в посланието на баба ви, е намекът, че тези хора са пристъпили към изпълнението на проекта си.
	— Какъв проект?
	— „Пукнатините са дело на хората, останалото ще извърши природата.“ Да се удари ледената покривка в дълбочина, за да се ускори топенето й.
	— Как?
	— Не знам, но като виждаме с каква скорост намалява всяка година, се опасявам, че този сценарий не е фикция. Каквото и да са направили, имам тъжното предчувствие, че то функционира.
	— Искате да кажете, че нашето правителство умишлено е предизвикало топенето на полярната шапка, за да добива нефт в Арктика?
	— Нещо подобно, да. Разбирате какво ще стане, ако открием категорични доказателства за написаното на този лист хартия. Съмнявам се, че последиците ще се ограничат в рамките на обикновен дипломатически инцидент. САЩ ще загубят доверието на всички страни в света. Представете си реакцията на екологичните движения, на антиглобалистите, на страните, които страдат от климатичното затопляне! Да не говорим за европейските ни съюзници, които имат претенции върху запасите в Арктика. „Снегурочка“ е буре с барут и ние сме седнали отгоре.
	— Но тя е и най-прекрасният сюжет в кариерата ви.
	— Ако доживеем да го напиша.
	И докато Андрю и Сюзи препрочитаха текста, който косвено им беше завещала Лилиан, камерите над перона изпращаха образа им на екраните на охраната. Софтуерът за разпознаване, използван след атентатите от 11 септември, вече предаваше данните им.

	* * *

	Мъжът в тъмен костюм стоеше облегнат на прозореца и гледаше града, простиращ се до края на острова, където започваше океанът. По река Хюстън плаваше огромен параход и Елиъс Литълфийлд си помисли, че ако имаше семейство, никога не би го завел да прекара почивката си на един от тези плаващи панелни блокове. Пътуването в стадо за него беше не само вулгарно, но и непоносимо.
	Той прибра очилата си в горното джобче на сакото си и млясна с език. После се обърна и със строг и ядосан вид изгледа хората, насядали около заседателната маса.
	— Предполагах, че вашата организация умее да предвижда събитията, а не да изчаква последиците. Нима никой от вас няма малко свободно време, за да ни достави още сега този документ?
	— Ще сгрешите, ако ги задържите още сега — отговори Кнопф, като наблегна на последните две думи.
	Литълфийлд се доближи до масата и си сипа голяма чаша вода. Пиеше шумно и този звук подразни Кнопф.
	— Вашите гълъбчета са успели да изчезнат за четирийсет и осем часа — продължи той. — Няма да разреша това да се повтори.
	— Вие ли поръчахте блестящата акция на остров Кларкс?
	Литълфийлд погледна сътрудниците си добродушно и съучастнически. Нека всеки от тях знае, че е част от сплотен екип, чийто шеф е той.
	— Не, не е наша работа.
	Литълфийлд отново отиде до прозореца и се загледа.
	Прожекторите оцветяваха в зелено и жълто колосалната конструкция на Емпайър Стейт Билдинг. Това означаваше, че коледните празници наближават. Елиас Литълфийлд помисли, че когато тази афера приключи под негово ръководство, непременно ще отиде да кара ски в Колорадо.
	— Още ли сте принуден да се надпреварвате с други агенции? — попита Кнопф. — Интересно дали пазите родината, или кариерата си?
	— А защо не приемете, че руснаците, канадците или може би норвежците искат да ни изпреварят?
	— Защото те са интелигентни. Вероятно биха поискали да се доберат до доказателства, преди да действат.
	— Оставете този снизходителен тон, Кнопф! Нали лично вие години наред ни уверявахте, че няма такива доказателства. Единствената причина да нарушим пенсионерското ви спокойствие е, че знаете много неща за тази афера. Но вече се съмнявам в ползата от вас. Напомням ви, че в този случай вашата роля е на наблюдател, така че запазете забележките си за себе си.
	Кнопф стана от стола. Взе палтото си от закачалката и излезе.

	* * *

	Метрото спря, скърцайки, вратите на вагона се отвориха. Андрю и Сюзи се качиха в първия вагон и седнаха.
	— Един час след заминаването ни полицаите, които са били у Колман, са получили заповед да напуснат.
	— И кой е издал тази заповед?
	— Агентите на АНС, които уж били дошли да ги заместят.
	— Как го научихте?
	— Помолих един приятел да ми услужи. Обади ми се малко по-късно и ме осведоми.
	— Нали не трябваше да включваме мобилните си телефони?
	— Точно затова сме тук, за да изчезнем от екраните им. Ще слезем на крайната спирка в Бруклин.
	— Не, ще слезем на Кристофър Стрийт, аз също имам новина.

	* * *

	В тъмната нощ светлината от прожекторите на строителната площадка на Фрийдъм Тауър* приличаше на зарево от пожар. Мразовитият зимен дъждец проникваше до костите. Седмо Авеню ехтеше от шума на клаксоните и свистенето на гумите по мокрия асфалт.
	[* Кулата на свободата (Freedom Tower), или Световният търговски център 1, е небостъргач в Ню Йорк, най-високата постройка в града и в западното полукълбо. Височината му заедно с разположената на покрива кула е 541 метра. Разположен е на мястото на разрушените през 2001 година главни кули на Световния търговски център. — Б. Пр.]
	Сюзи бутна вратата на номер 178 и слезе по стръмните стълби, водещи в приземието. Влязоха в залата на „Авангард Вилидж“. Още беше рано и триото на Стийв Уилсън свиреше само за двама клиенти на бара, един самотен мъж в сепаре и друг, който преглеждаше съобщенията в телефона си, като от време на време вдигаше глава. Лорейн Гордън, седнала на високо столче, наблюдаваше залата със самоуверения вид на главнокомандващ. От четирийсет и две години шест пъти седмично беше тук, вярна на поста си.
	Беше посрещала в своя клуб Телониъс Монк*, Майлс Дейвис*2, Ханк Мобли*3, Бил Евънс*4. И за тях, и за всички музиканти, дошли от различните краища на Америка, тя беше просто Лорейн, музата в меката на джаза. Само Шърли Хорн*5 я беше кръстила Фелдфебелката. Но малцина се осмеляваха да я наричат така.
	[* Телониъс Сфиър Монк (Thelonious Sphere Monk) (1917–1982) е джазов композитор и пианист, основател на поджанра бибоп, като неговият стил на свирене по-късно се отдалечава от тази форма. — Б.пр.]
	[*2 Майлс Дейвис (Miles Davis) (1926–1991) е знаменит американски джаз музикант — тромпетист и композитор. Причисляван е, наред с Луис Армстронг и Дизи Гилеспи, към тройката на най-добрите джазови тромпетисти за всички времена. — Б.пр.]
	[*3 Ханк Мобли (Henry (Hank) Mobley) (1930–1986) е американски тенор-саксофонист и композитор. — Б.пр.]
	[*4 Уилям Джон Евънс (William John Evans) (1929–1980) е американски джаз пианист. Започва музикалната си кариера през 50-те години, бързо печели популярност и е определян като един от най-влиятелните джаз пианисти на следвоенния период. — Б.пр.]
	[*5 Шърли Хорн (Shirley Valerie Horn) (1929–2005) е американска джаз певица. След като се дипломира в музикалния факултет на Хауърд Юнивърсити, Хорн основава първото си трио през 1954 г. Майлс Дейвис я кани да подгрява негов концерт през 1960 г. — събитие, което поставя началото на дългогодишното й приятелство с него. Куинси Джоунс е сред почитателите на Шърли и през този период продуцира два от нейните албуми. — Б.пр.]
	Сюзи и Андрю седнаха възможно най-далеч от сцената. Лорейн Гордън се приближи и без дори да поиска разрешение, седна до тях.
	— Призракът се завърна! Къде се загуби?
	— И тук ли сте постоянен посетител? — попита Сюзи.
	— Господинът има запазена бутилка при мен, девойко — отговори съдържателката, без дори да я погледне.
	— Трябваше да изчезна за малко — каза Андрю.
	— Изглеждал си и по-зле, макар че моето осветление винаги разхубавява. Какво направи с жена си?
	И тъй като Андрю не отговори, тя го попита какво ще пие.
	— Нищо — отвърна Сюзи вместо него. — Не е жаден.
	Лорейн оцени дързостта й, но не й го каза. Не обичаше твърде красивите момичета, подозираше ги, че използват задника си, за да постигнат целите си. Всеки път, когато някой музикант я изоставяше или свиреше пиян като талпа, причината беше някакво хубаво момиче, което му беше разбило сърцето.
	— Баба й е свирела в твоя клуб преди много години — каза Андрю и посочи Сюзи. — Името Лилиан Уокър говори ли ти нещо?
	— Нищо — отговори Лорейн, като разглеждаше Сюзи. — Нямаш представа колко музиканти съм видяла, скъпа!
	— А ако се е наричала Лилиан Маккарти? — попита Сюзи, сдържайки желанието си да постави Лорейн на мястото й.
	— Коя година е идвала да свири при мен?
	— Последния път вероятно през 1966-а.
	— Ами това е преди двайсет и шест години, скъпа. Макс и аз още не сме били женени.
	Лорейн Гордън огледа стената, отрупана с черно-бели фотографии на музиканти.
	— Не, не си спомням.
	Сюзи извади от джоба си снимката на Лилиан и я постави на масата. Лорейн я погледна и се насочи към стената. Откачи един портрет и се върна при тях.
	— Ето я баба ти. Всички, които са свирили тук, имат снимки на стената. Обърни я, отзад има посвещение.
	С треперещи ръце Сюзи дълго разглежда сияещото лице на Лилиан. Имаше вид на друга жена. На нито една от снимките, които Сюзи познаваше, не изглеждаше толкова щастлива. Обърна снимката и без да покаже учудването си, я бутна към Андрю.
	Вместо посвещение беше написано: Осло, Културисторикс, Фредерикс Гейт 3.
	Андрю се доближи до Лорейн и прошепна на ухото и.
	— Ще ми направиш ли една услуга? Ако някой попита за нас тази вечер, не си ни виждала.
	— Не съм от онези, които прикриват неверни съпрузи.
	Андрю впери поглед в очите й и Лорейн разбра, че става дума за нещо друго.
	— Да нямаш неприятности с ченгетата?
	— По-сложно е, трябва да печеля време.
	— Тогава изчезвайте и двамата. Минете през кулисите. В края на коридора има врата, която отвежда към площад „Вийвърли“. Ако не са ви видели да влизате, няма да ви видят и да излизате.


	Андрю заведе Сюзи в „Теим“, неугледно заведение, в което обаче сервираха най-хубавите фалафели в Манхатън. След това решиха да се поразтъпчат из Уест Вилидж.
	— Няма да се връщаме в „Мариот“, адресът вече им е известен — каза Андрю.
	— Има и други хотели в Ню Йорк, изберете, който искате, но по-бързо, защото замръзнах.
	— Ако имаме работа с АНС, вече всички хотели в града са получили нашите отличителни черти, а дори и най-мизерните не се шегуват със сигурността.
	— Няма цяла нощ да скитаме из улиците, я?
	— Познавам няколко бара, където ще сме спокойни.
	— Спи ми се.
	Андрю влезе в една телефонна кабина на ъгъла на улиците „Пери“ и „Блийкър“.
	— Да няма още едно убийство? — разтревожи се Пилгез.
	— Още не, но имам нужда от сигурно място, за да прекарам нощта.
	— Идете в Бронкс — нареди Пилгез, след като размисли известно време. — Намерете кафе „Колониал“ на Уайт Плейнс Роуд и попитайте за Оскар. Кажете, че аз ви пращам, ще ви подслони, без да задава въпроси. Кой ви преследва, Стилман? Инспектор Морели, когото бях помолил да не ви закача, ми се обади преди малко. Всички ченгета в града ви издирват.
	— АНС — отговори Андрю.
	— Тогава забравете адреса, който ви дадох. Затворете и изчезвайте от мястото, където се намирате.
	Андрю хвана Сюзи за ръка и двамата се затичаха към река Хъдсън. На първото кръстовище той махна на едно такси и грубо я избута вътре.
	— Зная къде никога няма да ни потърсят — измърмори Андрю.

	* * *

	Долорес беше изгасила компютъра си. Канеше се да напусне офиса, когато видя Андрю да влиза заедно с млада жена. Тя вдигна глава и изгледа двамата посетители.
	— Вие сте Сюзи Бейкър, нали?
	Сюзи протегна ръка, която Долорес стисна без особено въодушевление.
	— Имам нужда от вас, Долорес — каза Андрю и свали палтото си.
	— Мислех, че ще ме заведете на вечеря. Имате късмет. Оливия Стърн току-що излезе оттук. Не знам какво пак сте направили, но ви е сърдита и ви търси навсякъде. Искаше да знае дали съм ви виждала или чувала напоследък. Не беше нужно да я лъжа.
	Долорес отново включи компютъра и постави пръсти на клавиатурата.
	— Какво ще искате този път?
	— Нищо, никаква информация, само ще преспим тук.
	— В моя офис?
	— Моят се намира в полезрението на Оливия и Олсън ми е съсед.
	— Винаги намирате нужните аргументи, Стилман. По-добре ми кажете, че всички полицейски служби по света я издирват и че не искате да прекарате нощта с нея заради някакво непристойно желание.
	— Изобщо не е моят тип! — възкликна Сюзи. — Отгатнахте, трябва да се скрия.
	Долорес вдигна рамене и отмести стола.
	— Ами тогава, чувствайте се като у дома си. Чистачите минават към 6 часа, искате ли да ви събудя по-рано? Някои хора са ме будили и в пет и половина — добави иронично Долорес и се отправи към вратата.
	— Долорес? — извика Андрю.
	— Какво още?
	— Ще ви помоля да потърсите някои неща.
	— А, все пак! Помислих, че ме смятате за собственичка на бардак. Слушам ви. За какво става дума?
	— За официални документи, статии и всичко, засягащо петролните резерви в Арктика, докладите от геоложките и метеорологичните експедиции около полярния кръг и последните съобщения за топенето на ледовете, написани най-вече от чужди учени.
	— И всичко това го искате за утре?
	— Краят на седмицата ще бъде най-добре.
	— Ще минете ли при мен?
	— Не, ще отсъствам известно време.
	— Тогава къде да ви изпратя информацията?
	— Ще направите нов пощенски адрес на ваше име. Сложете за парола името на котката ви, аз ще се свържа.
	— Май сте попаднали на едър дивеч, а, Стилман? — попита Долорес на прага на офиса.
	— По-едър, отколкото можете да си представите.
	— С вас нищо не си представям — така няма опасност да се разочаровам — каза тя, като хвърли последен поглед на Сюзи, излезе от стаята.


>	13.

	Елиас Литълфийлд стоеше на края на дълга маса и даваше последователно думата на своите сътрудници. Изслуша ги внимателно. Досиетата бяха много и заседанието продължаваше вече два часа. Телефонът му започна да вибрира, той го погледна, извини се и излезе.
	Отиде в кабинета си, разположен до заседателната зала, и седна на бюрото си. Завъртя фотьойла, за да се наслаждава на гледката, преди да започне разговор със събеседничката си.
	— Кнопф току-що си отиде — каза тя.
	— Какво искаше?
	— Да разбере дали двете му протежета са идвали при мен. Последвах съветите ви и му казах истината.
	— Показахте ли им снимката?
	— Копието с адреса, който ми наредихте да напиша на гърба.
	— Никой ли не се усъмни?
	— След като си тръгнаха, сложих на мястото фотографията, която Кнопф ми беше дал, ако евентуално си я поиска, но засега не го е направил. Когато дойде вчера, не можех да предположа, че ще действа сам, без да ви предупреди.
	— Донякъде и ние сме виновни. Кнопф е от старата школа. Никога не прие да стои настрана, когато го прехвърлиха при нас.
	— И какво ще стане с него?
	— Не се тревожете, ще продължи да пенсионерства, отсега нататък е безобиден. Благодаря за тази вечер.
	Лорейн Гордън затвори и се зае с клиентите си. Елиас се върна в заседателната зала.
	— Кнопф ще дойде след малко: искам всеки да е на поста си, когато пристигне. Какво става с устройствата за видеонаблюдение и подслушване?
	— Невъзможно е да ги поставим на входа на дома му, твърде е опитен и веднага ще разбере. Няма как да влезем в апартамента му, неговият приятел работи вкъщи и когато отсъства, техният хазяин изпълнява ролята на охранител.
	— Постарайте се да ги измъкнете и двамата, ако трябва, подпалете къщата. Искам да записвате всички негови разговори, дори и когато пее под душа. Къде са Бейкър и журналистът?
	— Проследихме ги след излизането им от клуба. Скриха се в помещенията на „Ню Йорк Таймс“, завардили сме всички изходи.
	— Вие четиримата — обърна се Елиас към двете жени и двамата мъже, седнали отляво — още утре заминавате за Норвегия. Ще се разделите на два екипа. Когато вашите хора се появят в музея, ще се намесите. Кнопф ще отиде на мястото, където се надява да ги открие, ще го задържите също, но кротко. Ако имаме късмет, ще го заловим с досието.
	— Мислите ли, че той наистина знае къде се намира това досие? — попита мъжът отдясно на Елиас. — Защо не е отишъл да го вземе и да им го предаде?
	— Защото никога не е имал подобно намерение. Кнопф не е предател. Никога нямаше да ни обърне гръб, ако Сюзи Бейкър не се беше намесила. Всеки от нас има слабо място, неговото беше сенаторът Уокър. Обичаше го и винаги се е държал с него като куче пазач. Дори мисля, че все още го обича. Бих желал друг изход, но нещата са такива, каквито са, и имаме само един избор: да накараме тази групичка да замлъкне завинаги. Когато го заловим на място, Кнопф ще ни послуша, той е разумен човек.
	— А приятелят му? — попита мъжът отдясно на Литълфийлд.
	— Когато най-сетне поставите „бръмбарите“, ще разберем какво знае и какво не знае и тогава ще решим.
	— Не мислите ли, че трябва да им отпуснем малко юздите? — намеси се друг сътрудник. — Ако не успеят да напуснат страната, как ще стигнат до Осло?
	— Повярвайте ми, Кнопф ще им помогне. Ако улесним заминаването им, той ще се усъмни.

	* * *

	Сюзи беше свикнала да спи на пода, но Андрю доста се измъчи. Заболя го кръстът. Докато разтриваше гърба си, лицето му се изкриви от болка.
	— Може да опитаме през Канада — каза той и се надвеси над екрана на компютъра на Долорес.
	— Какво да опитаме?
	— Мексико е най-сигурно. Оттам можем да отидем с кола до Гватемала и от летището в Гватемала Сити да вземем самолет за Европа. В Централна Америка не обичат АНС.
	— Цяла седмица, за да стигнем до Осло? Това е лудост!
	— Нямам нищо против летище „Кенеди“, утре ще сме или в Осло, или мъртви, което е по-вероятно.
	— Опасно ли е да използвам телефона?
	— След „Уотъргейт“ журналистическите линии са сигурни, не мисля, че правителството ще посмее да подслушва „Ню Йорк Таймс“. На кого искате да се обадите?
	— На туристическата ми агенция — отговори предизвикателно Сюзи.
	— Която е отворена в 5 часа сутринта?

	* * *

	Стенли погледна будилника на нощното шкафче и вдигна очи към небето. Изръмжа и преди да стане от леглото, изрита чаршафите. Наметна халата си, изкрещя: „Идвам“, а телефонът продължаваше да звъни.
	— Да не си забравил нещо? — попита той.
	— Стенли, аз съм, Сюзи, искам да говоря с Арнолд.
	— Имате ли представа колко е часът?
	— Спешно е.
	— С вас винаги е спешно.
	— Не затваряйте, Стенли, този път наистина е важно и засяга и Арнолд. Събудете го и ми го дайте, моля ви.
	— Не се е прибрал и ще се върне след няколко дни. Оставил е съобщение на телефонния секретар. Сигурно разбирате, че не знам къде е. Какво искате от него?
	— Да ми помогне да стигна до Осло възможно най-бързо, и като казвам бързо, имам предвид светкавично.
	— Ами вземете самолета.
	— Невъзможно е с редовен полет.
	Стенли нави шнура на пръста си и погледна снимката на Арнолд и себе си, поставена на масичката. Беше направена в Белиз по време на редките почивки, които прекарваха заедно. Впрочем Стенли беше почти сигурен, че Кнопф не беше избрал това място случайно.
	— Ако ви помогна да отидете в Норвегия, съществува ли и най-малкият шанс да се установите там окончателно? Прекрасна страна, ще бъдете щастлива, нали много обичате студа.
	— Стенли, ако ми помогнете, заклевам се, че повече никога нито вие, нито Арнолд ще имате работа с мен.
	— Амин! Дайте ми време да проуча въпроса и да се срещнем пред пързалката в Сентрал Парк след един час.
	След като затвори, Стенли взе снимката и прошепна на приятеля си:
	— Надявам се, че ще удържиш на думата си, приятелю, защото в противен случай няма да ме намериш, когато се върнеш.

	* * *

	Разсъмваше се, паркът все още тънеше в сумрак, но по алеите вече тичаха любители на джогинга и парата от дъха им сякаш ги предшестваше. Стенли крачеше напред-назад пред входа на пързалката, борейки се със студа. Подскочи, когато Сюзи сложи ръка на рамото му.
	— По дяволите, изплашихте ме, имам слабо сърце.
	— Съжалявам, не можех да ви извикам, опасно е.
	— Какво пак сте направили? Не, по-добре нищо не ми казвайте, не искам да знам.
	— Можехте…
	— Нали много бързате? Оставете ме аз да говоря.
	Стенли погледна над рамото на Сюзи.
	— Кой е онзи тип, дето ни дебне зад дървото?
	— Мой приятел.
	— Шегаджия! Представете се на гишето в „Атлантик Авиейшън“ на летището в Тетерборо в 11 часа под името госпожа Кларкс. Ако пътувате с този тарикат, който се мисли за маймуна, можете да обясните, че е ваш бодигард. Един мъж ще дойде да ви вземе и ще ви отведе в самолета без никакъв контрол.
	— А после?
	— После ми се доверявате и утре сте в Осло.
	— Благодаря, Стенли.
	— Не ми благодарете, предполагам, че Арнолд би пожелал да постъпя по този начин. Правя го заради него, а не заради вас, макар че, за съжаление, това е почти едно и също.
	Стенли пъхна ръце в джобовете си и тръгна. Мина край дървото, зад което стоеше Андрю, и му прошепна.
	— Нямаш представа колко си смешен, човече!
	След тези думи Стенли изчезна във все още тъмния парк.
	— Всичко е наред — каза Сюзи, — имаме билети за Норвегия.
	— В колко часа заминаваме?
	— Единайсет часа на летището в Тетерборо, ще ви обясня по пътя.
	Андрю извади от джоба си плика на Саймън и подаде на Сюзи десет банкноти по сто долара.
	— Вземете такси, магазините в Нолита* отварят в 8 часа, купете ни топли дрехи. Дотогава се отбийте в някоя дрогерия и купете тоалетни принадлежности, два фенера, може да ни потрябват, и всичко, което смятате за полезно.
	[* Район в Южен Манхатън. Названието му идва от North of Little Italy (Север на Малката Италия — англ.). Прочут с бутици и ресторанти. — Б.пр.]
	— Удвоете сумата — каза Сюзи, след като преброи банкнотите.
	— Искам да купите пуловери и четки за зъби, а не смокинг и вечерна рокля.
	— А вие къде ще отидете, докато пазарувам?
	— Не е ваша работа. Ще ме намерите в 8:45 на този адрес — каза той и надраска нещо в бележника й. — Ще ви чакам на тротоара.

	* * *

	Кафето беше пълно с униформени полицаи — нищо чудно, защото заведението се намираше срещу конюшните на Конната полиция.
	Валери бутна вратата и лицето й замръзна, когато зърна Андрю, седнал на бара.
	Поздрави няколко души, докато си проправяше път, и се приближи до Андрю. Полицаят, който пиеше кафе до него, й отстъпи мястото си и отиде да седне при други колеги, настанени в едно сепаре.
	— Какво правиш тук? — прошепна тя.
	— Дойдох да те видя.
	— Не си избрал най-подходящото място. Издирват те, снимката ти е на входа на всеки участък в компанията на други бандити.
	— Приятелите ти са свикнали да гледат хората от седлата си. Никой не ми обърна внимание. Кой би предположил, че един преследван човек доброволно ще се навре в устата на вълка?
	— Какво си направил, Андрю?
	— Проявих интерес към едно досие, което смущава някои високопоставени хора.
	— Аржентина не ти ли беше достатъчна?
	— Имам нужда от тебе, Валери.
	— Искаш от мен услуга, така ли? Затова ли си дошъл?
	— Не, имам нужда от теб, за да живея. Липсваш ми, исках да ти го кажа, преди да замина.
	— Къде отиваш?
	— Далеч.
	— И кога ще се върнеш?
	— Не знам. По-опасно е, отколкото Аржентина.
	Валери остави чашата си и се загледа в парата, която се издигаше от нея.
	— Андрю, не искам, разбираш ли, не искам повече да прекарвам нощите си във фотьойл в болничната стая и да се моля да се събудиш. Всички, които идваха да те видят, питаха дали те боли и никой не ме попита аз как се чувствам. Страдах мълчаливо, докато те гледах и си спомнях, че в деня на сватбата ни ти обичаше друга.
	— Присъствието ти беше единствената причина да оцелея. Знаех, че си до мен, понякога чувах гласа ти. Напрегнах всичките си сили да дойда на себе си и да ти поискам прошка. Не можех нито да се движа, нито да говоря. А в деня, когато най-сетне отворих очи, ти не беше там. Знам как постъпих и съжалявам, но никога не съм ти изневерил. Ще направя всичко възможно, за да ми простиш някой ден. Мислиш ли, че не искам да съм по-добър, да съм мъжът, с когото би желала да прекараш живота си?
	— Може би е твърде рано или твърде късно, не зная, Андрю — прошепна тя.
	Андрю погледна часовника над бара.
	— Трябва да вървя — въздъхна той. — Ти остани, исках само да ти кажа тези неща, преди да замина.
	— Какво да ми кажеш, че съжаляваш?
	— Че съм твой.
	Андрю стана и тръгна към вратата. Бутна един полицай и се извини. Полицаят го изгледа със странен израз и Валери незабавно стана и се приближи до тях.
	— Ела! — каза тя и хвана Андрю за ръката.
	После потупа ченгето по рамото, попита го как е и изведе Андрю от кафето.
	— Благодаря — промърмори Андрю, когато се озоваха на тротоара.
	— За какво?
	Пред тях спря такси. Сюзи се показа на задното стъкло. Валери я изгледа.
	— С нея ли заминаваш?
	Андрю само кимна с глава и отвори вратата.
	— Искаше да знаеш какво да направиш, за да ти простя. Не заминавай.
	— Днес не ти си жертвата, Валери, защото аз съм този, който те обича.
	Андрю втренчи очи в нея, после наведе поглед и се качи в таксито.
	Когато колата се отдалечи, той се обърна и я погледна през задното стъкло.
	Валери стоеше сама до един уличен фенер и преди таксито да завие, той видя как тя се върна в кафенето.

	* * *

	Валери прекоси залата като автомат и седна пред чашата с кафе. Полицаят, когото Андрю беше блъснал, дойде при нея.
	— Кой беше този тип? Лицето му май ми е познато.
	— Приятел от детските години, но детството ми е толкова далеч.
	— Мога ли да направя нещо за теб, Валери? Не изглеждаш добре.
	— Ще ме заведеш ли днес на вечеря?

	* * *

	— Чантите са в багажника — каза Сюзи. — И откъде го измислихте това кафене? Да бяхте ми наредили да вляза вътре, щеше да е още по-дискретно.
	— Можете ли да мълчите, докато стигнем до летището?
	Сюзи не проговори през целия път. Прекосиха Вашингтон Бридж и Андрю се загледа в отдалечаващия се Манхатън.


	Сюзи се представи на гишето на „Атлантик Авиейшън“ като госпожа Кларкс, както й беше заръчал Стенли. Жената на рецепцията ги помоли да изчакат в салона. След няколко минути при тях дойде мъж и им каза: „Последвайте ме“, и ги изведе от сградата.
	Тръгнаха покрай решетката, която ограждаше летищните съоръжения. Наблизо беше спрял влекач. Мъжът махна покривалото на количката, закачена за него, хвърли двете чанти и им нареди да се качат, след което ги закри с покривалото.
	Потеглиха. Седнали по турски с чанти на коленете, Андрю и Сюзи чуха скърцането на желязна врата, след което влекачът ускори движението си.
	Премина по пистата и се спря пред един „Гълфстрийм“ с тексаска регистрация.
	Слязоха и мъжът им показа багажното отделение на самолета. Той беше кацнал така, че не можеше да бъде забелязан от терминалите.
	— Минете от тук и стойте в задната част на самолета, докато излети. Този полет е до Халифакс. По пътя пилотът ще поиска да кацне в Сен Пиер и Микелон. По време на престоя ще се върнете в багажното отделение и ще излетите към Осло. Малко преди кацането в Норвегия пилотът ще съобщи за някои технически проблеми и ще поиска разрешение да се приземи на летище, разположено на трийсетина километра от Осло. Ще напуснете самолета, ще ви чака кола, която ще ви закара, където пожелаете. После ще се оправяте сами. Някакви въпроси?
	— Никакви — отговори Сюзи.
	— И още нещо — продължи мъжът и подаде на Сюзи плик. — Помолиха ме да ви предам това. Като пристигнете в града, купете „Хералд Трибюн“ и прочетете съобщенията. Предполагам, че знаете какво означава това. Добър път и успешна мисия.
	Андрю и Сюзи се качиха на транспортната лента, която водеше към багажното. Мъжът затвори вратата и даде знак на пилота. Реакторите заръмжаха и самолетът потегли към пистата за излитане.


>	14.

	Колата премина през гора и след това навлезе в поле, покрито със сняг. Нивите, отделени с огради, имаха печален вид и напомняха дворове на затвор. На хоризонта са появиха хижи с димящи комини. После видяха едно езеро, прекосиха няколко села и на разсъмване пристигнаха в покрайнините на Осло.
	Сюзи взе от чантата си плика, който й дадоха преди заминаването. В него имаше пътеводител, норвежки крони и адреса на хотел, който тя съобщи на шофьора.
	Хотелът беше скромен, но собственикът не им поиска нито паспорти, нито да попълнят регистрационни талони.
	В стаята имаше две легла, покрити с изтъркани кадифени завивки и разделени с чамова нощна масичка. Прозорецът гледаше към входа на завод. Виждаха се забързани работници. Сюзи дръпна памучното перде и отиде да се изкъпе в банята, която беше много малка, но пак добре, че я имаше.

	* * *

	Атмосферата в столовата напомняше манастир. Сервитьорката беше на неопределена възраст и се оттегли веднага, оставяйки Андрю и Сюзи в компанията на мъж и жена, седнали до бюфета. Мъжът четеше вестник, а жената много внимателно мажеше сухари с червеникав конфитюр. Те ги поздравиха с поглед и всеки отново заби нос в чинията си.
	Андрю се качи да донесе чантите. Плати сметката и взе една диплянка с картата на града и разписанието на влаковете.
	Сюзи, която често се оплакваше от студа в Бостън, преразгледа мнението си, когато усети ледения вятър, брулещ покрайнините на Осло.
	Вървяха пеш до гара „Аскер“. Андрю попита служителя на гишето от кой перон тръгват влаковете по линията Драмен в посока Осло. На съвсем приличен английски човекът им обясни пътя.
	След петнайсет минути червената мотриса влезе в гарата… Това беше регионален влак, каквито обслужват всички големи градове по света, но вятърът беше изписал вагоните му с ивици сивкав сняг.
	На Централната гара в Осло Сюзи веднага отиде в една будка за вестници. Купи два броя „Хералд Трибюн“ и отведе Андрю в едно кафене.
	— Ще ми намажете ли една филийка с масло? — каза тя и отвори всекидневника.
	Андрю се наведе над рамото й.
	— Какво търсим?
	— Някакво безобидно съобщение.
	— Откъде сте научили всичко това?
	— След като Кнопф ми е кръстник, значи, съм преминала през добра школа — отговори Сюзи. — Той ми е разказвал, че по време на студената война обявите в „Хералд“ служели за кореспонденция на всички тайни служби, които така предавали информация. Свръхсекретни сведения преминавали границите, без никой да може да ги залови. И по тази причина всяка сутрин службите на контраразузнаването следели най-подробно въпросните обяви и търсели шифровани послания. Ето го, открих нашето — възкликна тя и посочи с пръст следния текст:
C>
	Скъпи Кларк,
	Всичко е наред. Чакам те в Бриген да ядем херинга.
	Телефонирай в Бергенхаус.
	Не забравяй да купиш мимози, сега започва сезонът.
	Привет
C$
	— И това съобщение е за вас, така ли?
	— Мимозата е била любимото цвете на баба ми. Само аз знам това.
	— А какво означава останалото?
	— Че има някакъв проблем. Мисля, че Кнопф е в Норвегия.
	— Продължавате ли да му се доверявате?
	— Повече от всякога.
	Андрю разтвори пътеводителя.
	— Ще посетим ли най-сетне Музея по естествена история?
	Сюзи сгъна „Хералд Трибюн“ и го сложи в чантата си.
	— Не мисля. Щом Кнопф ни пише, че всичко е наред, значи, е точно обратното. Ако споменава остров Кларкс, иска да ни предупреди за някаква опасност.
	Андрю разлистваше книжката. Спря на картата на Норвегия и започна внимателно да я изучава.
	— Ако предпочитате да ядете херинга, то Бриген е ето тук, на западното крайбрежие. Можем да отидем с влак или с кола. И в двата случая ще са ни нужни седем часа. Бих избрал влака, не виждам как ще наема кола, без да представя документи, а не ми се иска да го правя — каза той и затвори пътеводителя.
	— Може и с хидроплан — предложи Сюзи и показа на Андрю рекламното каре на гърба на книжката.
	Излязоха от гарата и скочиха в едно такси, което ги отведе на пристанището.

	* * *

	Хидропланът, привързан за кея, се поклащаше на поплавъците си. В края на пристанището дървена барака служеше за офис на компанията „Нордеъруей Тур“. Андрю бутна вратата. Мъж с внушително шкембе седеше във фотьойл. Беше поставил краката си на ниска масичка и хъркаше като стара печка, пълна с дърва. Сюзи се прокашля. Мъжът отвори очи, прозина се и широко се усмихна. С бялата си брада приличаше на Дядо Коледа, изскочил от северна приказка.
	Сюзи го попита дали може да ги отведе в Бриген. Протягайки се, мъжът й каза, че срещу десет хиляди крони ще бъдат там след два часа. Но първо трябвало да достави някакво оборудване — добави той и погледна часовника си. Щял да се върне малко след обед. Сюзи му предложи още две хиляди крони и той реши, че оборудването може да почака.
	Хидропланът приличаше на приветливия си собственик: червен нос и обемисто тяло. Добродушен шишко на къси крака поплавъци. Андрю застана на мястото на втория пилот — нищо не разбираше от навигация, но капитанът беше решил така. Сюзи се настани отзад. Двигателят се изкашля, пусна облак дим и забръмча равномерно. Капитанът освободи швартовото въже и затвори люка.
	Хидропланът се носеше към естуара, като се клатеше всеки път, когато пресичаше пътя на шлеповете, плаващи в пристанището.
	Когато подминаха фара, капитанът завъртя ръчката за газта, двигателят забръмча, кабината се затресе.
	— Махнете си краката от лоста, ако не искате да отидем на дъното! За педала говоря, по дяволите! Вдигнете си краката!
	Андрю го послуша и самолетът се издигна.
	— Времето е хубаво — продължи капитанът, — няма да клати много.
	Той направи завой и Сюзи видя как се отдалечава пристанището на Осло.

	* * *

	Дрезгава светлина проникваше през бойниците на крепостта Бергенхаус. Отскоро залата на стражата беше мебелирана в някогашния си вид. Дървената маса и няколкото пейки бяха изработени от най-добрите дърводелци и мебелисти в областта. Реставрацията още не беше завършила и тази част от музея не беше отворена за публиката.
	Кнопф се разхождаше по пръстения под. Ако не чуваше боботенето на траулерите, които влизаха в пристанището, би повярвал, че се е върнал векове назад. Като видя лицето на влизащия в помещението мъж, той си помисли, че фантазиите му са се реализирали.
	— Мислех, че сте пенсиониран — каза Аштън, когато се доближи до него.
	— Някои хора нямат право на това — отговори Кнопф.
	— Беше ли необходимо да се срещнем?
	— Тя е тук. Дойдох няколко часа преди нея.
	— Матилда?
	— Матилда умря, говоря ви за дъщеря й.
	— Тя знае ли?
	— Не, разбира се. Само ние двамата знаем.
	— Тогава защо е дошла в Норвегия?
	— За да спаси кожата си.
	— И вие искате да й помогнете, нали?
	— Надявам се, зависи до голяма степен от вас.
	— От мене ли?
	— Това досие ми е нужно, Аштън, то е единствената разменна монета, за да спра глутницата, която е по петите й.
	— Господи, Кнопф, като ви слушам, имам чувството, че сме се върнали с четирийсет години назад.
	— Точно това почувствах и аз. Като ви видях, въпреки че по онова време нещата бяха по-лесни. Не убиваха хората от собствения си лагер.
	— Вашите хора ли я преследват? Знаят ли, че досието съществува?
	— Подозират.
	— И искате да им го дадете, за да спасите внучката на Лилиан.
	— Тя е последната Уокър. Заклех се на дядо й, че ще я пазя до края на живота си.
	— Трябвало е да умрете по-рано. Не мога да направя нищо, Кнопф, нито за вас, нито за нея. И, повярвайте ми, искрено съжалявам. Досието не е у мен, но дори ако знаех къде е, нямам средство да го получа.
	— Какво средство?
	— Ключът от сейф, който никой не може да разбие, без да унищожи съдържанието му.
	— Но вие знаете къде е той.
	— Вървете си, Кнопф, не е трябвало да предприемате това пътуване и нашите пътища не трябваше да се пресекат.
	— Няма да си тръгна с празни ръце, Аштън. Дори и ако се наложи…
	— Да ме убиете ли? С бастун? Бой на дърти петли… Хайде, стига, Кнопф, прекалявате…
	Кнопф сграбчи Аштън за гърлото и го блъсна към стената.
	— За възрастта си съм доста запазен, а по очите ви виждам, че ви се живее. Къде е досието?
	Лицето на Аштън ставаше все по-червено поради липсата на кислород в дробовете му. Опита се да се бори, но Кнопф беше по-силен от него. Краката му се подкосиха, Аштън падна на земята и повлече и нападателя си.
	— Давам ви последен шанс — наведе се над него Кнопф и отпусна хватката си.
	Аштън се закашля и възвърна нормалното си дишане.
	— Двама старци в смъртен двубой — промълви той. — Като си спомня за онова, което сме вършили, за хората, които сме обучили… Жалка картина!
	— Пазех тайната за лъжата ви, Аштън. Знаех, че не сте изпълнили задачата си. Ако бях проговорил, сега щяхте да гниете в гроба.
	— Узнахте я, защото Едуард ви я съобщи. Креватна информация, май така се казва?
	Кнопф зашлеви Аштън. Възрастният офицер от разузнаването падна на земята. Изправи се, като търкаше бузата си.
	— Знам всичко за вас и сенатора.
	— Тя ли ви го каза?
	— Разбира се, че тя. Докато я водех към смъртта в гората на сто километра оттук, тя ми разказа целия си живот, включително спомена за онзи ден, когато влязла в спалнята и ви заварила в леглото заедно с мъжа си. Трогателно е, че чувствата ви към сенатора не са отслабнали с времето. Ако искате, можете да ме удушите, но това нищо няма да промени. Не мога нищо да направя, за да спася младата Уокър. Ваша работа е да я пазите, не е моя.
	Кнопф се отправи към една от бойниците. Разкъса найлона, който закриваше отвора й, и впери очи в гледката. От мястото си можеше да види пристанището и врязващите се в сушата фиорди. След колко ли години щяха да изчезнат под вълните? Двайсет, трийсет, може би малко повече. Дали тогава от стените на старинния град щяха да се виждат в северната нощ огромните пламъци на нефтените платформи, които ще се появят в Арктическия океан като ескадри от брандери*, подпалени от безумието на хората?
	[* Брандер (на немски Brander)е плавателен съд, натоварен със запалими или взривни вещества, който се запалва и се пуска срещу неприятелски кораби (по принцип дървени), за да бъдат подпалени. Би могъл да бъде управляван от екипаж, който го напуска по средата на пътя, или да се пусне по течението или вятъра в посока на вражеските кораби. Брандери са били наричани и стари кораби, потапяни на различни места на пътя на противника, например на изхода на залив или пристанище, с цел заграждане (XIX в. — средата на XX в.). — Б. Пр.]
	— То е там, нали? — каза замислено Кнопф. — Скрили сте го в роклята й. „Снегурочка“ пази тайната, която я осъжда на смърт. Много хитро, никой не би се сетил.
	— Аз — каза Аштън и се приближи до Кнопф.
	Ножът го прободе в гърба малко над кръста. Аштън заби острието до гарда.
	Болката прониза Кнопф и той се свлече с изкривено лице.
	— И ще я пази до смъртта си — прошепна Аштън на ухото му. — Досието ще изчезне с нея.
	— Защо? — изстена Кнопф и падна на земята.
	С почти приятелски жест Аштън му помогна да се облегне на стената. Коленичи до него и въздъхна:
	— Никога не ми е доставяло удоволствие да убивам. Всеки път, когато трябваше да го направя, за мен беше ужасно изпитание. Не е приятно да видиш как умира твой стар съюзник. Вашата мисия беше да пазите сенатора Уокър и внучката му, а моята — да пазя жена му. Вашият инат ни противопостави един на друг — нямах друг избор.
	Кнопф се усмихна, лицето му се сгърчи. Аштън го хвана за ръката.
	— Много ли ви боли?
	— По-малко, отколкото си мислите.
	— Ще остана с вас до края, поне това ви дължа.
	— Не — прошепна Кнопф, — предпочитам да бъда сам.
	Аштън го потупа по ръката. Стана и олюлявайки се, тръгна към вратата. Преди да излезе, се обърна още веднъж и погледна Кнопф. Тъгата в очите му не беше престорена.
	— Съжалявам.
	— Знам — отговори Кнопф. — Хайде, тръгвайте!
	Аштън вдигна ръка към челото си и отдаде военен поздрав. Нещо като сбогом на стария си другар.

	* * *

	— Скоро ще пристигнем — каза пилотът, като показа дървените къщички на Берген, които се виждаха в далечината. — Морето е бурно, ще спра в началото на фарватера. Сложете си коланите, в хидроплана при кацане има риск — при кабриране положението става напечено.
	— Какво е това Бергенхаус, където трябва да се обадим, като пристигнем? — обърна се Андрю към Сюзи.
	— Нямам представа, ще видим на място, може да е ресторант, където сервират херинга.
	— Ако е така, Кнопф ни е оставил съобщение в най-близката телефонна кабина.
	— Бергенхаус не е ресторант — засмя се пилотът. — Той е старинна крепост. Намира се отдолу вдясно — уточни той и наклони хидроплана. — Най-старите запазени сгради са от 1240 г. През войната кораб с взривни вещества се разбил в крепостта! Експлозията и пожарът били толкова силни, че унищожили почти всичко. А сега стига приказки, кацаме!

	* * *

	Елиас Литълфийлд заключи вратата на офиса си, седна на креслото и взе телефона.
	— Аз съм, господин вицепрезидент.
	— Драги Елиас, вие сте единственият човек, който все още ме нарича „господин вицепрезидент“. Какво е положението?
	— Изпревариха ни на пристанището в Осло, но знаем къде отиват и нашите хора ще ги настигнат.
	— Мислех, че сте им заложили капан.
	— Кнопф се усъмни и вероятно е намерил начин да ги предупреди. Те не отидоха на срещата.
	— И къде са сега?
	— В Бриген. Нашите екипи ги преследват с кола. Уокър и нейният журналист са ни изпреварили с четири часа, но не се тревожа, ще ги заловим.
	— Имате ли представа какво ще правят там?
	— Ще се срещнат с Кнопф, предполагам.
	— А, значи и той ви се е изплъзнал.
	— Той е противник, който познава много добре всички ходове на нашите служби. Плячка, която трудно се…
	— Спестете ми оправданията си. Досието у него ли е, да или не?
	— Надявам се да е у него: ако е така, той ще иска да го изтъргува срещу живота на протежето си. Затова ви се обаждам: какво желаете да направим?
	Вицепрезидентът нареди на прислужника, който току-що бе влязъл в стаята и му носеше лекарствата, незабавно да напусне.
	— Вземете документите и унищожете всички заедно с Кнопф. Кланът Уокър ми отрови живота. Нека тя да върви при дядо си в ада! О, знам какво мислите, Литълфийлд. Че и аз скоро ще отида при тях на същото място. Всеки със съдбата си. Досието „Снегурочка“ трябва да изчезне, става дума за националната сигурност.
	— Знам, господин вицепрезидент, може да разчитате на мен.
	Вицепрезидентът се наведе и отвори чекмеджето на нощното шкафче. Погледна Библията и снимката, която му служеше за разделител на страниците. Снимка, която лично той беше направил в един хубав летен ден на остров Кларкс преди четирийсет години.
	— Обадете ми се, когато всичко свърши. Оставям ви. Очаквам да ми се обадят.
	Вицепрезидентът прекъсна разговора с Елиас Литълфийлд и натисна копчето за другата линия.
	— Кнопф е мъртъв — каза гласът отсреща.
	— Сигурен ли сте? Този тип е като котките, има девет живота.
	Аштън не отговори.
	— Какво става? Защо мълчите? — попита вицепрезидентът. — Досието у него ли беше?
	— Никой няма да получи това досие. Уговорката ни остава непроменена.
	— Тогава защо убихте Кнопф?
	— Защото се приближаваше до него и искаше да го използва като разменна монета срещу живота на внучката на Лилиан.
	— Аштън, размислете, ние сме вече стари, нашата уговорка няма да ни надживее. Ще има други като Кнопф и Сюзи Уокър, други разследващи журналисти. На всяка цена трябва да унищожим онова, което сме правили, преди да…
	— Което ВИЕ сте правили — поправи го Аштън. — Убих Кнопф, защото вероятно щеше да ви даде досието, а аз никога не съм ви имал доверие. Оставете малката Уокър на мира, тя е безобидна.
	— Тя — може би, но журналистът е друго нещо, а те са в един отбор. Донесете ми досието и аз ще наредя тя да бъде пощадена, ако това ви вълнува.
	— Казах ви, че нашият договор остава непроменен. Ако нещо се случи с малката Уокър, вие ще платите за последиците.
	— Не ме заплашвайте наново, Аштън, никой от онези, които са опитали тази игра с мене, не е успял.
	— Аз успявам вече четирийсет години — каза Аштън и затвори.
	Вбесен, вицепрезидентът отново се обади на Елиас Литълфийлд.

	* * *

	Сюзи и Андрю разглеждаха крепостта Бергенхаус заедно с неколцина английски туристи, на които екскурзоводът разказваше историята й.
	— Не виждам вашия приятел — каза Андрю.
	Сюзи попита екскурзовода дали наблизо има място, където сервират херинга.
	Въпросът развесели младия човек. Отговори, че херинга има в града. Кухните на крепостта отдавна били затворени.
	— А къде се намира някогашната столова? — попита Андрю.
	— Войниците се хранели в залата на стражите, но тя е затворена за посетители.
	После им намекна, че не са единствените му клиенти и че би искал да продължи беседата си.
	— През Средновековието тази местност се наричала Холмен, което означава „островче“ или „скала“, защото била заобиколена с вода — продължи той, изкачвайки се по стълбата. — В крепостта имало няколко църкви, сред които и прочутата Кристкиркен, Христовата църква, където са гробниците на средновековните крале на Берген.
	Сюзи хвана Андрю за ръката и му показа червения шнур, който забраняваше преминаването. Те забавиха крачка. Екскурзоводът поведе групата към върха на крепостта.
	— Построена е в средата на XIII в. при управлението на Хакон IV…
	Гласът му се отдалечи. Сюзи и Андрю изчакаха да се загубят от погледа му и се върнаха обратно. Прекрачиха червения шнур и се озоваха в тесен коридор, изкачиха няколко стъпала, завиха надясно и бутнаха вратата пред себе си.


	Кнопф седеше, облегнат на стената. Пръстта около него беше напоена с черна кръв. Вдигна глава и се усмихна, лицето му беше мъртвешки бледо. Сюзи се втурна към него и извади телефона, за да повика помощ, но Кнопф постави длан на апарата.
	— Това е последното нещо, което трябва да направите, мила — каза той с болезнена гримаса. — Вече мислех, че никога няма да дойдете.
	— Не говорете и си пазете силите. Ще ви отведем в болница.
	— Бих искал да избегна патетичния израз „последни думи“, но се боя, че е твърде късно.
	— Кнопф, умолявам ви, не ме напускайте, само вие ми останахте.
	— Е, сега и вие, моето момиче, говорите патетично. Не плачете, моля ви, не мога да го понеса, пък и не го заслужавам. Аз ви предадох.
	— Замълчете — прошепна Сюзи, ридаейки, — говорите небивалици.
	— Не, уверявам ви, исках на всяка цена да получа това досие и си послужих с вас. Исках да откупя сигурността ви в замяна, но каквото и да се беше случило, щях да го унищожа. Какво да се прави, на моята възраст човек не се променя… А сега ме изслушайте. Запазих малкото сили, които ми останаха, за да ви кажа онова, което знам.
	— Кой ви стори това? — попита Сюзи и взе окървавената ръка на кръстника си.
	— После, оставете ме да довърша. Мисля, че знам къде се намират доказателствата за операция „Снегурочка“. Те са вашето спасение, но искам да ми обещаете нещо и да удържите на обещанието си.
	— Какво обещание? — попита Андрю.
	— Именно към вас щях да се обърна. Не публикувайте нищо, признавам, че подобна афера ще ви сервира наградата „Пулицър“ на сребърен поднос, но последиците ще бъдат катастрофални. Разчитам на вашия патриотизъм.
	— На моя патриотизъм ли? — ядоса се Андрю. — Знаете ли колко души умряха за няколко дни заради вашия шибан патриотизъм?
	— Включително и аз — отговори саркастично Кнопф. — Умряха за родината си, печално шествие от придружаващи щети. Аз съм последната жертва. Ако разкриете това, което ще ви кажа, нашата страна ще носи отговорност в очите на целия свят. Гневът на хората ще бъде неконтролируем, ще горят посолствата ни, ще ни проклинат. Дори в самата Америка обществото ще се раздели. Нацията ще изпадне в състояние на параноя, ще се побърка на тема сигурност и ще се изолира от всички. Не се поддавайте на желанието за слава, помислете за последиците от разкритията ви, а сега ме изслушайте.
	През 1950 година САЩ бяха най-големите производители на петрол и гарант за стабилността на неговата цена. Барелът струваше един долар. През 1956-а, когато доставките от Близкия изток прекъснаха поради кризата със Суецкия канал, успяхме да задоволим нуждите на Европа и да избегнем катастрофалната липса на гориво. Но през 1959-а президентът Айзенхауер, подтикнат от лобистите на американските петролни компании, опасяващи се, че евтиният близкоизточен петрол ще ги разори, въведе протекционистични мерки. Онези, които поддържаха тази политика, твърдяха, че тя ща увеличи производството на петрол, но противниците им предчувстваха, че тя ще доведе до изчерпването на залежите. И точно това се случи. След 1960 година количеството петрол, извлечено от американските находища, започна да намалява. Седемдесет процента от нашите залежи се изчерпаха за десет години. Много бързо разбрахме, че нашето енергийно превъзходство вече е само мечта и че ще трябва да проучим резервите на Крайния север. „Стандарт Ойл“, „Бритиш Петролиум“, ARCO* бяха започнали проучвания в Аляска, но те не се оказаха убедителни. Ако в Мексиканския залив нашите платформи бяха застрашени от ураганите, то в Полярния кръг враг беше ледът. Освен ако не бъдеше унищожен. Баба ви беше намерила в бюрото на мъжа си нещо, което никога не е трябвало да види.
	[* Atlantic Richfield Company — американска петролна компания. — Б. Пр.]
	— Досието на операция „Снегурочка“.
	— Да, мания за величие на хора, поставящи амбициите си над всички закони. Решиха да обстрелват с ядрени заряди подводните части на полярния лед. Потресаващо е раждането на тази безумна идея. Един от нашите магнати, голям любител и консуматор на уиски, установил, че при една и съща температура голямо парче лед се топи два пъти по-бавно от малките парченца. Процесът изглеждал изумително прост. Да се разбие подводният лед и да се чака океанските течения да довършат останалото. Най-големите оптимисти вярвали, че за петдесет години той ще бъде така раздробен, че повече никога няма да може да се възстанови. Вашата баба също се беше запознала с доклада за екологичните последици от този проект. Истинска катастрофа за планетата и за милиони хора. Беше убедена, че мъжът й ще се противопостави. Знаем какво стана с амазонската гора, след като хората решиха да използват нейните запаси от дървен материал. Представете си какви бяха апетитите, когато ставаше дума за петрол. Лилиан беше наивна като вас и не предполагаше, че Едуард е сред инициаторите на „Снегурочка“. Така започна отдалечаването им, те почти не си говореха. Месеци наред баба ви шпионираше мъжа си. С помощта на един приятел от охраната на сенатора тя научи шифъра на сейфа. През нощта тайно отиваше в кабинета му и копираше страниците от секретните доклади. Накрая, убедена, че трябва да сложи край на този проект, тя реши да се довери на противниковия лагер, дори и ако трябваше да се пожертва. Един млад и много амбициозен политик, протеже на най-влиятелния от членовете на правителството, не устоя на чара й по време на официален прием. Станаха любовници. Сенаторът узна, но предпочете да си затвори очите за изневярата на жена си. Не можеше да допусне скандал в момента, когато се готвеше да стане вицепрезидент. Намекна на Лилиан, че може да се отдаде на страстта си, при условие че го върши тайно. Тя притежаваше семейно имение на остров Кларкс и то стана нейно убежище. Именно там тя реши да разкаже всичко на любовника си, който отначало помисли, че е намерил начин да отслаби политическите си противници, и си въобрази, че неговият покровител вечно ще му бъде признателен. Стана точно обратното. Републиканците и демократите са много по-близки помежду си, отколкото е прието да се смята, особено когато става дума за милиарди долари. Покровителят му нареди не само да мълчи за всичко, което знае за операция „Снегурочка“, но и за заговора, който трябваше да попречи на баба ви да я издаде. По този начин убиваше с един куршум два заека: Лилиан щеше да замълчи завинаги, а кариерата на сенатора щеше да бъде провалена. Аферата беше толкова сериозна, че дори президентът Джонсън трябваше да се откаже от втори мандат. Знаете измислената история, заради която я обвиниха. Няколко дни преди да я арестуват, любовникът й, който вече беше получил повишение, бе обзет от угризения и през последната неделя, която прекараха на остров Кларкс, успя да я предупреди за предстоящия арест. Лилиан се довери на единствения човек, на когото можеше да разчита, за да организира бягството й. През няколкото свободни дни, които й оставаха, тя се постара да скрие следите си с надеждата, че дъщеря й Матилда един ден ще успее да разкаже истината за „Снегурочка“. Под претекст, че отива на остров Кларкс, Лилиан успя да кацне в Канада. Оттам потегли с параход за Норвегия заедно с мъжа, който й беше помогнал, и отнесе със себе си досието. Надяваше се да го предаде на норвежките власти, които нито бяха съюзници на руснаците, нито се подчиняваха на американците. Съдбата бе невиждано жестока с нея. Защото именно на този мъж от силите за сигурност, на когото тя се беше доверила, сенаторът нареди да я премахне. Като истински войник, той се подчини. Лилиан изчезна в деня след пристигането си в Осло. Изчезна и досието.
	— Кой беше мъжът, убил баба ми?
	— Същият, който ме прободе тази вечер, скъпа.
	Кнопф се изкашля с кървави храчки. Едва дишаше и се задъхваше.
	— И къде се намира това досие?
	Очите на Кнопф блуждаеха, приличаше на човек, загубил разсъдъка си.
	— В джобовете на бялата й мантия — изсмя се той.
	— Каква мантия?
	— Мантията на Снегурочка. Той пожела да я удави с нея. Това беше единственият начин да запази тайната.
	— За какво говорите, Кнопф?
	— Там е, по дяволите! — той се надигна и мъчително посочи бойницата. — Полярният кръг. Аштън знае точното място.
	— Кой е Аштън?
	— Искам да ви помоля само за още едно нещо. Не казвайте нищо на Стенли, пощадете го. Съобщете му, че съм получил инфаркт, и му предайте, че много го обичам. А сега ме оставете: не е приятно да гледаш как умира човек.
	Кнопф затвори очи. Сюзи го хвана за ръка. Андрю стоеше до нея.
	Кнопф издъхна след няколко минути. Сюзи стана, погали го по косата и излезе с Андрю.

	* * *

	Подслониха се в едно кафене в Бриген, пълно с туристи. Погледът на Сюзи беше изпълнен с гняв. Не говореше. Смъртта на Кнопф отмени решението й да се откаже от разследването.
	Отвори чантата си, порови се в нещата и извади папката, където събираше документите по случая. Извади доста смачкан плик, който Андрю веднага разпозна.
	— Това ли е писмото, което сте намерили у трупа на дипломата в планината?
	— Вижте кой го е подписал.
	Андрю разгъна писмото и го препрочете.
C>
	Скъпи Едуард,
	Стана онова, което трябваше да се случи, и много ми е тъжно заради вас. Опасността вече е отстранена. Причината се намира на място, където никой не може да попадне, освен ако някой не си удържи на думата. Ще ви изпратя точните координати с две други отделни писма, които ще бъдат транспортирани по същия начин.
	Представям си дълбокото отчаяние, което този драматичен изход ви е причинило, но ако това може да облекчи съвестта ви, заявявам ви, че при подобни обстоятелства и аз щях да действам по същия начин. Интересите на държавата са над всичко, а хора като нас нямат друг избор, освен да служат на Родината си, дори и ако трябва да пожертват най-скъпото.
	Повече няма да се видим и съжалявам много за това. Никога няма да забравя нашите пребивавания в Берлин между 1956-а и 1959-а и особено онзи 29 юли, когато ми спасихте живота. Вече сме квит.
	При крайна необходимост можете да ми пишете на адрес: 79, Юли 37 Гате, апартамент 71 в Осло. Ще остана там за известно време.
	Унищожете това писмо, след като го прочетете, разчитам на дискретността ви, за да не остане нищо от тази последна кореспонденция.
	С най-добри чувства:
@	Аштън
C$
	— Дядо ми не е стъпвал в Берлин през живота си. Това писмо е шифровано.
	— И вие ще можете ли да го разшифровате?
	— 1956, 1959,29, юли е седмият месец от годината, после 79, пак юли, 37 и 71: тези цифри вероятно означават нещо.
	— Така да е, но в какъв ред и къде? Тоест искам да кажа: какво? Постоянно мисля за последните думи на Кнопф относно мястото, където би могло да се намира проклетото досие.
	Сюзи скочи, постави ръце на бузите на Андрю и го разцелува пламенно.
	— Вие сте моят добър гений! — извика тя възторжено.
	— Невероятно! Нямам представа какво гениално съм извършил, но щом изглеждате толкова щастлива, значи, всичко е наред.
	— Дни наред променях реда на цифрите, без да знам какво търся. Току-що ми го казахте.
	— Какво ви казах?
	— „Къде“.
	— Казал съм „къде“?
	— Тези цифри посочват географско положение. Аштън е съобщил на дядо ми координатите на мястото, където е досието.
	— Защо ще го казва на сенатора?
	— Защото този мръсник е работел за него и намеренията му са единственото нещо в това писмо, което не е кодирано. Дядо ми си е гарантирал застраховка живот на гърба на жена си. След като я е убил, Аштън е скрил досието, вместо да го унищожи, и дядо ми е имал с какво да изтъргува спокойствието си. Обаче не е получил писмото.
	Сюзи преписа в бележника си цифрите от посланието на Аштън.
	— 59 градуса, 56 минути, 29 секунди и 7 стотни западна дължина и 79 градуса, 7 минути, 37 секунди и 71 стотни северна ширина са възможно най-точните координати на мястото, където се намира досието „Снегурочка“. Колко долара ви останаха?
	— Почти половината от онова, което взех от Саймън.
	— Взели сте назаем тези пари?
	— Постъпих както можах, трудно щях да получа аванс от главната си редакторка. Какво смятате да правите с пет хиляди долара?
	— Да убедя нашия пилот да ни закара до полярния лед.
	Сюзи му се обади по телефона и перспективата да получи четири хиляди долара в брой беше достатъчна, за да се съгласи да ги вземе от Бриген.


>	15.

	_59°, 56‘,29.7" О — 79°, 7‘, 37.71" N_
	Джипиесът на борда посочваше точно това положение. Самолетът зави и започна да се спуска към полярния лед, като проби плътния слой облаци. В далечината се виждаха ледени блокове. Фарът на хидроплана освети млечнобялата площадка, покрита с тънък пласт сняг. Колелата под поплавъците смекчиха приземяването, апаратът подскочи, борейки се със страничния вятър. Пилотът успя да задържи посоката, моторът забави ход и хидропланът спря.
	Всичко около тях беше бяло. Когато отвориха вратата, ги лъхна такъв чист въздух, какъвто Сюзи и Андрю никога не бяха вдишвали. Само вятърът нарушаваше тишината и някакво странно далечно скърцане, подобно на хихикане. Погледите им се насочиха към мястото, откъдето идваше звукът.
	— Мястото, което търсите, се намира на един-два километра ей в тази посока — каза пилотът. — Внимавайте, на полярната шапка светлината е измамна, тя изопачава разстоянията и релефите. Може лесно да минете зад склона на някой хълм, без да забележите. Ако загубите хидроплана от погледа си, има опасност да се въртите в кръг и никога да не го намерите. След един час ще запаля фара и ще потегля, върнете се точно навреме. Усещам, че времето ще се развали, а не искам да свърша дните си тук. Ако не сте се върнали, ще трябва да излетя. Ще предупредя спасителните служби, но докато дойдат, ще трябва да се оправяте сами и при тази температура ви пожелавам късмет!
	Сюзи погледна часовника си, даде знак на Андрю и те тръгнаха.
	Пилотът имаше право. Вятърът се засилваше и шибаше лицата им с бодлив сняг. Скърцането се засили и напомняше звука, издаван от онези стари ръждясали ветрогенератори, които понякога се срещат край някои ферми.
	Не бяха добре екипирани. Андрю зъзнеше от студ, ако времето продължеше да се влошава, беше истинско безумие да упорстват.
	Помисли да се върнат назад. Сюзи го отмина, без да спира. Само го погледна втренчено и той бе принуден да продължи.
	Внезапно сред леденото поле зърнаха изоставена метеорологична станция — три ламаринени постройки изникнаха от призрачната мъгла, подобни на кораби, застинали в ледено море. В центъра се издигаше пилон, но нямаше знаме. Малко по-нататък имаше барака с продънен покрив. Най-голямата постройка приличаше на метално иглу с диаметър около трийсет метра. На купола му имаше два комина с ветропоказатели и високи капаци.
	Желязната врата нямаше ключалка. И за какво да заключваш нещо, което се намира сред нищото? Дръжката беше покрита с лед. Сюзи напразно се опита да я раздвижи. Андрю я изрита няколко пъти и тя се отвори.
	Вътре мебелировката беше спартанска. Дървени маси и пейки, десетки метални шкафчета, празни каси. В централното здание, където се намираха, вероятно са били техническите съоръжения, докато останалите постройки са служели за столова и спални помещения. Върху прашни плотове Андрю видя уреди за измерване на всичко, което може да се измерва. Везни, епруветки, анемометър*, няколко термостата, апарати за филтриране, стари ръждясали помпи и сонди. Оборудване, което свидетелстваше, че дейността на тази станция не се е ограничавала само с метеорологични проучвания. В пирамидата до стената вероятно е имало около двайсетина пушки, а в шкафа, на който висеше катинар, са се съхранявали мунициите. Беше невъзможно да се определи преди колко време е било изоставено всичко това. Сюзи и Андрю отваряха шкафовете един по един, издърпваха чекмеджетата на всяко бюро, повдигаха капаците на касите — всичко беше празно.
	[* Ветромери или анемометри (от гръцкото anemos — вятър) са уреди за измерване на силата на вятъра. — Б.пр.]
	— Непременно е някъде тук — каза тя гневно.
	— Не искам да бъда песимист, но времето напредва. Чувате ли вятъра? Може би трябва да се връщаме при самолета.
	— Оставете песимизма и ми помогнете да търся.
	— Къде да търсим, по дяволите? Огледайте се наоколо — това са само стари вещи, които не служат за нищо.
	Прегледаха и другите две постройки.
	Няколко минути им бяха достатъчни, за да изучат спалното помещение. Освен двайсетина походни легла, покрити с лед, и още толкова каси нямаше нищо интересно. Столовата беше в ужасен вид. Сякаш хората, които бяха живели тук, бяха я напуснали с убеждението, че повече няма да се върнат, и бяха оставили всичко на грижите на природните стихии. Масите бяха отрупани с мръсни чинии и прибори. На един стар котлон имаше ръждясал чайник. Кухненските съдове имаха отблъскващ вид: тук явно храненето е било нужда, а не наслаждение.
	Сюзи и Андрю тръгнаха към лабораторията. Бурята се беше усилила.
	— Трябва да тръгваме — повтори Андрю. — Дори не знам как ще стигнем до самолета.
	— Вървете, щом искате.
	Сюзи пристъпи към редицата метални шкафове и с всички сили блъсна първия, който се заклати и се обърна на пода. Андрю мислеше единствено как ще се върнат до самолета. Знаеше, че инатът на Сюзи е безграничен и че няма да тръгне, преди да постигне целта си: реши да й помогне да обърне всичките шкафове. Когато и последният падна, те видяха малък сейф, вграден в стената. На вратичката му имаше ключалка.
	Сюзи се приближи да я разгледа, обърна се и изгледа Андрю с чаровна дяволита усмивка.
	Дръпна ципа на якето си, пъхна ръка в яката на пуловера си и извади верижка, на която висеше ключ. Червеният ключ, който планината й беше върнала преди няколко месеца.
	Взе малкия спиртник, който се намираше сред епруветките, и запали фитила. След като размрази ключалката, ключето влезе в нея, сякаш го бе очаквала от дълго време.
	В сейфа имаше голяма тетрадка, пъхната в найлонов плик. Сюзи я грабна с благоговението на вярващ, който е открил свещена реликва. Постави я на масата, седна на пейката и започна да я разлиства.
	Тетрадката съдържаше всички подробности за операция „Снегурочка“, имената на политиците, които я бяха одобрили, и на онези, които я бяха финансирали. В досието имаше и много факсимилета на писма. Кореспонденцията между членове на правителството, сенатори и от двата лагера, висши военни, директори на правителствени агенции, финансисти, шефове на големи петролни компании. Списъкът на замесените лица наброяваше повече от сто имена и Андрю не можеше да повярва, че чете такова нещо.
	Операция „Снегурочка“ беше започнала в началото на 1966 г. Няколко подводници бяха обстрелвали подводния лед, а учените, обитавали някога тази станция, бяха изучавали последиците.
	Андрю извади мобилния телефон от джоба си.
	— Не мисля, че тук има обхват — каза той в отговор на учудения поглед на Сюзи и започна да фотографира документите.
	Когато свърши, двамата чуха бръмченето на мотор, което скоро изчезна, заглушено от воя на вятъра, чиито яростни пристъпи атакуваха постройките.
	— Надявам се, че нашият човек ще изпълни обещанието си и ще ни изпрати помощ — каза Сюзи, взирайки се в оловносивото небе.
	— Не мисля, че тази новина ме радва — отговори Андрю. — Кой ли ще дойде да ни прибере?
	— Аз — заяви мъжът, който току-що беше влязъл с пистолет в ръка.

	* * *

	Мъжът смъкна качулката си. Съсухреното му лице издаваше възрастта му и ако не беше оръжието, Андрю лесно можеше да го обезвреди.
	— Седнете — спокойно каза той и затвори вратата.
	Сюзи и Андрю се подчиниха. Мъжът седна на друга маса, но далеч от тях, за да не се опитат да го разоръжат.
	— Дори не си го помисляйте — каза той, докато ръката на Андрю бавно напредваше към спиртника. — Не съм сам. Отвън са пилотът ми и бодигардът, който е въоръжен и много по-як от мен. Все едно, не съм дошъл да ви убия, иначе вече щяхте да сте мъртви. По-скоро е обратното.
	— Какво искате от нас? — попита Андрю.
	— Да върнете досието на мястото му и да ми дадете ключа от сейфа, където беше.
	— А после? — попита Сюзи.
	— После ще отлетим заедно. Ще ви оставя в Рейкявик и там ще вземете самолет закъдето поискате.
	— И операция „Снегурочка“ ще остане тайна?
	— Точно така.
	— За тях ли работите? — възмути се Сюзи.
	— Мислех, че сте интелигентна като баба си, разочаровахте ме. Ако работех за тях, щях да взема досието, без да ви питам, и всичко щеше да приключи.
	— Кой сте вие? — попита Андрю.
	— Джордж Аштън — отговори мъжът, — приятел на Лилиан.
	— Така ли? — хладно каза Сюзи. — Вие сте убили и нея, и Кнопф.
	Аштън стана и се приближи до прозореца.
	— Нямаме много време. Остава около половин час, преди бурята да ни прикове тук. По тези места бурите продължават два дни, а ние нямаме провизии.
	— Колко ви платиха, за да ни накарате да мълчим? Предлагам ви двойно повече — заяви Сюзи.
	— Очевидно нищо не сте разбрали. Онези, които искате да разобличите, са недосегаеми. Имат неограничена власт върху света. Наследници са на няколко поколения високопоставени личности и контролират всички механизми на системата, без никой да може да им попречи. Енергийни консорциуми, хранително-вкусови предприятия, фармацевтични концерни, електроника, сигурност, транспорт, банки — всичко им принадлежи, дори и най-престижните ни университети, които преподават на бъдещите елити благородната доктрина, която ще защити системата. Когато законите са толкова сложни, че е невъзможно да бъдат спазвани, господства единствено законът на по-силния. Ние сме станали роби на черното злато. Желаем не толкова равенство и истина, колкото битови електроуреди, коли, медикаменти, електроника, светлина, превръщаща нощта в ден. Страдаме от енергийна булимия, но те са господари на енергията, която ни е нужна все повече и повече. Енергията е станала цимент на социалното сцепление, а овладяването й — най-могъщата власт. В кои страни воюваме напоследък в името на демокрацията? Там, където има много петрол, там, където трябва да минат петролопроводите, там, където се намират петролните терминали. Нима мислим за жертвите? Големите финансисти дават средства за предизборните кампании и политиците, избрани с тяхна помощ, им дължат подчинение. Ключовите постове са в ръцете на техните хора. Централни банки, Държавен трезор, Върховен съд, Сенат, Парламент, всякакви комисии се подчиняват на едно-единствено нещо — на властта, която им е дадена и искат да запазят на всяка цена. Те са корумпирали всичко. Когато народите пожелаят сами да управляват съдбата си и нещата започнат да се изплъзват от хватката им, достатъчно е да разтърсят пазарите. Какво по-добро от една хубава икономическа криза, за да се подчинят народите и правителствата? И най-свободният предприемач зависи от банкера си, на когото е длъжник, а нашите прекрасни демокрации са затънали до гуша в дългове, докато мултинационалните компании трупат повече пари, отколкото нашите държави някога ще имат. И народите затягат коланите, подчиняват се на все по-сурови политики на икономии, докато мултинационалните компании не следват никакви правила. Мислите ли, че обещанията да се сложи малко ред във висшите финансови сфери бяха спазени след голямата криза? Дори и ако разкриете онова, което са направили преди четирийсет и шест години в Арктика, за да завладеят енергийните й запаси, няма да дестабилизирате тези хора, а единствено нашата държава.
	— Да не би да искате да прикриете машинациите им от чист патриотизъм? — присмя се Сюзи.
	— Аз съм стар човек и много отдавна нямам родина.
	— А ако откажем? — попита Сюзи — Ще ни убиете ли?
	Аштън се обърна и я погледна в лицето. Въздъхна и остави оръжието.
	— Не, но ако откажете, ще убиете нея.
	— Кого ще убия?
	— Баба си, госпожице Уокър. Днес тя е много възрастна дама и това досие е нейната застраховка от деня, когато спасих живота й. Лилиан се канеше да предаде досието на норвежките власти, за да сложи край на операция „Снегурочка“. Хората, които щеше да компрометира, я бяха осъдили. Бях началник на службата за сигурност на вашия дядо. Бях невзрачен човек, от онези, които никой не забелязва и на когото не казват нито „добър ден“, нито „довиждане“. Освен когато бях близо до баба ви. Всеки път, когато на някой обед, коктейл или вечеря някакъв гост минаваше, без да ме забележи, тя ме представяше с думите: „Запознайте се, това е много скъп мой приятел“. И наистина бях неин приятел и довереник. Кой по-добре от мен би могъл да я предаде? Онези самонадеяни горделивци, които толкова се бояха, че тя ще изпълни решението си, не знаеха къде е скрила доказателствата, които ги обвиняваха. Задачата ми беше проста: нужно беше да убедя баба ви да ме вземе със себе си, когато избяга. Рано или късно тя щеше да вземе документите и аз трябваше само да й ги отнема, да ги унищожа и да я убия. Но вие ще се учудите, когато разберете как двама съвършено различни мъже могат да се обединят, за да спасят любимата жена. Съпругът и любовникът и действаха съвместно, за да завършат аферата по свой начин и със знанието на съучастниците си. След унищожаването на документите трябваше да отведа баба ви в едно уединено място, което тя не биваше да напуска до края на живота си. Имах доверие на съпруга, но не и на любовника й. Бях сигурен, че след като изпълня задачата си, той ще нареди да я убият. Ето защо и аз предприех някои неща. Заведох баба ви на място, където никой не можеше да я намери, и сторих същото с досието. Повече никога не се върнах в САЩ. Избягах в Индия и от Бомбай свалих картите: досието ще остане на сигурно място, докато никой не докосне и косъм от главата на Лилиан, в противен случай то ще излезе наяве и ще бъде предадено на пресата. И така е от четирийсет и шест години. Бившият й любовник никога не се примири с факта, че този път той беше изигран и подложен на шантаж. Изобщо не ми дреме какво ще последва от разкритието на операция „Снегурочка“ боя се само, че този мъж, достигнал върховете на властта, ще пристъпи към отмъщение, което желае от толкова години, и ще убие Лилиан. Сега за последен път ви моля да върнете досието в сейфа и да ми дадете ключа.
	Аштън отново беше взел оръжието и го насочи към Сюзи. Тя понечи да каже нещо, но не успя.
	— Баба ми жива ли е? — най-сетне прошепна Сюзи.
	— Казах ви, Сюзи. Баба ви е много възрастна, но е жива.
	— Искам да я видя.
	Андрю погледна часовника си и въздъхна. Много внимателно взе досието от ръцете на Сюзи и отиде да го сложи на мястото му. Затвори сейфа, извади ключа и се приближи до Аштън.
	— Да тръгваме — каза той, — аз също искам да приключа аферата по мой начин. Давам ви този ключ и с вашия самолет отиваме в Осло.
	Андрю извади бележника си и го подаде на Аштън.
	— Тук ще напишете мястото, където се намира Лилиан Уокър.
	— Не, дума да не става, но ви обещавам, че ще ви заведа при нея — заяви Аштън и подаде ръка на събеседника си.
	Андрю постави в дланта му ключа, който той сложи в джоба си, като каза, че е време да тръгват.

	* * *

	Двумоторният самолет потегли по леда, набра скорост и се издигна. Когато зави, Сюзи и Андрю видяха да се отдалечават постройките на полярната база, която не фигурираше на нито една карта. На два километра оттам се виеше стълб дим. Догаряше жълтият хидроплан, който така и не беше успя да излети.
	Аштън удържа на обещанието си. Мъжът, който пътуваше с него, остана зад волана, а той ги придружи до фоайето.
	— Утре преди обед ще дойда да ви взема, имаме малък път. Възползвайте се от престоя си в Осло, разгледайте града. Вече няма от какво да се страхувате. Свободни сте като птици. Застраховката живот на баба ви е и ваша. Доверете ми се. Лично съм договорил клаузите.


>	16.

	Както беше уговорено, колата ги взе от хотела. Като излязоха от Осло, Аштън настоя да завържа! Очите си до края на пътуването.
	Пътуваха два часа в пълна тъмнина. Когато най-сетне забавиха ход, Аштън им разреши да свалят шаловете от очите си. Андрю се огледа. Алея, покрита с чакъл, водеше към самотен манастир, разположен сред полето.
	— Тук ли е прекарала живота си? — попита уплашено Сюзи.
	— Да, и беше много щастлива. Ще видите, че мястото е прекрасно, а интериорът съвсем няма монашески вид.
	— Никога ли не е излизала?
	— Понякога, за да отиде до селото, но никога задълго. Знам, че ще се учудите, но щом се отдалечеше от това място, тя бързаше да се прибере. Има още нещо, което ще ви изненада и ще ви натъжи. Изчаках последния момент, за да ви го кажа. Баба ви не е съвсем с ума си. Не че е луда, но от две години не говори или казва само няколко думи, които нямат нищо общо с разговора. Страда от загуба на памет и това е нелечимо. Съжалявам, Сюзи, жената, която ще видите, не е същата като онази на снимките, които са подхранвали въображението ви. Поне сега вече не е тя.
	— Жената, която ще видя, е моята баба — отговори Сюзи.
	Колата паркира пред входа на манастира.
	Две монахини ги посрещнаха и ги поведоха през галериите на една обител, долепена до манастира. Качиха се по стълба и после поеха по коридор с облицовани с дърво стени. Двете монахини вървяха отпред, а Аштън най-отзад. Спряха пред вратата на малък салон.
	— Тя ви очаква — каза по-възрастната от двете монахини на английски с лек акцент. — Нея уморявайте. Посещенията продължават около час, не повече. Ще дойдем да ви вземем.
	Сюзи бутна вратата и влезе сама.
	Лилиан Уокър седеше във фотьойл, който беше толкова голям, че тя самата изглеждаше мъничка и крехка. Втренченият й поглед беше насочен към прозореца.
	Сюзи бавно се приближи. Коленичи в краката на баба си и взе ръката й в своята.
	Лилиан обърна глава и й се усмихна мълчаливо.
	— Пътувах толкова дълго, за да стигна до вас — прошепна Сюзи.
	Постави глава на коленете на Лилиан и вдъхна парфюма й. Беше приятният, сладък бабин парфюм, които лекува всички детски болки.
	Слънчев лъч премина през прозореца и погали пода.
	— Днес времето е хубаво, нали? — попита Лилиан с ясен глас.
	— Да, хубаво е — отговори Сюзи през сълзи. — Казвам се Сюзи Уокър и съм ваша внучка. Не ви познавах, но вие бяхте с мен през цялото ми детство. Придружавахте ме по пътя за училище, пишех домашните си под строгия ви поглед. Доверявах ви всичките си тайни. Давахте ми невероятна сила. Успехите ми се дължаха на вас, а когато се провалях, пак вие бяхте виновна. Упреквах ви, че сте били разсеяна и сте забравили да бдите над мен. Вечер разговарях с вас в леглото си. Вместо молитва се обръщах към вас.
	Треперещата ръка на Лилиан докосна косата на внучката й.
	Последва дълго мълчание, нарушавано само от тиктакането на стенния часовник.
	На вратата се почука. В отвора се показа лицето на Аштън. Беше настъпил моментът да тръгват.
	Сюзи погали бузата на баба си, прегърна я, притисна я до себе си и я целуна.
	— Знам всичко — пошепна тя на ухото й. — Прощавам ви болката, която причинихте на майка ми. Обичам ви.
	Сюзи впери поглед в очите на баба си и се оттегли заднешком.
	Обърна се, за да излезе от стаята, и не успя да види развълнуваното лице на Лилиан, която й се усмихваше.

	* * *

	Аштън ги придружи до колата.
	— Шофьорът ми ще ви отведе до хотела да вземете багажа си. После ще ви закара на летището. Позволих си да ви купя два билета за Ню Йорк.
	— Бих искала пак да дойда да я видя — каза Сюзи.
	— Друг път, време е да се приберете. Може да ми се обаждате на този номер. — Той й подаде лист хартия. — Всеки път, когато пожелаете, ще ви осведомявам как се чувства.
	— Толкова се надявам да ме е чула… — промълви Сюзи и седна в колата.
	— Сигурен съм. Всеки ден я посещавам и говоря с нея. Понякога ми се усмихва и разбирам, че знае кой е при нея. Добър път!
	Аштън изчака колата да завие и се върна.
	Отиде в малкия салон, където Лилиан Уокър го чакаше, седнала във фотьойла.
	— Не съжаляваш ли? — попита той, след като затвори вратата.
	— Да, съжалявам, че никога не съм била в Индия. А можех…
	— Говорех за…
	— Знам за кого говориш, Джордж, но така е по-добре. Сега вече съм стара жена, нека тя ме помни такава, каквато ме е виждала в мечтите си. Пък и при нейния темперамент, ако бях издала чувствата си, тя нямаше да се откаже от желанието да узнае истината и да докаже, че съм невинна. Ще видиш, ако ме надживееш, сигурна съм, че ще го направи, щом умра. Инат е като мене.
	— Когато влязох в онази база, сърцето ми щеше да спре, толкова много приличаше на теб!
	— Сърцето ти е здраво, скъпи Джордж, след всичко, което те накарах да преживееш, откакто те познавам. Хайде, отведи ме у дома, денят беше прекрасен, но ме изтощи.


	Джордж Аштън целуна Лилиан Уокър по челото и й помогна да стане.
	Ръка за ръка те преминаха през дългия коридор на манастира.
	— Трябва да благодарим на монахините за днешната им отзивчивост.
	— Вече го направих — каза Аштън.
	— Тогава да си вървим — въздъхна Лилиан и се облегна на бастуна си. — Когато умра, нали ще й дадеш ключа? Обещай!
	— Ти ще й го дадеш, защото ти ще ме надживееш — обърна се към жена си Джордж Аштън.


>	17.

	Самолетът кацна в Ню Йорк рано сутринта. Сюзи се прибра вкъщи, Андрю също. Срещнаха се на обед във „Франки“. Сюзи чакаше Андрю на неговата маса. До краката й имаше пътна чанта.
	— Връщам се в Бостън — каза тя.
	— Вече?
	— Така е по-добре.
	— Може би — отговори Андрю.
	— Исках да ви благодаря за прекрасното пътуване.
	— Аз трябва да ви благодаря.
	— За какво?
	— Взех решение да не близвам нито капка алкохол.
	— Не ви вярвам.
	— Права сте. Ще се чукнем ли? Дължите ми го.
	— Съгласна съм, не знам какъв е поводът, но да се чукнем, Стилман.
	Андрю помоли сервитьорката да им донесе бутилка от най-хубавото вино.
	Малко думи, но много погледи бяха разменени по време на този обяд. После Сюзи стана, взе чантата си и помоли Андрю да остане на стола.
	— Не ме бива в сбогуванията.
	— Ами просто ми кажете довиждане.
	— Довиждане, Андрю.
	Сюзи го целуна по устата и си тръгна.
	Андрю я проследи с поглед. Когато вратата се затвори, той разгърна „Ню Йорк Таймс“ и се опита да се върне към новините от деня.

	* * *

	Следобед Андрю се запъти към редакцията, решен да говори с главната редакторка и да приеме каквото и да му възложи. Но подготвяйки се за най-лошото, той се отби в кафенето.
	Някой грубо го потупа по рамото и той разля кафето си.
	— Я ми кажете, Стилман, дали цяла седмица работих като ненормална за едното нищо, или онова, което открих, ви интересува?
	— И какво открихте, Долорес?
	— Доста неща. Гордея се със себе си. Обърнете се и елате с мен.
	Долорес Салазар отведе Андрю в офиса си. Нареди му да седне на нейния стол и през рамото му написа паролата на компютъра. Принтира резултата от разследванията си и започна да му чете на глас.
	— През 1945 година Съединените щати провеждат на Северния полюс мащабни военни учения. При операция с кодовото име „Мускусен бик“ с помощта на няколко ледоразбивача се проправя път, дълъг пет хиляди километра. Целта е да се прецени рискът от съветско нахлуване от север. През 1950-а съвместните американо-канадски сили прелетяват около един милион квадратни километра над полюса. През 1954 година американската подводница „Наутилус“ достига полюса, минавайки под полярния лед. Тази експедиция доказва способността на американските ядрени сили да нанесат удар от Арктика. След двайсет години Съветският съюз прави ядрени опити в полярния кръг, в резултат на което в района на Нова земя изчезват осемдесет милиона кубически метра лед. САЩ, както и руснаците, проучват възможността да се използват ядрени заряди с ниска мощност за търговски и стопански цели. Руснаците осъществяват няколко взрива, включително един под предлог, че има значително изтичане на газ в района на Печора. Опасността от радиоактивно замърсяване не им пречи да продължат изучаването на възможностите на ядреното оръжие да улесни достъпа до геоложките ресурси на Арктика. На конференцията в Анкоридж шефът на институт „Курчатов“* обяснява на присъстващите как атомните подводници могат да пренасят втечнен газ. През 1969 година американският танкер „Манхатън“ плава по Северния път от Прудо Бей в Аляска до източното крайбрежие на САЩ, а когато канадското правителство разширява морските си териториални права с дванайсет мили, поставяйки САЩ пред свършен факт, отговорът е светкавичен. Американското правителство се противопоставя с аргумента, че става дума за националната сигурност. Правителството в Отава отпуска сто милиона долара, за да се изготви карта на подземните богатства. Кремъл от своя страна наскоро обяви, че извличането на петрол и газ от Арктика е ключов фактор за превръщането на Русия в енергийна супердържава. Дори властите в Гренландия изтъкват добива на минерални ресурси като условие за независимостта си от Дания. Петрол, газ, никел и цинк, всички богати държави искат да сложат ръка на находищата в този край на света, включително и тези от тях, които не могат да предявят териториални права и твърдят, че Арктика е собственост на всички народи. Откакто отварянето на Северния път се счита за неизбежно поради топенето на ледовете, много страни, сред които Франция, Индия и Китай, се интересуват от полярната шапка, както някога от Панамския канал. През 2008 година канадците обявиха, че са започнали строежа на подводна база в Нанисивик, която ще заработи през 2015 година, както и на шест нефтодобивни платформи на стойност три милиарда долара. През 2001 година, когато правителството на Буш отхвърля тезата за глобалното затопляне, Военноморските сили на САЩ организират първия симпозиум за военните последици от целогодишната навигация в Северния ледовит океан. Министърът на отбраната на Норвегия представя свой сценарий, според който през следващото десетилетие руските нефтодобивни предприятия ще започнат да извличат петрол извън собствените си териториални води и без игра на думи подялбата на „студения“ Север ще доведе до нова „студена“ война между Изтока и Запада.
	[* Игор Курчатов (1903–1960) е руски физик, създател на водородната бомба. Неговото име носи Институтът по атомна енергия в Москва. — Б. Пр.]
	Андрю се приближи до картата на света, закачена над бюрото.
	— Нищо ли няма да кажете?
	— Ако ви кажа, че това безумие е било замислено преди петдесет години, ще ми повярвате ли?
	— Щом казвате… Ще го публикувате ли?
	— Уви, нямам доказателства, за да напиша статия за една от най-големите мръсотии, измислена от хората, с която щях да спечеля „Пулицър“.
	— Къде са доказателствата?
	— Там — посочи с пръст Андрю най-северната точка на картата. — Някъде в джобовете на красивата й бяла мантия.
	— За кого говорите?
	— За Снегурочка, Снежното момиче.
	— И тези доказателства окончателно ли са загубени?
	— Кой знае? В края на краищата „Пулицър“ може да почака няколко години — добави той и тръгна към офиса си.
	Останал сам в асансьора, Андрю включи мобилния си, погледна снимките и се усмихна. Може би на мисълта да пийне малко по-късно един фернеткола в бара на „Мариот“, а може би не.

	* * *

	Както всяка вечер, Валери излезе от кабинета си към 6 часа следобед. Тръгна към метростанцията. Една жена стоеше облегната на уличен фенер с пътна чанта в краката. Валери веднага я позна.
	— Чака ви в бара на „Мариот“ — каза Сюзи. — Ако ви предложи да му дадете втори шанс, помислете. Андрю е мъж с безброй недостатъци, но е страхотен. Влезли сте под кожата му. Изразът „твърде късно“ не съществува, когато имате шанса онзи, който ви обича, да е още жив, за да ви го докаже.
	— Той ли ви каза това? — попита Валери.
	— В известен смисъл — да.
	— Спахте ли с него?
	— Бих го направила на драго сърце, ако той го беше поискал. Беше му нужна голяма смелост, за да измине пътя до вас.
	— И на мен ми беше нужна смелост, за да се съвзема, след като ме напусна.
	Сюзи погледна втренчено Валери и се усмихна.
	— Пожелавам ви да бъдете щастливи.
	— Много смело от ваша страна да дойдете при мен тази вечер.
	— Смелостта е само едно чувство, по-силно от страха — отговори Сюзи и преметна сака на рамото си.
	Поздрави Валери и се отдалечи.

	* * *

	След половин час едно такси спря на ъгъла на Бродуей и Четирийсет и осма улица. Валери плати и влезе в бара на „Мариот“.


>	Епилог

	На 24 януари следващата година Сюзи Уокър, придружена от трима планински водачи, предприе изкачването на Монблан. Тленните останки на Шамир бяха предадени на родителите му.
	Повече никога Сюзи не се върна във Франция. Три години по-късно, след упорити тренировки, тя изкачи Хималаите. Когато достигна върха, заби своя пикел и върза на него червен шал.
	Тези, които успяват да го изкачат, все още могат да видят как той се развява на вятъра.
