>	Хардин

	Много пъти в живота си съм се чувствал нежелан, не на мястото си, и то винаги по възможно най-лошия начин. Имам майка, която положи усилия, опита се, _наистина_ се опита, но не беше достатъчно. Работеше прекалено много. Спеше през деня, защото беше на крак по цяла нощ. Триш се опита, но едно момче, особено пък едно _изгубено_ момче има нужда от баща.
	Знаех, че Кен Скот е имал проблеми, че е човек, който е искал да стане нещо от него, който е преследвал амбиции. Знаех също, че никога не беше доволен, още по-малко пък се впечатляваше от нещата, които правех и постигах. Колко жалък е бил онзи малък Хардин в опитите си да впечатли високия мъж, чиито тежки стъпки и пияни викове изпълваха малкото пространство на лайняната ни къща.
	Дали онова дете би било щастливо да научи, че има вероятност този мъж да не е неговият истински татко?
	_Не, не мисля._ То би въздъхнало, би взело книжката си и би попитало майка си кога ще им дойде на гости онзи мил и добър чичко Крисчън, който винаги го кара да се смее.
	Но Хардин Скот, порасналото момче, което се бори с алкохола и с другите си зависимости, което се опитва да победи гнева, получен по наследство от онова мижаво подобие на баща, поднесено му от съдбата, _този Хардин Скот_ е бесен.
	Чувствам се предаден, объркан. _Дяволски_ объркан и _дяволски_ ядосан.
	Няма никаква логика. Вонящият сценарий с подмяната на бащите, сякаш взет от най-тъпия сапунен сериал, не може, _няма как_ да се окаже реалността на моя живот.
	Отдавна заровени спомени изплуват на повърхността. Майка ми говори по телефона в един през нощта, след като едно от есетата ми беше публикувано в местния вестник: _„Исках да знаеш, че Хардин е брилянтно дете. Като баща си.“_ Говори тихо, но с гордост. Оглеждам се в малкия хол. Мъжът с тъмната коса, припаднал от пиене до стола, с бутилка уиски в нозете никак не ми изглежда брилянтен. _Той е подобие на човек_, мисля си, докато гледам как се размърдва на земята. Майка ми светкавично затваря телефона.
	Имало е много такива случаи, _прекалено_ много, за да ги изредя. Това само доказва колко съм бил глупав, а може би и твърде малък, за да разбера защо Кен Скот се държеше така студено и резервирано с мен, защо никога не ме прегръщаше така, както другите бащи прегръщаха синовете си. Той никога не играеше футбол с мен, никога не ме научи на нищо.
	Освен как се става пияница.
	И всичко това е било напразно?
	Всичкото това пропиляно време?
	Дали наистина Крисчън Ванс е мой баща?
	Помещението се върти около мен. Гледам го. Мъжът, който вероятно ме е заченал. Виждам нещо познато в зелените му очи, в челюстта му. Ръцете му треперят. Прибира косата от челото си.
	Застивам.
	Защото осъзнавам, че правя абсолютно същото.


>	Теса

	— Това е невъзможно.
	Ставам, но веднага сядам пак на пейката. Тревата под мен се люлее. Земята се люлее. В парка прииждат хора. Семейства с малки деца, с балони, с подаръци. Никой не обръща внимание на хладното време.
	— Това е истината. Хардин Скот е негов син — казва Кимбърли. Сините й очи горят. Гледат в една точка.
	— Но Кен… Хардин толкова прилича на него.
	Спомням си първия път, когато видях Кен Скот в онова заведение, където предлагат замразено кисело мляко. Веднага разбрах, че това е бащата на Хардин. Високият му ръст и тъмната коса ме подведоха да направя това доста прибързано заключение.
	— Така ли мислиш? Не виждам прилика. Освен тъмната коса. Хардин има абсолютно същите очи и черти като тези на Крисчън.
	_Дали?_
	Опитвам се да си представя лицата на тримата. Крисчън има трапчинки, същите като тези на Хардин. И очите им са същите. Но не… няма никаква логика. Кен Скот е бащата на Хардин. Така е, така _трябва да е_. В сравнение с Кен, Крисчън изглежда много по-млад. Знам, че са на една възраст, но пиенето е състарило лицето на Кен. Все още е красив мъж, но личи, че алкохолът е добавил доста години отгоре.
	— Това е… — мъча се да намеря думите. Опитвам се да си поема глътка въздух. Кимбърли ме гледа състрадателно и някак ми се извинява с поглед.
	— Знам. Толкова много исках да ти кажа. Не желаех да премълчавам такова нещо от теб, но не ми е работа да обсъждам такива неща. — Слага ръка върху моята и лекичко я стиска. — Крисчън ме увери и ми обеща, че веднага щом получи разрешението на Триш, ще каже на Хардин.
	— Аз… просто… — не довършвам. Поемам си дълбоко дъх. — Това ли прави Крисчън сега? Казва на Хардин истината?
	_Сега?_
	Ставам. Ръката на Кимбърли пада от скута ми.
	— Трябва да тръгвам. Той ще…
	Не искам дори да си представя как ще реагира Хардин на подобна новина. И то след като снощи завари Триш и Крисчън заедно. Това ще е прекалено, _прекалено_ много за него.
	— Да, сега му казва. Триш все още се дърпа, но Крисчън твърди, че е на път да се съгласи и че нещата вече излизат от контрол.
	Вадя телефона си. Не мога да повярвам, че Триш е крила такова нещо от сина си. Намирах я за страхотна майка, за добър човек, мислех толкова хубави неща за нея, а сега имам чувството, че никога не съм познавала тази жена.
	Опирам телефона до бузата си и чакам. Този на Хардин дава свободно. Кимбърли добавя:
	— Предложих на Крисчън да не ви разделя, когато му съобщава истината, но според Триш, ако все пак се стигне дотам, Хардин трябвало да е сам и само Крисчън да присъства.
	Устните й се свиват в черта и тя се оглежда из парка. После обръща очи към небето. След пет позвънявания се включва гласовата поща на Хардин. Набирам пак. Кимбърли седи неподвижно и мълчи. Пак гласова поща. Прибирам телефона. Не знам какво да правя с ръцете си.
	— Кимбърли, закарай ме при него. Моля те.
	— Да, разбира се.
	Тя скача на крака и вика Смит. Докато гледам как той крачи към нас с походка на иконом в заможно семейство от някой анимационен филм, започвам да правя връзката… Смит е син на Крисчън и… _брат_ на Хардин. Хардин има малко братче. И после се сещам за Ландън. Що за братство е тяхното? Как се чувстват в тази „роднинска“ конфигурация? Как Хардин ще приема Ландън занапред, след като знае, че _нямат_ кръвна връзка? Ами Карен? Сладката Карен и нейните вкусни печени сладкиши? А Кен? Мъжът, който толкова много се старае да поправи грешките, които е допуснал по време на детството на момче, което дори не е негов син? _Дали Кен знае?_
	Вие ми се свят. Трябва да видя Хардин. Искам да чувства, че съм тук, до него. Че ще се справим с това заедно. Не мога дори да си представя какво му е сега.
	— Смит знае ли? — питам.
	Ким не отговаря веднага.
	— Мислехме, че се е досетил. Наясно си как се опитва да се докопа до Хардин и че има по-специално отношение към него. Но няма начин да знае цялата истина.
	Изпитвам истинско съчувствие към Кимбърли. Трябва да приеме и да преодолее изневярата на мъжа си, а сега и _това?_
	Смит спира до нас, претегля ни с мистериозен поглед, сякаш знае за какво сме си говорили. Осъзнавам, че не е възможно, но начинът, по който тръгва напред, вървейки право към колата, без да каже и дума… ме кара да се питам какво ли усеща.
	Докато пътуваме към Хампстед, за да намерим Хардин и баща му, гърдите ми се надигат и свиват, надигат, свиват, надигат, свиват.
	И боли.


>	Хардин

	Пукотът от счупено дърво изкънтява в бара.
	— Хардин, престани! — отеква в кафенето гласът на Ванс. Още един трясък. Този път на счупено стъкло.
	Приятен звук.
	Желанието ми да руша се надига като гладен звяр. Искам да троша, да нараня някого, да пребия някого. Засега само чупя предмети.
	Някой пищи. Поглеждам ръцете си и виждам унищожения крак на стол. На скъп стол. Вдигам очи и оглеждам лишените от емоция физиономии. Търся едно лице. Търся Теса. Няма я. Но ако беше тук, не знам дали бих искал да ме види такъв. Не знам дали яростта ми е нещо хубаво, или е нещо унищожително. Тя би се страхувала. Би се притеснявала за мен, би викала името ми, за да заглуши кънтящите в ушите ми писъци.
	Пускам дървото, сякаш е изгорило кожата ми. Усещам нечии ръце на раменете си.
	— Изкарайте го оттук, преди някой да е повикал полиция — бучи гласът на Майк в ушите ми. Никога не съм го чувал да вика.
	— Разкарай се от мен — отвръщам, разтърсвам рамене, за да се освободя от ръката на Ванс, и го гледам. Виждам всичко в червено.
	— В затвора ли искаш да идеш? — крещи той на сантиметри от лицето ми.
	Ще ми се да го бутна на пода и да сложа ръце около врата му…
	Няколко жени изпищяват, сякаш са се досетили за намеренията ми, а това ме предпазва от поредното пропадане в онази черна дупка. Оглеждам се из скъпото заведение. Счупените чаши по пода, разбитият стол, ужасените лица на клиентите, които се молят да излязат оттук живи и здрави. И след секунда шокът им бавно преминава в гняв, защото съм нарушил спокойния им ден. Ден, който са отделили да гонят изпуснатото щастие.
	Минавам покрай хостесата и излизам навън. Крисчън е до мен.
	— Влез в колата, за да ти обясня всичко — говори раздразнено.
	Притеснявам се, че ченгетата наистина ще се появят всеки миг. Влизам в колата му, но не знам какво трябва да изпитвам към него, нито какво да кажа. Съзнанието ми не го побира, не го _разбира_. Всичко ми се струва нелепо, невероятно, комично невъзможно.
	Сядам в колата, той влиза секунда след мен и хваща волана.
	— Не е възможно да си ми баща. Това не е възможно. Няма никаква логика. Всичко това е лудост — изричам. Осъзнавам, че сме в скъпа, взета под наем кола. Дали Теса е сама в парка. Дали има как да се придвижи. — Кимбърли има кола, нали?
	Ванс ме поглежда изумено:
	— Да, разбира се, че има… Съжалявам, че разбра по този начин. Всичко се подреждаше някак, но накрая се изплъзна от контрол — въздъхва.
	Не казвам нищо. Знам, че ако си отворя устата, ще гръмна и ще наговоря ужасни неща. Пръстите ми се забиват в бедрото. Леката болка ме поуспокоява.
	— Ще ти обясня, но трябва да запазиш спокойствие и да мислиш свободно. Става ли?
	Поглежда ме и в очите му виждам съчувствие.
	— Няма да търпя да ме съжаляват. Не ми говори като на някакво шибано дете — казвам грубо.
	Ванс ме поглежда и обръща очи към шосето.
	— Знаеш, че съм израснал с баща ти Кен. Бяхме приятели от бебета.
	— Всъщност това _не го знаех_ — отвръщам. Поглеждам го ядно и извръщам очи настрани, взирайки се през прозореца. — Очевидно _нищо не знам_.
	— Бяхме като братя. Повече от братя.
	— И после ти изчука жена му — казвам и прекъсвам приказката му за лека нощ.
	— Виж какво — изревава Ванс. Ръцете му стискат волана до побеляване. — Опитвам се да ти обясня, така че просто ме изслушай — настоява. Поема си дълбоко дъх, за да се успокои, после продължава: — И за да отговоря на въпроса ти… не, не беше така. Майка ти и баща ти започнаха да излизат в гимназията, когато Триш се премести в Хампстед. Тя беше най-красивото момиче, което бях виждал.
	Стомахът ми се обръща при спомена за устата му върху нейната.
	— Но тя веднага се влюби в Кен. Прекарваха заедно всяка секунда. Като Макс и Дениз. Петимата бяхме нещо като групичка, компания — разказва. Изгубва се в спомена, въздъхва и гласът му става далечен. — Тя беше умна, с чувство за хумор, влюбена до ушите в баща ти… _Мамка му!_ Няма да мога да спра да го наричам „баща ти“. — Долавям гняв в гласа му, пръстите му барабанят по волана, сякаш да се отърве от яростта си към Кен. — Той беше умен, _изключително_ умен и когато го приеха по-рано в университета с пълна стипендия, изведнъж стана много зает. Прекалено зает, за да има време за нея. Прекарваше часове в университета и все по-често оставахме само ние, четиримата. Накрая бяхме почти винаги само четиримата, без него. И нещата между майка ти и мен… е, моите чувства станаха още по-силни, плашещо силни, а нейните тъкмо се зародиха.
	Ванс млъква за секунда, за да смени платното и да включи вентилатора — в колата бе започнало да става доста топло. Въздухът е все още тежък и гъст, а съзнанието ми е като в подводно течение. Ванс продължава:
	— Винаги съм я обичал. Тя знаеше. Но тя обичаше него, а той беше моят най-добър приятел — млъква и преглъща. — С времето станахме… интимни. Не в сексуално отношение, но започнахме да показваме чувствата си един към друг и вече не се бояхме от тях.
	— Спести ми шибаните подробности — викам, стискам юмруци и се насилвам да млъкна и да го оставя да свърши с тая история.
	— Добре, добре, да — отвръща. Заглежда се напред. — След време започнахме истинска афера. Кен нямаше представа. Макс и Дениз подозираха нещо, но никой от двамата не проговори. Умолявах майка ти да го остави заради пренебрежението, с което се бе отнесъл към нея… знам колко е тъпо, колко болно звучи, но… мамка му, обичах я. — Веждите му се събират гневно. — Тя беше моето единствено бягство от самоунищожителното ми поведение и разрушителните ми постъпки. Обичах Кен, но любовта ме беше заслепила — въздъхва дълбоко.
	— И… — подканвам го след няколко секунди мълчание.
	— Да… И когато ми каза, че е бременна, мислех, че ще заминем заедно, че ще се омъжи за мен, а не за него. Обещах й, че ако избере мен, ще бъда отговорен, ще бъда винаги до нея и… до теб.
	Усещам, че ме гледа, но сега не искам да срещна очите му.
	— Майка ти казваше, че не съм достатъчно стабилен за нея. Наложи се да седя и да мълча, да захапя езика си, когато тя съобщи пред компанията, че с Кен чакат дете и че ще се омъжат същата седмица.
	_Какво е това, по дяволите?_
	Поглеждам го, но той напълно се е изгубил в миналото и не откъсва очи от пътя.
	— Исках най-хубавото за нея. Не можех да я набутам в калта и да унищожа репутацията й, като отида при Кен и обявя, че детето е мое, като му разкажа всичко, което се е случило между нас. Смятах, че Кен вероятно знае, че дълбоко в себе си усеща, че детето, което расте в нея, не е негово, защото майка ти се кълнеше, че не я бил докосвал от месеци. — Раменете на Ванс потрепват, тръпки минават по тялото му. — Бях негов кум на малката им сватба. Знаех, че той ще й даде това, което аз нямах. Та аз дори не планирах да ходя в университет! Запълвах времето си, като се напивах и гаснех от мъка по една омъжена вече жена. Запомнях цитати от романи, които харесвах и които знаех, че никога в живота си няма да имам повод да произнеса. Нямах планове, нямах пари, а на нея й трябваха и двете — въздъхва и иска да избяга от спомена. Докато го гледам, се изненадвам от това, което минава през ума ми, от това, което искам да му кажа. Пръстите ми се свиват в юмруци, но после несъзнателно ги отпускам. Сетне свивам пак юмрук и когато проговарям, не мога да разпозная гласа си.
	— Значи майка ми като цяло те е използвала за развлечение и те е захвърлила, защото си нямал пари?
	Ванс отново въздъхва.
	— Не, не ме е използвала — отвръща. Поглежда ме. — Знам, че отстрани изглежда така. И че ситуацията е тотално откачена, но тя трябваше да мисли за _твоето_ бъдеще. Аз бях истински боклук, откачен и див. И нищо добро не ме чакаше.
	— А сега имаш милиони — отбелязвам горчиво.
	Как може да защитава майка ми след всичко, което му е причинила? Болен ли е? Но после нещо в мен се обръща и се замислям за майка си, която изгубва двама мъже; и двамата стават милионери, а тя се убива от работа, за да ме гледа, и всеки ден се връща в тъжния си, малък дом, пребита до смърт.
	Ванс кима.
	— Да, но тогава не знаех, че нещата ще се развият така. Нали? Кен имаше глава на раменете, а аз не. Точка по въпроса… Докато не започна да се напива всяка вечер.
	Гневът ми пак се надига. Имам усещането, че никога няма да мога да се освободя от яростта и от острото убождане на предателството. Раните са отворени и смъдят. Прекарах детството си с един пияница, а Ванс е живеел богато, животът му е бил уреден.
	— Още една от изцепките ми — казва мъжът, когото до вчера можех да се закълна, че познавам. Че _истински_ познавам. — След раждането ти минах през ужасни лайна, но успях да вляза в университета и продължих да обичам майка ти… отдалече…
	— Докато?
	— Докато ти стана на около пет. Беше на рождения ти ден и всички бяхме дошли за партито ти. Ти бягаше към кухнята и крещеше: „Тати, тати“. — Гласът му се скършва и аз свивам юмруци. — Притискаше една книга към гърдите си и за секунда забравих, че не викаш мен, а него. — Удрям с юмрук в таблото.
	— Пусни ме да изляза от тази кола.
	_Не мога да слушам повече. Това е пълна лудост._ Прекалено много ми идва, та да разбера всичко това сега, да проумея всичко наведнъж. Ванс не обръща внимание на изблика ми и продължава да кара по някаква улица в някакъв квартал.
	— И този ден си изгубих ума. И контрола. Исках майка ти да каже на Кен истината. Не желаех да гледам как растеш далеч от мен. На онзи етап вече бях планирал преместването си в Америка. Умолявах я да дойде с мен. Да ми даде детето. Да доведе сина ми.
	_Сина ми._
	Стомахът ми се обръща. Трябва да скоча от колата, не ми пука, че е в движение. Гледам малките, спретнати къщички и си мисля, че бих предпочел най-свирепата физическа болка пред това, което трябва да преживея днес.
	— Но тя отказа и ме увери, че си е правила някакви тестове… и в крайна сметка се оказало, че не си мой син.
	— _Моля?_ — възкликвам. Разтърквам слепоочията си. Бих си разбил главата в таблото, ако съм сигурен, че ще помогне. Поглеждам към него: озърта се наляво-надясно и едва тогава осъзнавам, че минава на червено и нарушава всички правила, за да не намали скоростта на колата, та да не скоча. — Мисля, че тогава се уплаши. Не знам — добавя. Поглежда ме. — Знаех, че ме лъже. Години след това призна, че тогава е нямало никакви тестове. Но на онзи твой рожден ден беше убедителна. Помоли ме да забравя за всичко и ми се извини, задето ме е подвела да си мисля, че си мое дете.
	Фокусирам се върху юмрука си. Свий, отпусни. Свий, отпусни…
	— Мина още една година и започнахме да си говорим… отново — казва Ванс, но нещо в гласа му не ми звучи добре.
	— Искаш да кажеш… да се чукате?
	Още една въздишка.
	— Да… всеки път, когато бяхме наблизо. Всеки път правехме една и съща грешка. Кен работеше, учеше за доктората си, а тя беше с теб у дома. Ти толкова приличаше на мен. Винаги когато идвах, виждах себе си, заровен в книжка. Не знам дали помниш, но аз все ти носех книжки. Аз ти дадох „Великият Гет…“.
	— Спри — сгърчвам се, долавяйки обожанието в гласа му. Изкривените спомени от детството ми се разбуждат и стават почти видими в мъглата.
	— Това продължи години. С големи прекъсвания. И мислехме, че никой не подозира. Вината беше само моя: никога не спрях да я обичам. Каквото и да правех, мисълта за нея ме преследваше като дух. Преместих се близо до къщата им. Буквално срещу вас. Баща ти знаеше. Нямам представа как бе разбрал, но стана ясно, че е разбрал — млъква и завива по друга улица. — И тогава започна да пие.
	Удрям с длани върху таблото.
	— Значи си ме оставил да живея с един алкохолик, който е станал такъв заради това, което ти и майка ми сте правили? — питам, а гневът в гласа ми изпълва колата, почти не мога да дишам.
	— Опитах се да я убедя, Хардин. _Опитах се._ Не искам да я обвиняваш, но аз я молех да те доведе при мен, да дойде да живее с мен. Ала тя не искаше — отвръща. Дланите му са в косата, дърпа я, скубе я. — Пиянството на Кен стана по-тежко и се превърна в ежедневие, но тя не искаше да признае, че си мое дете. Не признаваше дори пред мен. Затова напуснах. Трябваше да си ида.
	Той млъква и когато го поглеждам, забелязвам, че мига бързо. Хващам дръжката, но той веднага заключва вратите. _Клик-клик-клик._ Звукът отеква в колата. Ванс увеличава скоростта. Гласът му е кух:
	— Преместих се в Америка. Не ми се обади години наред. Позвъни едва когато баща ти я напусна. Нямаше никакви пари и се съсипваше от работа. Бях започнал да изкарвам… някой долар. Не, нищо общо с това, което печеля в момента, но можех да й помогна. Върнах се в Англия и наех къща за трима ни. Грижех се за нея и за теб, докато него го нямаше. Но тя се отдалечаваше от мен все повече и повече. Ставаше по-студена и дистанцирана. Кен й изпрати документите за развода от… където и да е бил по онова време, но тя пак не пожела никакво постоянно обвързване с мен. След всичко, което направих за нея, пак не й беше достатъчно. _Аз_ не бях достатъчен.
	Спомням си, че Ванс ни прибра, когато баща ми ни напусна, но не съм се задълбочавал повече по въпроса. Никога не съм предполагал, че го е сторил, защото с майка ми имат такава дълга история зад гърба си. Още по-малко, защото аз съм му син. Ако на този етап мнението ми за майка ми се беше пропукало, сега вече тотално се срина. Загубих всякакво уважение към жената, която ме е родила.
	— И когато майка ти ме напусна и се върна в къщата ви, продължих да се грижа финансово за вас, но заминах за Америка. Майка ти започна да връща чековете ми всеки месец и спря да отговаря на телефонните ми обаждания. Реших, че си е намерила някой друг.
	— Не, нямало е друг. Тя работеше като куче. Всеки ден.
	Тийнейджърските ми години бяха самотни, затова си намерих компания навън. Лоша компания.
	— Мисля, че тя просто го чакаше да се върне — казва Ванс. — Но… той никога не се върна. Продължи да пие година след година, докато нещо не го накара да спре, да си каже: „Стига толкова“. Не бях говорил с Кен от години. Обади се едва когато се премести в Щатите. Той беше трезвен, а аз съвсем наскоро бях загубил Роуз. Роуз беше първата жена, която можех да погледна, без да виждам лицето на Триш. Тя беше най-сладкото и мило човешко същество. И ме направи отново щастлив. Знаех, че никога няма да я обичам така, както бях обичал майка ти, но с Роуз бях щастлив. _Ние_ бяхме щастливи. Започвах _да градя_ живота си с нея. Но съм бил прокълнат… Тя се разболя. Роди Смит и я загубих…
	— Смит — казвам и устата ми остава отворена. Бях прекалено зает да се опитвам да наредя пъзела, за да помисля за детето. Какво иска да каже?
	_Мамка му!_
	— Помислих си, че това малко гениално дете е моят втори шанс да бъда баща. То ме направи цял, събра парчетата от живота ми след смъртта на майка му. Когато го гледах, винаги мислех за теб като бебе, като момченце. Прилича точно на теб като малък, само че неговите очи и косата му са по-светли.
	Спомням си, че Теса ми каза същото, когато за първи път видяхме Смит, но аз все още не виждам прилика.
	— Това е… това е прекалено объркано — успявам да кажа. Телефонът вибрира в джоба ми, но аз гледам в крака си, сякаш вибрацията е някакво нереално усещане и не мога да се насиля да отговоря.
	— Знам, че е така. Съжалявам. Когато ти дойде в Америка, мислех, че ще мога да бъда близо до теб, без да играя ролята на баща. Поддържах контакт с майка ти, взех те на работа във „Ванс“, опитах се да се сближа с теб доколкото ми позволиш. Оправих взаимоотношенията си с Кен, макар че между нас винаги ще има враждебност. Мисля, че ми съчувстваше, когато загубих Роуз, а и вече се бе променил толкова много. Исках само да съм близо до теб. Бих приел всичко, което ми дадеш, за да съм край теб. Осъзнавам, че сега ме мразиш, но мисля, че успяхме да постигнем близост поне за известно време.
	— Ти си ме лъгал през целия ми живот.
	— Знам.
	— Както и майка ми и моят… Кен.
	— Майка ти все още отрича — казва Ванс в нейна защита. — Дори сега й се струва почти невъзможно да го признае. А Кен… той винаги е подозирал, но майка ти така и не призна. Нито потвърди, нито отрече съмненията му. Мисля, че той все още се държи за малката вероятност да е твой баща.
	_Това е пълен абсурд._
	— Искаш да ми кажеш, че Кен Скот е толкова тъп да вярва, че съм му син след всичките тези години, през които сте се чукали зад гърба му?
	— Не — отвръща. Спира колата, паркира я и ме поглежда. — Не, Кен не е глупав. Той е човек, който умее да подхранва надеждата. Той те обичаше. Обича те и сега. Ти си единствената причина да спре да пие и да завърши образованието си. Макар и да знаеше, че има голяма вероятност да не си негово дете, той направи всичко за теб, съжалява за ада, през който си минал заради него. Съжалява и за всичко, което се случи с майка ти.
	Усещам как лицето ми се сгърчва, когато спомените от _онази_ нощ проблясват пред очите ми. Като накъсани кадри. За кой ли път преживявам всичко, което онези пияни моряци й причиниха.
	— И не сте правили тестове? Откъде знаеш, че ти си ми баща? — питам. Не мога да повярвам, че задавам такъв въпрос.
	— Знам. Както го знаеш и ти. Всички казваха колко приличаш на Кен, но аз съм убеден, че в кръвта ти тече моята кръв. И с годините приличаш все повече на мен. А и погледнато в ретроспекция, няма начин да е забременяла от него.
	Взирам се в дървото, опитвам се да фокусирам съзнанието си върху нещо. Телефонът ми пак вибрира.
	— Защо сега? Защо ми го казваш точно сега? — настоявам. Гласът ми е гневен, търпението ми е на изчерпване.
	— Защото майка ти започва да изпада в истинска параноя. Преди две седмици Кен ми спомена за някакви кръвни тестове, че трябва да се помогне на Карен. И аз казах на майка ти…
	— Какви тестове? Какво общо има Карен с това?
	Ванс поглежда към крака ми, където телефонът вибрира.
	— Трябва да вдигнеш. Кимбърли също ми звъни.
	Поклащам глава. Ще се обадя на Теса, когато изляза от тази кола.
	— Наистина съжалявам за всичко. Не знам защо изобщо отидох в къщата й снощи. Тя ми се обади и аз… Не знам. Кимбърли ще стане моя съпруга. Обичам я повече от всичко. Обичам я повече, отколкото някога съм обичал майка ти. Но това е различна любов. Тази любов е споделена. Кимбърли е всичко за мен. Направих огромна грешка, че отидох да видя майка ти. И до края на живота си ще изкупвам тази грешка. Няма да се изненадам, ако Ким ме напусне.
	_О, я ми спести сополивите детайли от драмата си._
	— Да, господин Предсказуем. Не трябваше да се опитваш да чукаш майка ми на плота в кухнята.
	— Когато майка ти се обади, звучеше разтревожена. Искаше да е сигурна, че миналото ще си остане завинаги погребано. Искаше всичко да е забравено преди сватбата й. А когато става дума за неправилни решения, аз съм първият заподозрян.
	Потупва с пръсти по волана. В гласа му усещам срам от постъпката му.
	— Също и аз — казвам на себе си и хващам дръжката на вратата. Той се опитва да ме улови за ръката.
	— Хардин.
	— _Недей._
	Издърпвам се и излизам от колата. Току-що ме застреляха с отговорите на толкова много въпроси, които дори не знаех, че трябва някога да задам, въпроси, които никога не исках да задавам. Искам да дишам. Трябва да се успокоя. Трябва да се махна от него, да намеря момичето си. Момичето, което е моето спасение.
	— Трябва да се махнеш от мен. И двамата го знаем — казвам, когато разбирам, че няма намерение да тръгва. Гледа ме, кима и ме оставя на улицата. Оглеждам се и забелязвам познат магазин за хранителни стоки. Разбирам, че съм само на няколко пресечки от къщата на майка ми. Кръвта бучи и пулсира в ушите ми. Вадя телефона да се обадя на Теса. Искам да чуя гласа й, искам да ме върне в реалността.
	Гледам магазина, линията дава свободно и демоните в мен започват да се борят, да ме дърпат към удобния мрак. С всяко позвъняване на телефона й притеглянето става по-силно. След секунди осъзнавам, че вече пресичам улицата. Краката сами ме водят. Пъхам телефона в задния си джоб и отварям вратата. Пристъпвам в познатата самота и тишината на миналото си.


>	Теса

	Счупени стъкла скърцат под обувките ми, докато пристъпвам от крак на крак и нетърпеливо чакам. Най-сетне Майк свършва разговора си с полицията и отивам при него.
	— Къде е той? — питам, и то по не много любезен начин.
	— Тръгна с Ванс.
	Очите му са изпразнени от всякаква емоция. Погледът му ме успокоява и ми напомня, че този човек няма абсолютно никаква вина.
	Това е неговата сватба.
	Напълно съсипана.
	Оглеждам се и забелязвам напуканото дърво. Не обръщам внимание на любопитните погледи. Стомахът ми е свит на топка. Мъча се да се държа за… себе си.
	— Къде отидоха?
	— Не знам — отвръща и заравя лице в ръцете си.
	Кимбърли ме потупва по рамото.
	— Ако продължаваме да седим тук, когато полицията свърши с очевидците, ще иска да разпита и теб.
	Поглеждам към Майк и към вратата. Кимам и тръгвам след Кимбърли. Разбира се, привличам вниманието на полицията.
	— Можеш ли пак да се опиташ да се свържеш с Крисчън? Трябва да говоря с Хардин — добавям и потръпвам на студения вятър.
	— Ще опитам — обещава тя и тръгваме към наетия автомобил.
	Забавям крачка. Виждам още една полицейска кола и сърцето ми потъва. Полицаите влизат в бара. Изпитвам ужас какво ще стане с Хардин и как ще приеме всичко това, особено когато е насаме с Крисчън.
	Виждам Смит, който кротко си седи на задната седалка. Облягам се на багажника и затварям очи.
	— Как така не знаеш? — крещи Кимбърли и ме изкарва от мислите ми. — _Ние_ ще го намерим! — казва рязко и затваря телефона.
	— Какво става? — питам. Сърцето ми бие толкова силно, че се страхувам дали ще мога да чуя отговора й.
	— Хардин излязъл от колата и Крисчън го е загубил. Не знае къде е — отвръща. Тя събира косата си и я връзва на опашка. — Мамка му, време е за тая проклета сватба — казва и поглежда към вратата, където Майк стои. Сам.
	— Това е пълна катастрофа! — Моля се Хардин да е тръгнал обратно насам. Вадя телефона си и паниката ми расте, когато виждам, че е звънял и че съм пропуснала обаждането му. Ръцете ми треперят.
	Набирам го.
	И чакам.
	И чакам.
	Пак набирам, пак чакам, но всеки път се включва гласовата му поща.


>	Хардин

	— Джак и кола!
	Тонът ми е груб. Може би затова барманът ме гледа лошо, но все пак взема една чаша и я пълни с лед. Жалко, че не поканих Ванс. Можеше да си пийнем като баща и син и да проведем един от онези „мъжки“ разговори.
	_Мамка му! Ебаси глупостите!_
	— Двойно — поправям се.
	— Няма проблем — казва големият мъж зад бара. Очите ми намират екрана на стария телевизор, закачен на стената. Реклама на застрахователна компания — смеещо се бебе. Защо всички слагат бебета на всяка проклета реклама? Никога няма да разбера. Барманът плъзва чашата към мен, без да каже и дума. Бебето издава нови звуци, които най-вероятно трябва да звучат още „по-сладки“ от смеха, а аз вдигам чашата към устните си и позволявам на съзнанието си да ме отведе далеч от това място.


	— Защо си донесла бебешка козметика у дома? — попитах.
	Тя седна на ръба на ваната и върза косата си на опашка. Започнах да се притеснявам, че има някаква мания на тема деца. Определено така изглеждаше.
	— Не е бебешка козметика — каза тя и се засмя. — Просто на опаковката има баща и бебе.
	— Наистина не разбирам какво е посланието — добавих. Вдигнах кутията с козметиката за бръснене, която Теса ми беше купила. Гледах дебелите бузи на бебето и се чудех какво общо има едно бебе с бръсненето.
	— И аз не разбирам, но със сигурност бебето на опаковката ще продава продуктите им.
	— Това може да се случи само ако _жена_ купува комплекта за бръснене на мъжа си или на приятеля си — поправям я. Никой здравомислещ мъж няма да вземе такова нещо от рафта в магазина.
	— Не. Сигурна съм, че и бащите ще го купуват.
	— Да бе. Разбира се — казах саркастично и отворих кутията. После я погледнах в огледалото. — _Купа?_
	— Да, за пяната. Ако използваш четката, ще се избръснеш по-добре.
	— И откъде знаеш това? — попитах. Погледнах я с надеждата, че не е научила тези подробности от Ноа.
	— Прочетох в интернет.
	— Разбира се, че си прочела — отвърнах. От ревността ми не остана и следа, а тя палаво ме ритна с крак. — След като си такъв експерт в бръсненето, ела да ми помогнеш.
	Винаги използвам самобръсначка и крем, но след като се бе постарала толкова много, не исках да й отказвам. И честно казано, идеята да ме избръсне беше силно възбуждаща.
	Теса се усмихна и застана до мен пред мивката. Взе тубичката с крема и изстиска малко в купата. После потопи четката, завъртя я и я покри с гъст слой.
	— Ето — подаде ми четката.
	— Не, _ти_ го направи — казах и сложих четката в ръката й. Ръцете ми я обгърнаха през кръста. — Скачай горе! — Повдигнах я на мивката. Когато се настани, разтворих бедрата й и застанах между тях. Докато прокарваше четката по челюстта ми, лицето й беше концентрирано, изражението — предпазливо.
	— Никъде не ми се ходи тази вечер — казах й. — Имам толкова много работа, а ти ме разсейваш.
	Ръцете ми се плъзнаха по гърдите й. Стиснах ги нежно. Ръката й потръпна и част от крема се размаза на врата ми.
	— Слава богу, че не държеше бръснача — пошегувах се.
	— Да, добре че не го държах — засмя се и хвана новата самобръсначка. После захапа сочните си устни и попита: — Сигурен ли си, че желаеш аз да го направя? Притеснявам се, че може да те порежа, без да искам.
	— Не се притеснявай — засмях се. — Убеден съм, че си проучила в интернет как става самото бръснене.
	Езикът й се заклещи между зъбите като на концентрирано върху домашното си дете. Наведох се да я целуна, преди да е започнала. Не ми отговори, защото бях прав: чела бе как се прави.
	— Но искам да знаеш едно: ако ме порежеш, бягай — засмях се аз.
	— Не мърдай, моля те — скара ми се и със стабилна ръка прокара бръснача по бузата ми.
	— Иди без мен — казах и затворих очи.
	Беше изумително успокояващо да я усещам как ме бръсне. Не ми се ходеше на вечеря в къщата на баща ми, но Теса започваше да полудява в апартамента по цял ден и ставаше много неспокойна, така че когато Карен се обади да ни покани, Теса подскочи до тавана от радост.
	— Ако останем в нас тази вечер, искам да отидем през уикенда. Ще си свършил ли дотогава с работата си?
	— Предполагам… — казах почти отчаян, че през уикенда вече няма да ми се размине ходенето там.
	— Обади им се тогава и се уговори за уикенда. Аз ще започна да приготвям вечерята, след като те избръсна, а ти можеш да си работиш.
	После потупа с пръст горната ми устна, за да ми напомни да прибера устните си навътре, и внимателно ме избръсна. Когато свърши, й казах:
	— Трябва да изпиеш онова вино в хладилника. Отворено е от няколко дни. Ще започне да се вкиселява и ще стане на оцет.
	— Ами… не знам — поколеба се. Осъзнавах защо. Отворих очи, а тя изви ръка назад да пусне водата и да намокри една кърпа.
	— Теса, можеш спокойно да пиеш пред мен. Не съм алкохолик.
	— Знам, но няма ли да е странно да пия пред теб? Не е нужно да пия толкова много вино. Ако ти не пиеш, защо _аз_ да го правя?
	— Проблемът ми не е пиенето, а това, че пия, когато съм гневен. Там е проблемът.
	— Знам.
	И наистина знаеше.
	Тя прокара мократа кърпа по лицето ми и избърса останалия крем за бръснене.
	— Трябва да съм истински идиот, за да си въобразявам, че решавам проблемите се, като се напивам. Но напоследък не е имало проблеми, така че съм добре.
	Дори аз самият знаех, че това не е _никаква_ гаранция.
	— Не искам да бъда като баща си и като всички останали безмозъчни мъже като него, които се напиват до несвяст и поставят в опасност живота на хората край тях. И понеже ти си единственият човек край мен, не желая да пия, когато сме заедно.
	— Обичам те.
	— И аз те обичам.
	Не исках да продължаваме този прекалено сериозен разговор. Не исках да се спускам в мрака на тези мисли. Огледах тялото й — кацнала като птичка на мивката.
	— Може да се наложи да те позадържа малко край мен, за да ме бръснеш. Готвиш, чистиш… — Тя замаха към мен с ръка и завъртя очи.
	— И какво печеля аз от тази сделка? Постоянно разхвърляш, помагаш ми да готвя веднъж седмично, ако изобщо ми помогнеш. Сутрин не се траеш…
	Прекъснах я, като поставих ръка между краката й и избутах бикините настрани.
	— Мисля, че в това обаче много те бива — каза тя с усмивка, докато вкарвах един пръст в нея.
	— Само в това ли? — отвърнах. Вкарах още един, тя простена и изметна глава назад.


	Пръстите на бармана потропват пред мен.
	— Попитах дали искаш още едно?
	Премигвам няколко пъти, поглеждам към празната си чаша.
	— Да — подавам му я и чакам да ми я напълни. Споменът избледнява. — Двойно.
	Докато плешивецът се отдалечава, за да ми напълни чашата, чувам женски глас.
	— Хардин? Хардин Скот?
	Обръщам се и виждам познатото лице на Джуди Уелч, приятелка на майка ми от детство. Е, _бивша_ приятелка.
	— Да — казвам и забелязвам, че годините не са я пощадили.
	— Мили боже! Минаха… колко? Шест години? Седем? Сам ли си тук? — пита. Слага ръка на рамото ми и се обляга, за да се качи на стола до мен.
	— Да, долу-горе толкова. Да, сам съм. Майка ми няма да те преследва да те бие.
	Джуди има нещастно лице. Лице на жена, която е изпила прекалено много за годините си. Косата й е същата — много светлоруса, а изкуствените й гърди изглеждат прекалено големи за дребната й фигура. Спомням си, когато ме докосна за първи път. Почувствах се като истински мъж — да чукам приятелката на майка си. А сега я гледам и си мисля, че не бих я чукал дори с пениса на плешивия барман.
	Джуди ми намига.
	— Пораснал си.
	Напитката е вече пред мен и я изпивам за секунди.
	— Разговорлив… както винаги — потупва ме тя по рамото и си поръчва напитка. После се обръща към мен: — Дошъл си да удавиш мъката ли? Или любовни проблеми?
	— Нито едното, нито другото — отговарям. Въртя чашата между пръстите си и ледът се удря и почуква по стените.
	— Аз пък съм тук да удавя по много и от двете. Хайде да ударим по един шот — казва Джуди с онази усмивка, която помня от миналото, и поръчва по един шот и за двама ни.


>	Теса

	Кимбърли е на телефона и не спира да псува Крисчън. Крещи. Налага се да спре, за да си поеме дъх. После слага ръка на рамото ми.
	— Да се надяваме, че просто обикаля да си просветли мислите. Крисчън каза, че е решил да му даде малко време да осъзнае нещата — уточнява. Недоволството в гласа й е чудовищно. Но аз познавам Хардин и знам, че той не „просветлява мислите си“ просто така, с разходки. Опитвам се пак да се обадя, но веднага ме прехвърля на гласова поща. Изключил си е телефона.
	— Мислиш ли, че може да отиде на сватбата? — пита Ким. — Да направи скандал, не за друго.
	Искам да й кажа, че Хардин не би сторил такова нещо, но като се има предвид каква тежест се е стоварила върху гърдите му, не мога да отрека такава вероятност.
	— Как можах да предположа такова нещо! — казва деликатно Ким. — Но май трябва да дойдеш там. Поне да си на място, ако реши да направи нещо такова? Пък и предполагам, че те търси, след като никой не си е чул телефона. Вероятно първо ще те потърси там.
	Повдига ми се при мисълта, че Хардин може да се появи в църквата и да направи скандал. Но съвсем егоистично се надявам да стори точно това, защото нямам никакъв друг шанс да го намеря. Но от друга страна се притеснявам, че щом като е изключил телефона си, _не иска_ да бъде намерен.
	— Може би си права. Ще дойда и ще изчакам навън.
	Кимбърли кима съчувствено, но изражението й става сурово и студено, когато забелязва как едно черно BMW паркира до колата й. Крисчън излиза.
	— Нещо ново? Обаждал ли се е? — пита отдалече. Опитва се да целуне Ким по бузата, предполагам по навик, но тя се отдръпва, преди устните му да са успели да я докоснат.
	— Съжалявам — прошепва.
	Тя клати глава и насочва вниманието си към мен. Сърцето ме боли за нея. Не заслужава такова предателство. Предателството често се стоварва върху тези хора, които най-малко го заслужават и очакват.
	— Теса ще дойде и ще гледа да не се появи Хардин — обяснява тя. После го поглежда в очите. — Ще пази, докато сме вътре, за да не дойде и развали _приказния_ ден — допълва. Сарказмът в думите й съска, но говори спокойно. Крисчън обаче клати глава:
	— Няма да ходим на проклетата сватба. Не и след всичко това.
	— Защо не? — пита Кимбърли с мъртви очи.
	— Защото _това_ — сочи нея и мен, — и двамата ми синове са по-важни от някаква сватба. Особено от тази. Не очакваш да седнем усмихнати в една зала с нея, нали?
	Кимбърли е изненадана, но поне думите му я успокояват. Гледам ги и мълча. Начинът, по който Крисчън нарече Хардин и Смит „синовете ми“, определено ме разтресе. Толкова много неща мога да кажа на този човек, толкова много омразни думи, но знам, че не бива да го правя. Няма да помогна на никого, а и трябва да запазя силите си да намеря Хардин и да разбера как е понесъл новината.
	— Хората ще говорят, особено Саша — казва начумерено Кимбърли.
	— Не ми дреме за Саша, нито за Макс, нито за когото и да било. Да си говорят. Ние живеем в Сиатъл, не в Хампстед. — Пресяга се и взема дланите й в своите и този път тя му позволява. — Единственият ми приоритет сега е да поправя грешките си — изрича. Гласът му трепери. Студеният гняв, който изпитвам към него, започва леко да се топи.
	— Не трябваше да пускаш Хардин да излиза от колата — казва Кимбърли. Ръцете й са все още в неговите.
	— Не можех да го спра. Познавам Хардин. А после и коланът заяде и не можах да го разкопчая. Дори не знам накъде тръгна… По дяволите!
	Ким кима с разбиране. Най-сетне усещам, че е време да кажа нещо.
	— Къде мислиш, че може да е отишъл? Ако не се появи на сватбата, къде да го търся?
	— Току-що проверих двата бара, за които знам, че отварят толкова рано… за всеки случай — отвръща. Поглежда ме и изражението му веднага омеква. — Сега разбирам, че не трябваше да сте разделени, когато му казвам тези неща. Беше огромна грешка. Знам, че единственият човек, от когото има нужда сега, си ти.
	Не мога да се сетя за нищо, което да е близо до вежливия отговор. Вадя телефона от джоба си. Опитвам се да се свържа. Знам, че го е изключил, но трябва да пробвам. Докато набирам, Крисчън и Кимбърли се споглеждат мълчаливо. Всеки търси отговорите на въпросите си в очите на другия. Търсят някакъв знак, нещо, което да им подскаже. Затварям телефона и Ванс се обръща към мен:
	— Сватбата започва след двадесет минути. Мога да те закарам сега, ако искаш.
	Кимбърли вдига ръка да го прекъсне.
	— Аз ще я закарам. Ти се прибери със Смит в хотела.
	— Но… — започва той, ала изражението на лицето й му подсказва, че е по-мъдро да замълчи. — Ще се върнеш, нали? — пита с изплашени очи.
	— Да — въздъхва тя. — Няма да напусна страната.
	Паниката на Крисчън отстъпва място на облекчението.
	— Карай внимателно и ми се обади, ако имаш нужда от нещо. Знаеш адреса на църквата, нали?
	— Да. Дай ми ключовете си. Смит спи, не искам да го будя и да го местим от кола в кола.
	Възхищавам се на силата й. Ако бях на нейно място, не бих могла да се събера, ако Хардин ми причини такова нещо. Не че вече не съм се разпаднала.


	След по-малко от десет минути Кимбърли ме оставя пред църквата. Повечето гости вече са влезли. Навън са останали само неколцина. Сядам на една пейка и оглеждам улицата. Чакам Хардин да се появи. Чувам сватбения марш и си представям как Триш върви в сватбената си рокля по алеята. Към бъдещия си съпруг. Знам, че се усмихва, че е лъчезарна, но онази Триш, която е в съзнанието ми, няма нищо общо с майката, лъгала сина си и крила от него истината за баща му.
	Всички останали гости влизат да наблюдават бракосъчетанието на Триш и Майк. Минутите минават. Чувам всеки звук от църквата. Половин час по-късно всички се радват и ръкопляскат — Триш и Майк са обявени за съпруг и съпруга. Това е сигнал, че е време да тръгвам. Не знам накъде, но не мога да седя тук и да чакам. Триш скоро ще излезе от църквата, а аз искам да избегна неловката среща с булката.
	Тръгвам обратно по пътя, откъдето дойдохме. Така поне мисля. Не си спомням добре, но не знам накъде да вървя. Вадя телефона и пак се опитвам да му се обадя. Батерията ми пада, но не искам да го изключвам, ако случайно Хардин се обади. Телефонът му е все още изключен. Докато вървя без цел и посока из квартала и надничам в баровете и ресторантите, слънцето над Лондон започва да залязва. Трябваше да помоля Кимбърли да ми даде една от взетите под наем коли, но не бях на себе си и не мислех разумно. Освен това сега тя си има много по-големи грижи и не искам да я занимавам. Колата на Хардин е все още паркирана пред „Габриел“, но нямам резервен ключ.
	Красотата и грацията на Хампстед изчезват с всяка стъпка извън централната част на града. Краката ме болят. Не трябваше да обличам тази рокля, но най-вече не биваше да обувам тези глупави обувки. Ако само подозирах как ще се развият събитията днес, щях да си сложа анцуг и гуменки, за да мога да гоня Хардин из града. В бъдеще, ако изобщо някога напусна Сиатъл с него, това ще е задължителната ми униформа.
	След известно време вече не знам дали не минавам по тези улици за втори път, или съзнанието ми си прави шеги с мен. Всички къщи си приличат. И всъщност много приличат на тази на Триш, но по пътя от летището постоянно заспивах и нямам никакви спомени да сме минавали оттук.
	Слава богу, че улиците са почти празни и повечето хора са се прибрали да вечерят. Никак нямаше да ми е приятно да вървя по улици, по които се разхождат пияни мъже. Досега параноята ми да е взела връх.
	Едва не се разплаквам от облекчение, когато забелязвам къщата на Триш. Тъмно е, но стълбищното осветление е включено. Колкото повече приближавам, толкова повече се убеждавам, че това е нейната къща. Не знам дали Хардин е там, но дори и да го няма, ако е отключено, мога да вляза, да седна и да пия вода. Ходя без посока от часове, пресечка след пресечка. Имам късмет, че попаднах на единствената улица в града, която може да ми е от полза.
	Докато вървя към къщата, забелязвам разнебитена неонова табела във формата на халба за бира. Барът е малък. Намира се между някаква къща и малка уличка. Побиват ме тръпки. На Триш трябва да й е било много трудно да остане да живее в същата къща, толкова близо до бара, от който са дошли насилниците й, за да търсят Кен, но вместо това са намерили нея. Веднъж Хардин ми каза, че просто не можели да си позволят да се преместят. Начинът, по който подмина въпроса, ме изненада. Но за жалост, парите са коварно нещо. Когато ги нямаш и когато ги имаш.
	Знам, че е тук, сигурна съм. Тръгвам към бара, отварям вратата и веднага изпадам в ужасно неловко положение заради вида си. Приличам на луда. Да вляза в такъв бар с подобна рокля, и то по боси крака в този студ. Обувките са в ръцете ми. Отказах се от тях още преди час. Пускам ги на пода и ги обувам. Кожата ми е протъркана от каишките, имам пришки. Лицето ми се сгърчва от болка.
	Мястото не е претъпкано и не ми отнема много време да го забележа. Хардин е седнал на бара. Чашата е вдигната до устата му. Сърцето ми пада на пода. Знаех си, че ще го намеря така, но в този миг вярата ми в него също „вдига ръце“. С цялото си същество се бях надявала, че няма да се опита да удави болката си в алкохол.
	Поемам си дълбоко дъх и тръгвам към него.
	— Хардин — потупвам го по рамото.
	Той извърта стола и се обръща с лице към мен. Очите му са стъклени, червените жилки са набраздили бялото в тях и са го погълнали. Бузите му са пламнали, а миризмата на алкохол е толкова тежка, че почти мога да я вкуся. Дланите ми се потят, устата ми пресъхва.
	— Я виж кой е тук — заваля думите. Чашата в ръката му е почти празна. Забелязвам трите празни чаши от шотове пред него и се сгърчвам от болка. — Как ме намери? — пита. Измята глава назад, изпива и останалото и вика на бармана за още едно.
	Заставам пред него, така че да ме погледне в очите и да не може да извърне поглед.
	— Бебо, добре ли си? — питам. Знам, че не е, но преди да взема решение как да действам, трябва да преценя в какво настроение е и колко алкохол е изпил.
	— Бебо — казва с мистериозен тон, сякаш мисли за нещо друго. Но после се отърсва от мисълта и ме дарява с ослепителната си усмивка. — Да, да. Добре съм. Сядай. Искаш ли нещо за пиене? Барман, още едно.
	Мъжът зад бара ме поглежда и аз веднага клатя глава. Не, не искам. Хардин обаче не забелязва. Придърпва другия стол до себе си и тупа върху него. Докато се качвам, успявам да огледам бара.
	— Как ме намери? — пита пак. Поведението му ме обърква и съм нащрек. Очевидно е пиян, но не това ме притеснява. В гласа му се усеща някакво злокобно спокойствие. Чувала съм го и преди и знам, че нищо хубаво няма да последва.
	— Вървях часове наред и най-после разпознах къщата на майка ти. И знаех, че…
	Знаех, че трябва да проверя дали не си тук.
	Потръпвам при спомена за разказите на Хардин как Кен е прекарвал тук нощ след нощ. Точно в този бар.
	— Моят малък детектив — казва нежно Хардин и прибира косата ми зад ушите. Не се дърпам, не мигам дори, въпреки че в стомаха ми се надига и кипи огромна тревога.
	— Ще дойдеш ли с мен? Искам да се върнем в хотела, да останем тази нощ и утре сутринта да си ходим у дома.
	Точно тогава барманът носи уискито му. Хардин гледа чашата със сериозно изражение и казва:
	— Още не.
	— Моля те, Хардин — настоявам и поглеждам кървясалите му очи. — Толкова съм уморена — обяснявам. Опитвам се да не споменавам нищо по темата за Крисчън и Кен. Облягам се на него. — Краката ми са в рани. И толкова ми липсваше. Крисчън се опита да те намери, но не успя. От доста време вървя пеша, за да те търся. Наистина искам да си ида в хотела. Да се приберем заедно.
	Познавам го добре, не бива да отварям никаква тежка тема, защото ще подивее и спокойствието му ще се изпари за секунди.
	— Не е търсил достатъчно. Започнах да пия в бара, срещу който ме остави.
	Пак се облягам на него и докато се сетя какво да отвърна на това, той продължава да говори:
	— Пийни едно. Една моя приятелка е тук. Ще ти купи един шот — казва. Маха към празните чаши на плота. — Случайно се намерихме в онзи много хубав бар, но така и така се очертава вечер, посветена на миналото, реших да я доведа тук. Заради доброто старо време.
	Стомахът ми пада в петите.
	— Приятелка?
	— Стара приятелка на семейството — уточнява и сочи с брадичка жената, която се появява откъм тоалетната. Изглежда приблизително на четиридесет или повече. Има изрусена до бяло коса. Радвам се, че не е млада жена, понеже Хардин, както по всичко личи, пие с нея цял ден.
	— Наистина мисля, че трябва да си ходим — настоявам и се опитвам да го хвана за ръката, но той се отдръпва. — Джудит, това е Тереза.
	— Джуди — поправя го тя в същото време, в което и аз го поправям:
	— Теса.
	— Радвам се да се запознаем — казвам с престорена усмивка и се обръщам пак към Хардин.
	— Моля те.
	— Джуди знаеше, че майка ми е курва — казва Хардин и миризмата на алкохол бомбардира сетивата ми.
	— Не съм твърдяла такова нещо — смее се жената. Облечена е прекалено младежки за годините си. Деколтето й е _прекалено_ дълбоко, а джинсите й — _прекалено_ впити.
	— Каза го. Майка ми мрази Джуди — усмихва се Хардин.
	Жената също му се усмихва.
	— Чудя се защо ли?
	Имам чувството, че съм оставена встрани от тяхната малка и много лична шега.
	— Защо? — питам, без да мисля.
	Хардин й се усмихва топло и не обръща никакво внимание на въпроса ми. Едва се сдържам да не го съборя от стола. Ако не бях сигурна, че така само замаскира болката си, щях да го бутна, честно.
	— Дълга история, кукло — казва жената и вика бармана. — Както и да е. Имам чувството, че една текила ще ти дойде добре.
	— Не, благодаря — отклонявам. Само това ми трябва!
	— Отпусни се, бебо — казва Хардин. — Не _ти_ си тази, която си разбрала, че целият ти живот е бил една огромна шибана лъжа. Затова се успокой и пийни едно с мен.
	Сърцето ми кърви за него, но пиенето не е решение. Трябва да го изведа оттук. Веднага.
	— Как си пиеш коктейлчетата? Това не е изискан бар, така че нямаш много избор.
	— Казах, че не искам шибаната текила — отсичам остро. Очите й се разширяват, но бързо се съвзема. Избликът ми на гняв ме изненадва почти толкова, колкото и нея. Чувам как Хардин се смее до мен, но аз не откъсвам очи от тази жена, която се радва на своята си тайна.
	— Добре. Някой трябва да се успокои — говори. Започва да рови в чантата си и вади пакет цигари и запалка. Пали. — Цигара? — предлага на Хардин.
	Поглеждам го и за моя огромна изненада той кима. Джуди протяга ръка зад гърба ми и му подава запалената си цигара. _Коя е тая жена, за бога?_ Отвратителната цигара вече е между устните му. Дърпа. Димът се увива около нас на спирали и кръгчета. Покривам носа и устата си.
	— Откога пушиш? — питам възмутено.
	— Винаги съм пушил. Не пуша, откакто се преместих в колежа — казва и пак дърпа от цигарата.
	Червеното пламъче ме подлудява. Искам да протегна ръка, да издърпам отвратителната отрова от устните му, да я скъсам и да пусна парчетата в уискито му. И го правя.
	— _Мамка му! Какво правиш?_ — почти изкрещява Хардин, гледайки унищоженото си питие.
	— Тръгваме си. Сега.
	Слизам от стола, хващам го за ръкава и го дърпам.
	— Не, не си тръгваме! — отскубва се от ръката ми и маха към бармана.
	— Остави го. Не иска да си ходи — казва гневно Джуди.
	Яростта ми вече няма спирка. Тази жена ме вбесява. Поглеждам я в пълните с подигравка очи, които едва откривам през хилядите пластове грим.
	— Не си спомням да съм питала _теб_. Гледай си работата и си намери някой друг да ти прави компания да пиеш. Защото _ние_ си тръгваме — крещя.
	Тя поглежда към Хардин и очевидно очаква той да я защити. После проумявам болната история на познанството им. Близка на семейството никога не би се държала така със сина на приятелката си. Момче, което е два пъти по-малко от нея!
	— Казах, че не искам да тръгвам — настоява той.
	Пробвах всичко, но той не слуша, не иска да ме чуе. Последната ми възможност е да се опитам да предизвикам ревността му. Признавам, че това е удар под кръста, особено като се има предвид състоянието му, но нямам избор.
	— Е, щом отказваш да дойдеш с мен, ще се наложи да намеря някой друг да ме заведе до хотела — изричам и оглеждам бара.
	Очите ми попадат на най-младия мъж в заведението, който седи на една маса с приятелите си. Давам му няколко секунди да вземе решение или да каже нещо, а когато получавам само мълчание, тръгвам към масата на момчетата. След няма и секунда ръката на Хардин е около моята.
	— Не, нищо подобно няма да правиш.
	Обръщам се. Забелязвам, че в бързината да ме хване е успял да събори стола зад бара. Джуди се клатушка и се опитва да го изправи. Жалка е.
	— Заведи ме в хотела.
	— Пиян съм — казва, сякаш с това иска да обясни цялата тази нелепа сцена.
	— Знам. Можем да си викнем такси да ни закара до „Габриел“ и аз ще шофирам до хотела.
	Тихичко се моля да се съгласи. Хардин ме поглежда с присвити очи.
	— Измислила си целия сценарий, нали? — промърморва саркастично.
	— Не, но какво добро може да излезе от това да останем тук? Затова или ще платиш изпитото и ще тръгнеш с мен, или си тръгвам с някой друг.
	Той пуска ръката ми и прави крачка към мен.
	— Не ме заплашвай. Защото аз също мога да си тръгна с някоя друга. За мен е много по-лесно — казва в лицето ми.
	Жилото на ревността ме промушва, но се опитвам да не му обръщам внимание.
	— Давай тогава. Прибирай се с Джуди. Знам, че преди си я чукал. Личи ви.
	Гърбът и ръцете ми са изправени, в гласа ми няма колебание. Той ме поглежда, после обръща очи към нея и се усмихва.
	— Не беше забележително. Всъщност… доста безлично. Почти не помня — добавя. Старае се да ме накара да се почувствам по-добре, но ефектът е обратен.
	— Е? Какво решаваш? — питам и повдигам вежда.
	— Мамка му! — псува, препъва се, връща се да плати напитките си. Изпразва джобовете си, барманът взема дължимото, а останалото Хардин подбутва към Джуди. Тя го поглежда, после поглежда мен, потъва, смалява се като пукнат балон. Сякаш изведнъж е останала без гръбнак.
	Когато излизаме от бара, той ми казва:
	— Джуди настоя да ти кажа довиждане от нейно име.
	Думите му отприщват гнева ми.
	— Не ми говори за тази жена! — излайвам.
	— Ревнуваш ли, Тереза? — фъфли и ме прегръща през кръста. — Мамка му, как мразя това място, този бар, тази къща — сочи малката къща срещу бара. — О, чакай да ти кажа нещо смешно. Ванс е живял тук.
	Хардин сочи тухлената къща до бара. На втория етаж се вижда слаба светлина. Точно пред къщата има паркирана кола.
	— Питам се какво ли е правил в онази нощ, когато моряците дойдоха в шибаната къща на майка ми.
	Очите на Хардин търсят нещо в земята. После се навежда. Преди да разбера какво става, ръката му е над главата. Държи тухла.
	— Хардин, не! — пищя и хващам ръката му. Тухлата пада на земята и се плъзга по бетона.
	— Мамка му! — псува. Опитва се да я вземе, но аз заставам пред него.
	— Майната му на всичко. Майната й на тая улица. Майната му на тоя бар. И на тая шибана къща, майната й и на нея. Майната им на всички.
	Препъва се и тръгва по улицата.
	— Ако не ми позволиш да унищожа тая къща… — не довършва изречението.
	Събувам обувките си и тръгвам след него към дома на детството му.


>	Теса

	Препъвам се боса, докато се опитвам да го догоня по стълбите, водещи към болезненото му детство. Падам. Коляното ми се забива в земята, но бързо ставам и го догонвам.
	Вратата с мрежата е отворена. Чувам как се мъчи да завърти топката, но не успява да я отвори и забива юмрука си в дървото.
	— Хардин, моля те, нека се приберем в хотела — опитвам се да го убедя.
	Той обаче изобщо не забелязва присъствието ми. Навежда се да вземе нещо, което е встрани до вратата. Предполагам, че е резервен ключ, но се оказва, че напълно греша. Един огромен камък изтрещява през стъклото на вратата. Хардин мушка ръката си през дупката. Има късмет, че успява да избегне острите, назъбени парчета стъкло. Отключва вратата.
	Оглеждам и в двете посоки тихата улица, но няма никакво движение. Няма никого. Никой не забелязва как нахлуваме с взлом. Нито една светлина в прозорците не се появи при звука на счупено стъкло. Надявам се Триш и Майк да не са решили да прекарат брачната си нощ в съседната къща. Моля се да са отишли в хубав хотел поне за една вечер, като се има предвид, че и двамата не са заможни и не могат да си позволят екстравагантен меден месец.
	— _Хардин!_
	Имам чувството, че вървя по вода и със сетни сили се опитвам да не потъна. Едно подхлъзване и двамата ще се удавим.
	— Тази шибана къща… само тормоз и мъка — мърмори и се препъва в кубинките си. Успява да се хване за облегалката на дивана и за щастие не пада. Оглеждам стаята. Слава богу, всички мебели и кашони са преместени и къщата е готова за събарянето утре.
	Хардин присвива очи и гледа дивана:
	— Този диван тук… — започва. Притиска пръсти към челото си. — Тук се случи. Точно на този диван.
	Знаех, че не е на себе си, но след това изречение разбирам, че нещата съвсем са излезли от контрол. Спомням си, когато ми разказваше как е унищожил онзи диван: „Беше толкова лесно да нацепя онова лайняно канапе“. И докато споделяше, изпитваше гордост от постъпката си.
	Разглеждам дивана пред нас. Нов е. Твърд, здрав. Стомахът ми се обръща — от спомена, който го преследва, и от ужасното предчувствие къде може да го отведе мрачното му настояще. Мисля, че започва да се побърква.
	Той стиска очи и казва:
	— Може би някой от бащите ми трябваше да се сети да купи нов.
	— Ужасно съжалявам. Знам, че всичко това ти идва прекалено много — опитвам се да го успокоя, но той продължава да пренебрегва присъствието ми. Отваря очи и влиза в кухнята. Вървя след него.
	— Къде е… — пита. Пада на колене и отваря шкафа под мивката. — А, ето те.
	Вади бутилка алкохол. Не искам дори да питам чий е и как се е оказал там, нито кой го е сложил. Ако се съди по слоя прах, който полепва по тениската му, след като забърсва шишето, бих казала, че е там поне от няколко месеца.
	Тръгвам след него в хола. Нямам идея какво възнамерява да прави.
	— Знам, че си разстроен. Имаш пълно право да си ядосан — говоря. Заставам пред него и правя отчаян опит да привлека вниманието му. Той дори не ме поглежда. — Но моля те, нека се върнем в хотела, за да изтрезнееш. Моля те. Дори иди да спиш, където искаш, само да се махнем оттук.
	Хардин минава покрай мен и тръгва към дивана.
	— Тя беше тук… — сочи с бутилката. Сълзите парят очите ми, но се мъча да ги преглътна. — И никой не дойде да ги спре. Никой от тези двамата идиоти. — Плюе и върти капачката на бутилката. Притиска гърлото й към устните си, измята глава назад и пие.
	— _Достатъчно!_ — крещя и заставам до него. Готова съм да избия бутилката от ръцете му и да я натроша върху плочките. Бих направила всичко само да не пие. Не знам колко алкохол може да поеме този организъм, преди Хардин да изгуби съзнание, но той пак отпива. Избърсва устата и брадичката си с ръка, усмихва се и ме поглежда за първи път, откакто влязохме в тази къща.
	— Защо? И ти ли искаш?
	— Не. Да, всъщност искам — лъжа.
	— Кофти късмет, Теси. Нямам достатъчно, за да ти дам и на теб — казва и слага голямата бутилка пред очите ми.
	Тялото ми се сгърчва, когато чувам _„Теси“._ Защо използва името, с което баща ми се обръща към мен? В бутилката има над литър алкохол. Не знам какво е. Етикетът е избледнял и окъсан. Питам се, преди колко ли време я е скрил там. Дали е било по време на най-кошмарните единадесет дни от живота ми?
	— Обзалагам се, че всичко това ти харесва, Теси.
	Правя крачка назад и се мъча да измисля план за действие. Нямам много голям избор. Започвам да се плаша. Сигурна съм, че никога няма да ме нарани физически, но не знам дали това важи за него самия, а не съм подготвена емоционално за нов — какъвто и да е по-сериозен — удар. Прекалено бързо свикнах да виждам онзи Хардин, който успяваше да се контролира, онзи Хардин, който беше саркастичен и чиито настроения се променяха все така често, но вече не беше изпълнен с омраза. Беше като подарък, който ми даде тогава, а сега си го взема обратно. Познавам този блясък в очите му. И зад него виждам злото и мъстта.
	— Защо да ми харесва? Мразя да те виждам такъв. Не искам да те боли така, Хардин.
	Той се засмива почти нежно. После вдига бутилката и започва да я излива върху възглавницата на дивана.
	— Знаеш ли, че ромът е една от най-силно запалимите алкохолни напитки? — казва мрачно.
	Кръвта ми се вледенява.
	— Хардин, аз…
	— Този ром е _истински_ ром. И е доста силничък — говори. Гласът му е отнесен, бавен. Продължава да излива върху дивана.
	— Хардин — викам. — Какво правиш? Искаш да изгориш къщата ли? Това няма да промени нищо!
	Той маха с ръка, сякаш да ме отпъди.
	— Трябва да тръгваш. Тук не е за деца.
	— Не ми говори така — казвам смело и макар че ме е страх, грабвам дръжката на шишето. Ноздрите му се разширяват като на разгневен змей. Опитва се да махне ръката ми.
	— Пусни го. _Веднага_ — заповядва през зъби.
	— Не.
	— Теса, не ме вбесявай допълнително.
	— Какво ще правиш, Хардин? Ще се биеш с мен за бутилка алкохол?
	Очите му се разширяват, устата му бавно се отваря, когато поглежда към ръцете ни и вижда как и двамата дърпаме бутилката в различни посоки.
	— Дай ми бутилката! — настоявам и стискам по-силно. Тежка е, а и Хардин не прави нещата по-лесни, но адреналинът свисти във вените ми и ми дава силата, от която имам нужда. Хардин псува и пуска бутилката. Не очаквах да се даде така лесно и когато маха внезапно ръката си, бутилката пада на пода между нас и се разлива върху остарелия паркет.
	— Остави я там — казвам, но се навеждам да я взема.
	— Няма проблем. Какво толкова? — Той обаче успява да вдигне бутилката преди мен и продължава да я излива върху дивана. После обикаля из стаята и навсякъде оставя мокра пътечка ром след себе си. — И бездруго утре ще я съборят. Просто правя услуга на новите собственици — заявява. Поглежда ме и свива закачливо рамене. — И така ще им струва по-малко.
	Обръщам се бавно и изваждам телефона си. Виждам индикатора, че батерията ми ще свърши всеки момент, но успявам да намеря телефона на единствения човек, който може да ни помогне. Държа апарата в ръка и се обръщам към Хардин.
	— Ако го направиш, полицията ще е тук, _в къщата на майка ти_. Ще те арестуват, Хардин — казвам. Моля се човекът от другата страна на линията да ме чува.
	— Не ми пука — отсича през стиснати зъби. Поглежда към дивана. Очите му пронизват настоящето, за да могат да виждат само в миналото. — Все още чувам как пищи. Виковете й са като на ранено животно. Знаеш ли как звучат такива викове в ушите на малко момче?
	Сърцето ме боли за него — за малкото момче, което е било принудено да гледа как пребиват и изнасилват майка му. Боли ме и за гневния, наранен млад мъж, който вярва, че единственото му избавление от кошмара на миналото е да изгори къщата до основи.
	— Не искаш да те пратят в затвора, нали? Какво ще стане с мен? Ще остана съвсем сама. — Пет пари не давам за себе си, но се надявам с тези думи да го накарам да обмисли решението си. Моят красив черен принц ме гледа, мисли и сякаш думите ми наистина стигат до него.
	— Повикай такси, веднага. Бягай надолу по улицата. Няма да направя нищо, преди да съм сигурен, че си тръгнала.
	Въпреки алкохола, който е погълнал, гласът му е ясен, трезвен. Но единственото, което разбирам, е, че Хардин просто се отказва от себе си.
	— Няма как да платя за такси — отвръщам. Показвам му портмонето си с долари. Той стиска очи, блъска бутилката в стената. Тя се натрошава, но аз го гледам, без да мигна. Чувала съм го, виждала съм го толкова много пъти през последните седем месеца, за да се стресна от още една счупена бутилка.
	— Вземи моя портфейл и излез. Излизай. Мамка му, излизай!
	Бързо измъква портфейла си от джоба и го мята на пода пред мен. Навеждам се и го пъхам в чантата си.
	— Не, искам да дойдеш с мен — казвам меко.
	— Ти си перфектна… знаеш го, нали? — отвръща. Прави крачка към мен и слага длани на бузите ми. Лицето ми помръква при допира. Красивото му и измъчено лице посърва. — Не знаеш ли, че си съвършена? — продължава. Палецът му бавно се движи по лицето ми. Устните ми треперят, но се опитвам да не издавам емоция.
	— Не. Не съм съвършена, Хардин. Никой не е — отговарям тихо и го гледам в очите.
	— Напротив. Ти си твърде перфектна за мен.
	Плаче ми се. Пак ли се връщаме на тази тема? Пак ли това?
	— Няма да ти позволя да ме отблъснеш. Знам какво искаш да направиш: пиян си и се опитваш да оправдаеш постъпката си, като сравняваш мен и теб. Аз съм точно толкова луда, колкото си и ти. И точно толкова преебана.
	— Не, не говори такива грозни думи — казва. Другата му ръка се плъзва по бузата ми и отмята косата ми назад. — Не е хубаво да чуеш такива думи от устата на красива жена. От _тази_ красива уста.
	Палецът му минава по долната ми устна. Изумена съм от контраста между горящия мрачен гняв, болката в очите му и този нежен допир.
	— Обичам те и няма да ходя никъде — заявявам. Моля се думите ми да си пробият път през мъглата на алкохолното затъмнение. В очите му търся _моя_ Хардин.
	— „Ако двама души се обичат, това не може да има щастлив край“ — изрича нежно.
	Разпознавам думите и откъсвам очи от неговите.
	— Не ми цитирай Хемингуей — отвръщам остро.
	_Не е предположил, че ще разпозная думите. Или… какво се опитва да направи?_
	— Но е вярно. Няма щастлив край. Не и за мен. Аз съм пълна издънка, прекалено ненормален.
	Ръцете му се откъсват от лицето ми и той се обръща с гръб към мен.
	— Не, не си такъв…
	— Защо правиш това? — започва пак да фъфли. Тялото му се олюлява. — Защо винаги се опитваш да намериш светлина в мен? Събуди се, Теса. Няма светлина, няма никаква шибана светлина — крещи и удря с все сила гърдите си. — Аз съм едно голямо нищо. Аз съм едно размазано лайно с откачени родители и с глава, в която не се ражда нито една нормална мисъл. Опитах се да те предупредя. Опитах се да те отблъсна, преди да съм те унищожил… — гласът му затихва. Пъха ръка в джоба си. Разпознавам лилавата запалка, която Джуди му даде в бара. Хардин дори не ме поглежда, когато пали запалката.
	— А моите родители какви са? Да не са по-добри? Баща ми е в клиника за наркомани, за бога — крещя на свой ред.
	Знаех, че ще стане така. Знаех, че признанието на Крисчън ще го счупи, че това е пределът на силите му. Човек може да поема, но до време. А Хардин беше прекалено податлив и крехък много преди да станат тези събития.
	— Това е последният ти шанс да тръгнеш, преди тази къща да изгори до основи — казва, без да ме поглежда.
	— Искаш да изгориш къщата заедно с мен? — изричам. Думите ми са задавени. Вече не плача. Кога съм започнала да плача всъщност?
	— Не — отвръща.
	Кубинките му кънтят по пода, докато крачи из стаята. Вие ми се свят, сърцето ме стяга, страхувам се, че съм загубила всяка връзка с реалността.
	— Хайде — казва и вдига ръка, сякаш ме приканва да му взема запалката.
	— Дай ми я.
	— Ела тук.
	Протяга ръце към мен, а аз плача и хълцам.
	— Моля те. — Насилвам се да пренебрегна познатия ми до болка начин, по който винаги ме вика при себе си, независимо колко силно боли. Искам да се втурна в ръцете му и да го отведа оттук. Но това не е роман на Остин с щастлив край и добри намерения. Това е Хемингуей и мога да видя какво се крие зад жеста му.
	— Дай ми запалката и можем да излезем заедно.
	— Почти ме накара да повярвам, че мога да бъда нормален — отвръща. Запалката е все още в ръката му.
	— Никой не е нормален — плача. — Никой. И не искам да си нормален. Обичам те, обичам те сега, обичам всичко, което правиш — говоря. Озъртам се в стаята и пак го поглеждам.
	— Не успя. Никой не би могъл, никой не успя. Дори майка ми се провали.
	Когато последните думи излизат от устата му, някой затръшва входната врата.
	Подскачам от уплаха. Поглеждам по посока на звука и с облекчение виждам Крисчън, който се втурва в хола. Задъхан е, изплашен е до смърт. Забелязва разлетия навсякъде алкохол и запалката в ръката на Хардин.
	— _Какво…_ — И млъква. — Чух сирени, когато идвах насам. Трябва да излизаме веднага. _Веднага_ — вика той.
	— Ти как… — Хардин гледа ту мен, ту Крисчън. — _Обадила си му се?_
	— Разбира се. Какво да прави? Да те остави да запалиш къщата и да те арестуват? — вече не вика, а буквално крещи. Хардин вдига ръце във въздуха. Запалката е все още у него.
	— Разкарайте се. _И двамата._
	— Теса, излез — казва Крисчън, но аз не помръдвам.
	— Не, няма да тръгна без него. — Крисчън трябва да се научи, че не бива да ни разделя.
	— Бягай — командва Хардин и прави крачка към мен. Прокарва палец по петлето на запалката. Тя пламва. — Изкарай я навън.
	— Колата ми е паркирана в уличката срещу къщата. Иди и ни чакай там — обяснява Крисчън.
	Поглеждам Хардин. Запалката гори в ръката му. Познавам го твърде добре — много е пиян, прекалено силно го боли и от начина, по който гледа белия пламък, знам, че ще го направи, независимо дали аз съм тук, или съм навън. Никой не може да го спре.
	Усещам студените ключове в ръката си. Крисчън прошепва в ухото ми:
	— Няма да позволя нищо лошо да му се случи.
	След няколко мига на вътрешна борба свивам пръсти около ключовете и излизам през входната врата, без да се обръщам назад.
	Побягвам през улицата и се моля сирените, които чувам в далечината, да отиват на друг адрес.


>	Хардин

	Веднага щом Теса излиза през входната врата, Ванс започва да ръкомаха и да крещи:
	— Давай, давай, давай!
	_За какво говори, по дяволите? И по дяволите, какво прави тук?_
	Мразя Теса, задето му се е обадила. Не, вземам си думите обратно. Никога не бих могъл да я мразя. Мамка му, колко ме вбесява това момиче!
	— Никой не те е викал тук — казвам, но почти не усещам устата си. Очите ми горят.
	_Къде е Теса? Къде отиде?_ Останах с впечатлението, че е излязла, но сега вече не съм сигурен. Кога дойде тук? Дали изобщо е била тук? Нищо не знам.
	— Пали.
	— Защо? Искаш да запаля къщата ли? — питам. И тогава виждам младия Ванс. Чете ми книжка. Защо ми е чел книжка?
	_На глас ли го казах? Нямам никаква представа._
	Сегашният Ванс ме гледа и сякаш очаква да направя нещо.
	— Всички твои грешки ще заминат по дяволите и ще изгорят, ако го направя, нали? — питам. Пламъкът изгаря палеца ми, но не пускам.
	— Не, искам да изгориш къщата. Може би тогава ще се успокоиш.
	Мисля, че ми крещи, но почти не виждам и едва чувам, какво остава да преценя с каква интонация ми говори.
	_Какво прави? Позволява ми да изгоря шибаната къща?_
	Не, нямам нужда от ничие позволение. Кой му е казал, че искам позволение.
	— Кой си ти, че да ми казваш дали имам право, или нямам? — викам. Навеждам се, доближавам пламъка към облегалката на дивана и чакам да пламне. Ще чакам, докато цялата къща не бъде изпепелена от пламъците. — Но нищо не се случва. — Не съм ли истински шедьовър? Не съм ли уникален? — казвам на мъжа, който твърди, че ми е баща.
	— Така няма да стане — говори той. Луд ли е, или аз съм луд? Да ме вземат мътните, ако знам.
	Грабвам едно старо списание, оставено върху някакъв кашон, и приближавам пламъка към ъгъла на страниците. Пламват. Наблюдавам как пламъкът пълзи нагоре и го доближавам към дивана. Изненадвам се колко бързо пламъкът го поглъща. Кълна се, усещам как спомените горят с него. Следва криволичещата пътечка от разлетия по пода алкохол. Очите ми едва успяват да насмогнат на бързината, с която пламъкът се върти и огъва по дървените дъски. Пукат и блясват. Издават възможно най-успокояващия звук. Цветовете са ярки… мамка му, колко са красиви и ожесточено нападат останалата част от стаята.
	— Доволен ли си сега? — крещи Ванс, опитвайки се да надвика злокобния звук на пожара.
	Не знам дали съм доволен. Теса не би била доволна от мен. Ще е тъжна, че съм унищожил къщата.
	— Къде е тя? — питам и оглеждам стаята с размазан поглед. Очите ми се пълнят с дим. Ако е тук и нещо й се случи…
	— Навън е, в безопасност — уверява ме Ванс.
	_Дали да му вярвам?_ Мразя го. Всичко това е по негова вина. _Теса тук ли е? Лъже ли ме?_ Но после се сещам, че Теса е прекалено разумна, за да остане тук. Вече би избягала навън. Далече от това. Далече от унищожението ми. И ако този мъж ме бе отгледал, нямаше да стана такъв зъл човек. Нямаше да нараня толкова много хора, особено нея. Никога не съм искал да я нараня. Но винаги го правя.
	— Къде беше ти? — питам. Иска ми се пламъците да се надигнат високо. Сега са прекалено малки и къщата няма да изгори до основи. Може да съм скрил още някоя бутилка някъде, но не помня добре, не мога да мисля. Не, огънят е прекалено слаб. Ниските пламъци не могат да се сравнят с висините на гнева ми. Искам повече.
	— Бях в хотела с Кимбърли — казва. — Сега да тръгваме, преди да е пристигнала пожарната и да пострадаш.
	— Не, къде беше през _онази_ нощ? — настоявам. Стаята започва да се върти, топлината ме задушава.
	Ванс изглежда истински шокиран.
	— _Моля?_ Та аз дори не бях в Англия, Хардин. Бях в Америка! Никога не бих позволил такова нещо да се случи на майка ти. Хардин, трябва да тръгваме — крещи.
	_Но защо да тръгваме?_ Искам да гледам как това нещо изгаря до последната дъска.
	— Но се случи — казвам и усещам как тялото ми става все по-тежко. Може би е добре да седна, но ако аз трябва да изживея отново всичко, което се случи тогава, трябва да си го представи и да го изживее и той. — Пребиха я. Беше като кайма. Всеки един от тези мъже й се изреди. Чукаха я пак… и пак.
	Гърдите ме болят. Иска ми се да вкарам ръка вътре и да извадя дробовете и сърцето си навън. Всичко беше лесно, преди да срещна Теса. Нищо не можеше да ме нарани. Дори и това, което се случва сега, не би ме наранило така. Бях се научил да потискам всичко… докато тя ме накара да… да изпитвам разни неща… неща, които не съм искал да изпитвам. И сега не мога да изключа системата, с която ме е захранила.
	— Съжалявам, съжалявам, че се е случило. Бих ги спрял, нямаше да се случи — плаче, сега вече плаче.
	_Как смее да плаче, след като не той, а аз трябваше да стоя тук и да гледам? Не той, а аз ги виждам всеки път, когато затворя очи за сън. Година след година. След година._
	Сини светлини се изсипват през прозореца. Въртят се и мигат. Пречат на лагерния ми огън. Сирените са оглушителни. Мамка му, не мога да понеса този шум.
	— Излизай! — вика Ванс. — _Излизай веднага!_ През задната врата. Трябва да стигнеш до колата ми. Бягай! — крещи като обезумял.
	_Боже, колко драматизира тоя човек._
	— Майната ти! — псувам, препъвам се и цялата стая се върти все по-бързо. Сирените пробиват тъпанчетата ми. Преди да успея да го спра, той ме е хванал и ме избутва от хола през кухнята, а после и към задната врата. Опитвам се да го изблъскам, но мускулите ми отказват да ме слушат.
	Студеният въздух ме удря. Земята се върти още по-бързо. Падам на цимента по задник.
	— Мини по пътеката и ще видиш колата ми — казва и изчезва.
	Ставам на крака, падам няколко пъти, накрая успявам да се докопам до вратата на кухнята, но той я е заключил. Мамицата му!
	Вътре се чуват гласове. Всички викат, нещо бучи.
	_Какво става, по дяволите?_
	Вадя телефона от джоба и на екрана виждам номера на Теса. Мога да отида да намеря колата и да се изправя лице в лице с нея или пък да вляза, да се предам и да ме арестуват. Гледам размазания екран и знам, че решението вече е взето. От някого другиго.
	Нямам представа как ще мина през улицата, без да ме забележат ченгетата. Екранът на телефона ми се вижда троен и се движи, както си иска, но успявам да набера номера на Теса.
	— Хардин, добре ли си? — плаче в слушалката.
	— Чакай ме в края на улицата, пред гробището.
	Вдигам резето на вратата на съседите. Поне не се налага да минавам през двора на Майк. Дали се е оженил днес за майка ми? Надявам се, че не. За негово добро.
	_„Не искаш да е сама завинаги. Знам, че я обичаш. Тя ти е майка“._
	_Страхотно, сега вече започвам да чувам и гласове. Гласът на Теса._
	_„Не съм перфектна. Никой не е“_, напомня ми сладкият й глас. Но уви, толкова греши. И е толкова наивна. И съвършена.
	Някак се добирам до края на улицата. Гробището зад мен е тъмно. Единствената светлина… синя светлина идва от полицейските коли. Черната кола се появява минутка по-късно и Теса спира пред мен. Качвам се вътре. Мълча. Едва затварям вратата, когато тя натиска газта.
	— Къде да карам? — пита. Гласът й е пресипнал, опитва се да спре да плаче, но не успява.
	— Не знам… Няма много… — започвам. Очите ми се затварят. — … места, нощ е, късно е, няма нищо отворено.
	Затварям очи и всичко избледнява.


	Будя се от звука на сирени. Подскачам и главата ми се удря в тавана на кола.
	_Кола? Защо съм в кола, по дяволите?_
	Поглеждам към Теса. Очите й са затворени, краката й са свити към брадичката. Сгънала се е като ембрион. Всъщност ми прилича на спящо коте. Главата ме боли. Ужасно боли. Ден е. Слънцето е скрито зад облаците. Небето е сиво и страшно. Според часовника на таблото сега е седем без десет. Паркингът не ми е познат. Опитвам се да си спомня как попаднах в тази кола, за бога. Няма полицейски коли и сирени… Вероятно ми се е присънило. Слепоочията ми пулсират. Вдигам края на тениската си, за да избърша лицето си, и усещам ужасна миризма на дим и изгорено.
	Проблясъци… Теса плаче, диванът гори. Опитвам се да навържа парчетата от пъзела. Все още съм пиян. Теса се размърдва до мен. Клепачите й се движат и тя отваря очи. Не знам какво е видяла снощи, не знам какво съм казал или направил, но заради начина, по който ме гледа в момента, ми се иска да бях изгорял с… оная къща. Проблясъци… _къщата на майка ми_.
	— Теса, аз… — не знам какво да й кажа. Съзнанието ми не работи. Шибаната ми уста също.
	Изрусената коса на Джуди, Крисчън ме бута през задната врата… празнините в спомените ми от снощи продължават да се пълнят.
	— Добре ли си? — пита. Гласът й е мек и в същото време е суров.
	Почти е загубила гласа си, а ме пита дали съм добре? Изненадано гледам лицето й и търся отговора. _Защо ме пита дали съм добре?_
	— Ами… да. А ти? — Не помня по-голямата част от нощта… по дяволите, не помня и деня, но знам, че съм направил нещо, което я е разстроило. Тя кима бавно и също изучава лицето ми. — Опитвам се да си спомня… ченгетата дойдоха… къщата гореше… къде сме? — недоумявам. Гледам през прозореца и се опитвам да разбера къде е паркирала колата.
	— Ние сме… е, не знам къде сме — отвръща и поглежда навън. Няма глас. Вероятно е викала или по-скоро е пищяла. Или плакала. Или всички тези неща накуп? — Не знаех къде да отидем, а и ти заспа. Карах дълго, но се изморих. В крайна сметка се наложи да спра някъде.
	Очите й са червени и подпухнали. Гримът й се е размазал. Устните й са сухи и напукани. Не прилича на себе си. Все така красива, но аз съм изцедил живота от нея. В бузите й няма топлина. В очите й няма надежда, щастието си е отишло от красивите й устни.
	Взех едно прекрасно момиче, което живееше, за да търси доброто у хората, и го превърнах в черупка, чиито празни и обрулени от всякаква емоция очи ме гледат сега.
	— Ще повърна — казвам. Гърлото ми се е свило. Едва успявам да отворя вратата.
	Всичкото уиски и ромът, всички мои грешки се изливат на асфалта. Повръщам няколко пъти, докато в мен не остава нищо. Освен вината.


>	Хардин

	Чувам нежния, но раздран глас на Теса.
	— Къде да карам?
	— Не знам — отвръщам. Част от мен иска да й кажа да се качи на първия самолет и да бяга далече. Сама. Но себичната и по-силна част знае, че ако го направи, няма да мога да изкарам нощта, без да се отровя от пиене. Пак. Вкусът в устата ми е кошмарен — мириша на повърнато. Гърлото ми е раздрано заради бруталния начин, по който организмът ми изхвърли целия алкохол. Теса отваря жабката на колата и започва да бърше устата ми с грубата хартия. Пръстите й почти не докосват кожата ми, а аз се опитвам да избегна ледения допир.
	— Замръзнала си. Включи отоплението — казвам, но не чакам да го направи, а се пресягам и завъртам ключа. В началото въздухът е студен, но след малко топлината започва да затопля колата.
	— Трябва да сипем бензин. Не знам колко дълго съм карала, но стрелката е на червено — сочи стрелката върху сложното табло на колата. Звукът на гласа й ме убива.
	— Нямаш глас — констатирам очевидното. Тя кима и извръща глава от мен. Пръстите ми се увиват около брадичката й и аз обръщам лицето й към себе си.
	— Ако искаш да си тръгнеш, няма да те обвиня, ще те разбера. Ще те закарам на летището веднага.
	Тя ме поглежда изумено.
	— Ти тук ли оставаш? В Лондон? Полетът ни е тази вечер. Мислех, че… — почти няма сили и глас да изрече последната дума. Започва да се дави и да кашля. Търся бутилка с вода, но в колата няма нищо. Галя я по гърба, докато спре да кашля. Сменям темата.
	— Да си разменим местата. Аз ще карам. Ето там има бензиностанция. Имаш нужда от вода и нещо за гърлото.
	Чакам да ми отговори, но тя бавно оглежда лицето ми и потегля. Излизаме от паркинга.
	— Не можеш да караш. Все още си много над допустимите от закона стойности за алкохол в кръвта — прошепва след време. Опитва се да не напряга гласа си.
	Не мога да оборя аргумента й. Няма начин да съм изтрезнял след няколкото часа дремване в колата. Очевидно съм пил много, защото почти не помня нищо от нощта. Главоболието ми е унищожително. Вероятно ще съм пиян до края на деня. Или до следобеда. Не знам. Не помня дори колко съм пил… Започвам да броя напитките мислено, но Теса прекъсва опитите ми, когато паркира пред колонката и отваря вратата.
	— Аз ще сляза — казвам и излизам, преди да започне да спори.
	В магазина на бензиностанцията няма много хора. Рано е. Само няколко мъже, облечени за работа. Награбил съм индустриални количества аспирин, вода, чипс и всякакви неща за ядене, когато забелязвам, че Теса влиза в малкото магазинче. Наблюдавам как всяка глава се обръща и чифтове очи оглеждат опетнената белота на роклята й. Става ми още по-лошо от алчните погледи на мъжете. Пак искам да повърна.
	— Защо не изчака в колата?
	Тя размахва нещо черно пред лицето ми.
	— Портфейлът ти.
	— О?
	Подава ми го и после изчезва за секунда, след което се нарежда до мен на опашката. Взела е по едно двойно топло, ароматно кафе.
	— Можеш ли да провериш на телефона си къде сме? — казвам и поемам големите чаши от мъничките й ръце.
	— Какво?
	— Да провериш къде сме, за да знаем накъде да вървим.
	Мъжът зад щанда размахва едното шише с аспирин пред очите ми и казва:
	— Олхолоус. Там сте — и кима на Теса, която любезно му се усмихва.
	— Благодаря — отвръща. Усмивката й вече е широка и почти истинска, а горкото копеле се изчервява.
	_Да, знам, че е супер секси. Сега престани да я гледаш, преди да ти изскубна очите от лицето. И ако още веднъж раздрънкаш така тая кутия с аспирин, когато съм с махмурлук — край._
	След всичко, което стана снощи, мога да се възползвам от възможността да излея малко от гнева си, а и не съм в настроение някой да гледа гърдите на приятелката ми в седем часа сутринта. Ако не усещах с такава тежест липсата на всякаква емоция зад погледа й, щях да съм го затиснал в някой ъгъл, но фалшивата й усмивка, черните кръгове под очите й, мръсната й рокля ме възпират от поредната проява на насилие. Изглежда толкова изгубена, толкова тъжна, _толкова дяволски_ изгубена.
	_Какво направих с теб?_
	Теса гледа към вратата, където е застанала жена и държи детето си за ръка. Наблюдавам лицето на Теса, отблизо следя движенията на чертите й, буквално съм наврял лице в нейното и започвам да се плаша от себе си.
	Долната устна на Теса потреперва.
	_Защо е това сега? Защото се огънах пред поредната разкрита тайна около историята на семейството ми ли?_
	Продавачът вече е напъхал покупките ни в една торба и я размахва грубо пред очите ми, за да привлече вниманието ми. В мига, в който Теса престана да му обръща внимание, копелето реши, че може да се държи кофти с мен. Грабвам торбата от ръката му и питам:
	— Готова ли си?
	— Да, съжалявам — казва отвеяно и взема двете кафета от плота.
	Напълвам резервоара догоре и започвам да обмислям какво ли ще се случи, ако вкарам колата му в океана. Ако сме в Олхолоус, значи сме точно до брега. Няма да е никак трудно.
	— Колко далеч сме от бар „Габриел“? — пита Теса. — Колата ти е там.
	— Около час и половина, като смятам и задръстванията.
	_Колата бавно потъва в океана и Ванс се изръсва стотици хиляди. А ние си взимаме такси до „Габриел“ за няколко стотачки. Прилична сделка, ако ме питаш._
	Теса отваря малкото пише с аспирин и изсипва три в ръката ми. После се заглежда в таблото, лицето й е сериозно, нерадостно.
	— Искаш ли да говориш за снощи? Току-що получих съобщение от Кимбърли.
	Образите от снощи започват да си проправят път през калта и заблатената вода, удавила съзнанието. И въпросите… Ванс ме заключва навън и се връща в горящата къща…
	Теса гледа телефона си. Тревогата ми нараства.
	— Нали не е… — не знам как да задам въпроса. Не иска да се промуши през заседналата в гърлото ми буца. Теса ме поглежда и очите й се пълнят със сълзи.
	— Да, жив е, но…
	— Какво _но?_ Какво му има?
	— Ким казва, че е обгорял.
	Слабо, нежелано и неочаквано пробождане пропуква защитните ми стени. Тези стени, които тя самата пропука преди време.
	— Единият му крак. Ким каза, че единият му крак е обгорял. И веднага щом го пуснат от болницата, ще го арестуват, което няма да е след много време, може би още днес.
	— Защо да го арестуват? — питам. Знам отговора, преди още да ми каже.
	— Казал е на полицията, че той е подпалил къщата.
	Теса вдига телефона си и го бута пред очите ми, за да се уверя сам. Съобщението от Ким е дълго. Прочитам го. Не научавам нищо ново, но усещам паниката на Ким във всяка написана дума.
	Не казвам нищо. Нямам какво да кажа.
	— Е? — пита меко тя.
	— Какво „е?“
	— Не се ли притесняваш ни най-малко за баща си? — После вижда убийствения ми поглед и се поправя: — Исках да кажа… за Крисчън.
	_Пострадал е заради мен._
	— Не трябваше да идва там.
	Теса изглежда отвратена от хладнокръвието ми.
	— Хардин, този човек дойде там, за да помогне _на мен_. Да помогне _на теб_.
	Усещам, че се кани да ме нападне с около стотици хиляди думи, и я прекъсвам.
	— Теса, знам…
	Но тя ме прекъсва на свой ред, вдигайки ръка пред лицето ми:
	— Не съм свършила. Да не говорим, че е поел вината за изгарянето на къщата, което е _твое_ дело, и че благодарение на пожара, който _ти_ запали, сега е в болница. Обичам те и знам, че в момента го мразиш, но аз те познавам, познавам _истинския_ Хардин. Не е нужно да седиш и да се преструваш, че не даваш пет пари какво става с него, защото знам дяволски добре, че се притесняваш.
	Жестока кашлица раздира гърдите й и прекъсва гневната й реч. Слагам бутилката с вода пред устата й. Замислям се над думите й. Права е, разбира се, че е права. Но не съм готов да се изправя лице в лице с нито едно от нещата, които тя току-що изреди. Не искам да призная, че той _направи_ нещо за мен. Не и след всички тези години. Не съм готов да приема така леко новината, че изведнъж Ванс се оказва мой баща. Мамка му, не съм готов. Не искам никой, най-малко той, да си мисли, че това, което е направил сега, изравнява резултата, че изведнъж ще забравя така лесно всички онези нощи, когато родителите ми си крещяха един на друг; когато бягах да се крия на втория етаж; когато чувах пияните стъпки на баща ми и още по-пияния му глас. И Ванс е знаел през цялото време и не ми е казал!
	Не, няма да стане. Резултатът не е изравнен и никога няма да бъде.
	— Мислиш си, че ще му простя само защото се е изгорил малко и защото _сам_ е решил да поеме чужда вина? — питам. Прокарвам пръсти през косата си. — Да му простя, че ме е лъгал повече от двадесет шибани години? — продължавам. Повишил съм тон, без да искам.
	— Не, разбира се, че не! — вика и тя. Имам чувството, че всеки миг ще скъса някоя гласна струна, но тя не спира, даже вече крещи. — Но отказвам да ти позволя да говориш, че такава постъпка е нещо маловажно. Той отива в затвор заради теб, а ти се държиш, сякаш не ти пука какво ще стане с него и изобщо не ти дреме как е. Дали е бил там, дали е лъгал, дали е бил баща, или не е, той ти спаси задника.
	_Това са пълни глупости._
	— Ти на чия страна си, по дяволите?
	— Тук няма страни! — крещи, гласът й отеква в малкото пространство и никак не помага на бясното ми главоболие. — Всички са на твоя страна, Хардин. Знам, мислиш си, че си сам срещу целия свят, че всички са се наговорили срещу теб. Но е време да се огледаш. Имаш мен, имаш баща си, _двамата_ си бащи, Карен, която те обича, Ландън, който те обича много повече, отколкото ти или той някога ще признае. — Теса се усмихва леко при споменаването на името на най-добрия си приятел и продължава с лекцията: — Кимбърли може и да се опитва да те предизвиква, но на нея определено й пука какво става с теб. А Смит… ти си буквално единственият човек на този свят, когото това момче харесва. — Тя взема дланите ми между разтрепераните си пръсти и потърква с палец кожата ми. — Няма ли ирония в това? Мъжът, който си мисли, че целият свят го мрази, се оказва един от най-обичаните хора — прошепва и очите й се пълнят със сълзи. _Сълзи за мен._
	Толкова много сълзи за мен.
	— Бебо — придърпвам я през седалката и я слагам в скута си. Тя ме обкрачва и заключва ръце зад врата ми. — Моето всеотдайно момиче.
	Заравям лице в шията й, сякаш се опитвам да се скрия в рошавата й коса.
	— Пусни хората в сърцето си, Хардин. Животът е много по-лесен, когато пускаш хората, а не когато ги гониш. — Гали главата ми, сякаш съм куче, но ми харесва. Така да ми харесва.
	— Не е толкова лесно — отвръщам. Гърлото ми гори. Мога да дишам само когато поглъщам аромата й, който сега е примесен… _зацапан_ с миризмата на пожар и дим, но все пак ме успокоява.
	— Знам — казва и продължава да гали косата ми, а аз искам да й вярвам.
	_Защо винаги проявява такова разбиране, защо винаги ме усеща правилно, при положение че не го заслужавам?_
	Някой свири с клаксон и аз излизам от скривалището си, стъпвам в реалността, на бензиностанцията. Очевидно човекът в камиона зад нас негодува, че трябва да ни чака, ядосва се, че го задържаме. Теса скача от скута ми, сяда на седалката си и си закопчава колана. Обмислям варианта да оставя колата паркирана тук още половин час само за да ядосам още малко нервака зад нас, но чувам, че стомахът й ръмжи от глад, и променям решението си.
	_Кога за последно е яла?_ След като и аз не помня, трябва да е било доста отдавна.
	Излизам от бензиностанцията и паркирам срещу нея, на същото място, където спахме снощи.
	— Хапни нещо — казвам и слагам в ръката й едно енергийно барче.
	Премествам колата в задната част на паркинга под няколко дървета. Пролет е, но сутрешният въздух е хладен и Теса трепери. Слагам ръката си около раменете й и я размахвам, сякаш й показвам света:
	— Можем да отидем в Хауърд да видим мястото, където е живяла Емили Бронте. Мога да ти покажа блатата.
	Тя се смее, което доста ме изненадва.
	— Какво? — питам и захапвам едно кексче с банан.
	— След та-такава нощ — прочиства гърлото си — ми говориш за разходка край блатата?
	После недоверчиво поклаща глава и взема чашата с горещото кафе. Дъвча и казвам замислено:
	— Не знам…
	— Колко далече е? — звучи много слабо ентусиазирана. Честно казано, не го очаквах. Ако този уикенд не се беше превърнал в пълна катастрофа, може би щеше да има по-голямо желание да отидем. Обещах й да я заведа и в Чотън, но блатата ми се струват далеч по-привлекателни и съвсем в унисон с настроението ми.
	— Около четири часа.
	— Това е много път.
	— Мислех, че искаш да отидеш — казвам грубо.
	— Да, бих…
	Веднага ми става ясно, че нещо в предложението ми я притеснява. Мамка му, кога ли ще дойде време да не виждам тревога в очите й. А ако има тревога, поне да не съм я предизвикал _аз_.
	— Защо се притесняваш за пътуването? — питам. Изяждам последната хапка и отварям ново кексче.
	Тя е леко обидена, но гласът й е мек и все така прегракнал.
	— Просто се чудя защо искаш да караме четири часа, за да видиш блатата. — Прибира един кичур зад ухото си и си поема дъх. — Хардин, познавам те много добре, наясно съм какво става, когато си в такова настроение, когато си мълчалив и се затваряш в себе си. — Разкопчава колана си и се обръща към мен. — Искаш да ме заведеш на мястото, което е вдъхновило Бронте да напише „Брулени хълмове“, а не на някое място от роман на Остин. Бях притеснена, но сега вече съм в паника.
	_Винаги може да ме усети. Как го прави, по дяволите?_
	— Не — лъжа. — Просто си помислих, че искаш да видиш блатата и провинцията, където е живяла Бронте. Ще ме съдиш ли за предположение? — въртя очи, за да избегна прозорливия й поглед. Няма начин да призная, че е права.
	Тя върти енергийното барче в ръцете си и след малко казва:
	— Предпочитам да не ходя, честно казано. Искам да се прибера у дома.
	Въздъхвам, вземам проклетото барче от ръцете й и разкъсвам опаковката.
	— Трябва да ядеш нещо, Теса. Имам чувството, че ще припаднеш всеки миг.
	— Да, и аз имам такова чувство — казва тихо, като че на себе си. Вече се чудя дали да не напъхам енергийното барче насила в устата й, когато тя най-сетне отхапва една хапка от ръката ми.
	— Искаш ли да се прибираме тогава? — казвам след кратко мълчание. Не желая да я разпитвам какво разбира под „у дома“.
	— Баща ти беше прав, Лондон не е това, което очаквах.
	— Аз провалих това пътешествие. Ето защо мислиш така.
	Не го отрича, но не го и потвърждава. Мълчанието й и празният поглед, вперен в дърветата, ме кара да й кажа. Сега или никога.
	— Мисля, че трябва да остана тук за известно време.
	Думите ми изпълват въздуха между нас. Тя спира да дъвче и бавно извръща глава към мен.
	— Защо?
	— Не виждам смисъл да се връщам сега там.
	— Не, няма смисъл да оставаш _тук_. Как изобщо можеш да мислиш за такъв вариант?
	Знаех, че ще нараня чувствата й, но какъв избор имам?
	— Защото баща ми не ми е всъщност баща, защото майка ми е лъжлива… — не довършвам изречението заради Теса. — И защото биологичният ми баща ще влезе в затвора, понеже запалих къщата. Нелепа поредица от драматични сапунени сериали. — Опитвам се да предизвикам някаква реакция, затова добавям: — Трябва ми само актьорски състав от няколко млади момичета с тежък грим и непрактично облекло и ще се получи истински хит.
	Очите й ме изучават с огромно внимание.
	— Все още не разбирам как така тези причини могат да те накарат да вземеш подобно решение. „Тук“ означава далеч от мен. Това искаш, нали? Искаш да се разделим? — Последното го казва високо, сякаш като вика, предположението й ще се потвърди.
	— Не, не е това… — не знам как да облека мислите си в думи. Това винаги е бил най-големият ми проблем. — Смятам, че ако си дадем малко почивка един от друг, ще видиш какво ти причинявам. Просто се погледни. — Лицето й е смръщено, но аз продължавам: — Никога не би се изправила пред подобни проблеми, ако не бях аз.
	— Да не си посмял да се преструваш, че го правиш заради мен — казва рязко тя. Гласът й е леден. — Покрай проблемите си ти унищожаваш повече себе си. Именно това е мотивът ти.
	_Така е, знам, че съм такъв._ Но това умея да правя най-добре — да наранявам хората, преди те да са ме наранили. И после наранявам себе си, преди някой да е успял да отговори на удара ми и да ме нарани. Болен съм, луд съм, знам.
	— Знаеш ли какво, Хардин — казва, след като дълго чака да й отговоря. — Добре, ще ти позволя да нараниш и двама ни в тази твоя мисия да се самонаказваш.
	Преди да успее да завърши изречението, ръцете ми са върху устните й, а тялото й — в скута ми. Опитва се да слезе от мен, дере ръцете ми с нокти, но не й позволявам да мръдне.
	— Ако не искаш да бъдеш с мен, пусни ме да сляза — изсъсква. Няма сълзи, само гняв. Мога да поема удара му. Сълзите… тях не мога. Те ме убиват, но сега гневът ги е пресушил.
	— Престани да ми се дърпаш — казвам. Хващам китките й в едната си длан и ги държа зад гърба й. Иска да ме убие с поглед.
	— Не може да правиш така всеки път, когато някой те накара да се почувстваш зле. Не си ти този, който ще решава дали съм прекалено добра за теб — крещи в лицето ми. Но аз не й обръщам внимание и заравям глава в извивката на шията й. Тялото й подскача като ударено от ток, но този път от удоволствие, а не от гняв.
	— Престани… — звучи толкова неубедително. Опитва се да ме отхвърли, защото мисли, че така е редно, но и двамата знаем, че се нуждаем точно от това. От физическата близост, извеждаща ни до най-големите дълбини на емоционалната ни връзка, която и двамата не можем да обясним, още по-малко да отречем.
	— Обичам те, знаеш, че те обичам.
	Засмуквам кожата на врата й и тя почервенява. Продължавам да оставям белег подир белег, но не ги правя трайни, не искам да се срамува след това, така че съм внимателен и следите изчезват след няколко секунди.
	— По никакъв начин не го показваш — отвръща. Гласът й е плътен, а очите й проследяват ръката ми, която се плъзва по голото й бедро. Полудявам само докато гледам как роклята й се е събрала при кръста й.
	— Правя всичко това, защото те обичам. Дори и глупостите правя по същата причина.
	Пръстът ми се плъзва под бикините й, вече е мокра.
	Винаги е готова за мен. Дърпам бикините й настрани и вкарвам два пръста. Гърбът й се извива назад и тя стене. Тялото й сякаш си поема дъх.
	— Не можеш да ме разсейваш от темата…
	— О, да мога — възразявам. Изваждам пръстите си и пак ги забивам в нея, преди думите да паднат от устните й. — Ако пусна ръцете ти, ще спреш ли да се бориш с мен?
	В мига, в който усеща ръцете си свободни, тя ги плъзва в косата ми, а аз вдигам полата й нагоре. Дантеленият й сутиен изглежда греховно, независимо от белия си цвят. Бяло като нещо свято. Русата й коса и бялото й бельо са в контраст с индиговата ми кожа. Екстремно! И толкова влудяващо еротично, когато пръстите ми изчезват в нея. Чистата й, неопетнена бяла кожа.
	Нежните й стонове изпълват колата, а очите ми безсрамно се впиват в стегнатия й корем и гърдите й. Откъсвам очи само за секунда, за да огледам паркинга. Прозорците са матирани, но съм сигурен, че няма никого, че сме сами от тази страна на улицата. Измъквам ръката си да разкопчая колана си. Тя негодува и не мога да скрия усмивката си.
	— Моля те — проскимтява.
	— Моля какво? Кажи ми какво искаш — питам, както я питам всеки път още от началото на връзката ни. Винаги съм смятал, че ако не каже думите на глас, няма да са истинни. Не е възможно да ме желае така, както я желая аз.
	— Докосни ме — казва и слага ръката ми между краката си.
	Влагалищните й устни са подути, чакат ме, искат ме. Мамка му, обичам я повече, отколкото съзнанието й може да го побере. Никога няма да проумее колко я обичам. Имам нужда от нея, искам да ми помогне да мисля само за нея, а не за шибаните си проблеми. Поне за малко.
	Когато й давам това, което иска, тя захапва устна и стене. Ръката й се плъзва между краката ми. Толкова съм възбуден, пенисът ме боли, но докосването й и лекото стискане не ми помагат.
	— Искам да те чукам. Сега. Трябва да те чукам.
	Прокарвам език по гърдите й и засмуквам чувствителното връхче, а тя нетърпеливо разкопчава джинсите ми. Повдигам се колкото да може да ги плъзне по бедрата ми. Пръстите ми са все още в нея. Искам да я подлудя. После ги изваждам и ги плъзгам в устата й. Тя ги смуче и увива език около тях. Мисля, че мога да свърша, преди още да съм започнал да я чукам. Желанието и на двама ни е отчаяно. Повдигам я и леко я спускам по себе си.
	— Не трябва да се разделяме — казва тя и ме дърпа за косата, така че устата ми да е на нивото на нейната.
	_Може ли да усети вкуса на страхливото ми сбогом?_
	— Налага се — отговарям, но тя започва да върти бедрата си и бавно да се надига от мен. Изпадам в паника.
	— Не мога да те насилвам да ме желаеш. Вече не.
	И след това се спуска върху мен, пак се изтегля нагоре, после пак надолу. Навежда се към мен, целува ме и езикът й се увива около моя. Поела е контрола.
	— Желая те — издишам в устата й. — Винаги те желая. Знаеш го.
	Бедрата й се движат по-бързо, собственият ми стон раздира гърдите ми. Мамка му, това момиче ще ме убие.
	— Ти ме напускаш — изрича. Прокарва език по долната ми устна, а аз слагам пръст върху подутия й клитор и плъзвам два пръста покрай него.
	— Обичам те — казвам, но тя мълчи, онемяла от сензационното усещане върху снопчето чувствителни нервни окончания.
	— Господи! — възкликва. Главата й бавно пада на рамото ми и тя увива ръце около врата ми. — Обичам те!
	_Обичам_ те. След секунди буквално плаче, неспособна да понесе силата на оргазма си, а аз я следвам миг след това и я изпълвам с всяка капка от себе си. Буквално и метафорично.


	Минават минути в пълна тишина. Очите ми са затворени, ръцете — заключени зад врата й. И двамата сме потни. Горещият въздух от вентилатора блъска в телата ни, но не искам да я пусна и за секунда, дори не искам да се обърне, за да спре отоплението.
	— За какво мислиш? — питам след малко.
	Главата й е на гърдите ми, диша спокойно, бавно.
	— Искам да останеш с мен завинаги — отговаря, без да отваря очи.
	_Завинаги. Нима аз самият някога съм искал по-малко от „завинаги“?_
	— И аз.
	Иска ми се да мога да й обещая, че ще й дам бъдещето, което заслужава.
	След още няколко минути тишина телефонът на Теса звъни. По инстинкт се навеждам към пода, където е падал, и го вдигам.
	— Кимбърли е — казвам и й подавам телефона.
	След два часа сме пред вратата на хотелската им стая. Когато виждам Кимбърли, мога да се закълна, че сме объркали апартамента. Очите й за подути, няма грим. Така я харесвам много повече, но в момента изглежда напълно съсипана. Сякаш е изплакала всичките си сълзи, че и сълзите на някой друг.
	— Влизайте. Доста дълго утро.
	Обичайната й ведрост и язвителността й към мен напълно липсват. Теса веднага я прегръща, а Кимбърли продължава да плаче. Чувствам се ужасно неудобно в тази ситуация и стоя на вратата — не смея да вляза. Странно, но точно днес Ким не ме дразни, а още по-странното е, че предвид не съвсем топлите й чувства към мен тя си позволява да плаче в мое присъствие — толкова е прекършена.
	Оставям ги в хола и тръгвам към кухнята. Сипвам си чаша кафе и забивам поглед в стената. След малко плачът преминава в приглушен говор. Засега предпочитам да стоя настрани.
	— Баща ми ще се върне ли? — чувам мек глас и почти подскачам от изненада.
	Поглеждам надолу и виждам зелените очи на Смит, който е седнал до мен на един пластмасов стол. Дори не съм го чул кога е дошъл. Настанявам се до него и продължавам да гледам в стената.
	— Да, така мисля — отвръщам. Няма да е зле да му кажа какъв велик мъж е неговият… _нашият_ баща.
	_Мили боже!_
	Това странно същество е моят шибан брат. Не, категорично отказвам да повярвам. Поглеждам го, а той го приема като подкана да продължи да говори и да разпитва.
	— Кимбърли каза, че е загазил, но че може да се измъкне с пари. Какво означава това?
	Подслушвал е разговорите й и продължава да ме подлага на разпит. Как да не побеснея?
	— Сигурен съм, че точно това ще стане — промърморвам. — Искала е да каже, че скоро няма да има никакви проблеми. Защо не седнеш при Кимбърли и Теса? — предлагам. Гърдите ме болят само като произнасям името й. Той се взира натам, откъдето идват тихите им гласове, и после ме оглежда с някаква тиха мъдрост.
	— Сърдят ти се. Особено Кимбърли. Но е по-ядосана на татко, така че ти няма да загазиш.
	— Един ден ще научиш, че жените винаги се сърдят.
	— Освен ако не умрат. Като моята майка.
	Ченето ми буквално пада.
	— Не трябва да говориш такива неща. Хората ще помислят, че е… странно.
	Той свива рамене, сякаш да ми каже, че хората и бездруго вече го намират за странен. Което е вярно… може би.
	— Татко е мил. Не е лош човек.
	— И? — питам. Гледам в масата, за да избягам от тези пронизващи зелени очи.
	— Води ме на много места и ми казва хубави неща. — Смит поставя едно вагонче на масата. Защо се вълнува толкова много от влакове?
	— И? — повтарям. Преглъщам чувството, което идва с неговите думи.
	_И защо трябва да говори за тези неща точно с мен?_
	— Той ще води и теб. И на теб ще казва хубави неща.
	— А защо аз да искам да прави това? — питам, но зелените му очи ми казват, че знае много повече, отколкото предполагах.
	Смит навежда глава настрани и преглъща. Гледа ме. А в този миг аз виждам най-крехкото, но в същото време и най-отдалеченото и барикадирало се дете.
	— Не искаш да съм ти брат, нали?
	_По дяволите._
	Озъртам се и търся помощта на Теса. Искам да дойде и да ме спаси. Тя знае какво се казва в такива случаи. Гледам го и се опитвам поне да изглеждам спокоен, но едва ли успявам.
	— Никога не съм казвал такова нещо.
	— Не харесваш баща ми.
	Точно в този миг Тереза и Кимбърли влизат и ме спасяват от въпроса.
	Благодаря ти, Боже!
	— Добре ли си, слънце? — пита Кимбърли и роши косата му.
	Смит не отговаря. Кима един път, оправя косата си, взема си вагончето и се прибира в другата стая.


>	Теса

	— Просто влез да си вземеш душ тук. Изглеждаш ужасно — казва нежно тя, макар че думите й никак не ме ласкаят.
	Хардин все още седи в кухнята с чаша кафе, около която е увил големите си ръце. Откакто влезе там и Смит отиде при него, почти не ме е погледнал. Мисълта, че сега могат да прекарат малко време заедно като братя, стопля сърцето ми.
	— Всичките ми дрехи са в онази кола под наем, която остана пред бара. Искам само един душ, но нямам какво да облека.
	— Можеш да сложиш нещо мое — предлага Кимбърли, макар и двете да знаем, че нито една нейна дреха няма да ми стане. — Или нещо на Крисчън. Има къси гащи и тениски…
	— Не, по дяволите, не — вика Хардин и става от стола си. — Ще ида да ти взема нещата. Няма да носиш негови дрехи.
	Кимбърли отваря уста да спори, но бързо се отказва. Думите не излизат. Поглеждам я с благодарност. Сега не е време за война. Не и в тази хотелска стая.
	— Колко далеч е „Габриел“? — питам с надеждата някой да знае.
	— Десет минути — отвръща Хардин, който вече държи ключовете на колата.
	— Можеш ли да шофираш?
	Карах през целия път от Олхолоус, защото все още беше под въздействие на алкохола. Сега, часове след това, очите му все още са стъклени.
	— Да — отговаря рязко.
	_Браво._ Чудесно! Предложението на Кимбърли да облека някоя дреха на Крисчън за секунда промени настроението му: ако досега се сърдеше, вече е бесен.
	— Искаш ли да дойда? Ще карам колата под наем, за да можеш да прибереш тази на Крисчън… — започвам, но той веднага ме прекъсва.
	— Ще се оправя.
	Никак не ми харесва този нетърпелив тон, но не казвам нищо. Ако си отворя устата, ще го навикам. Не знам какво ми става напоследък, но ми е все по-трудно да си държа устата затворена. От друга страна обаче, това е хубаво. Не за Хардин, но със сигурност е хубаво за мен.
	Той излиза от апартамента, без да се обърне да ме погледне, без да каже и дума. Гледам затворената зад гърба му врата толкова дълго, че се откъсвам от реалността. Гласът на Кимбърли ме изкарва от транса ми.
	— Как се справя?
	— Не особено добре.
	— Това го виждам. Да изгориш една къща до основи, вероятно не е най-добрият начин да се освободиш от гнева си.
	В думите й няма упрек. Забила съм поглед в дървената маса и точно сега не искам да срещна очите й.
	— Не се страхувам от гнева му. Усещам как се отдалечава от мен. Затваря се в себе си с всяко свое вдишване. Знам, че е детинско и егоистично от моя страна дори да го споменавам. Имаш си своите проблеми, а и сега с тези тревоги около Крисчън…
	_Да, най-добре е да запазя егоистичните си мисли за себе си._
	Кимбърли слага ръка върху моята.
	— Теса, няма такова правило, че хората трябва да се изчакват един другиго, за да ги заболи. Ти си забъркана във всичко това точно толкова, колкото и аз.
	— Знам, но не искам да те занимавам с проб…
	— Не ме притесняваш. Казвай.
	Поглеждам я с намерението да не споделям нищо, да запазя мрънкането за себе си, но тя сякаш чете мислите ми и клати глава.
	— Иска да остане тук, в Лондон, а аз знам, че ако му позволя, с него е свършено.
	— Вие двамата имате съвсем различна представа за „свършено“ от тази на всички нас.
	Искам да се метна на врата й и да я прегърна за топлата усмивка, която ми подарява сред ада, в който сме всички.
	— Знам, че трудно ще ми повярваш, особено като се има предвид историята ми с Хардин, но тези новини около Триш и Крисчън или ще са пиронът в ковчега му, или ще са нашето спасение. Не виждам друг изход. Сега се страхувам кой от двата изхода ще се окаже нашата реалност.
	— Теса, знам, че се е насъбрала прекалено много тежест у теб. Освободи я, кажи ми. Уверявам те, че нищо от това, което ще споделиш, няма да промени мнението ми за теб. Понеже съм себична кучка, имам нужда да мисля за нечии други проблеми, за да не задълбавам върху своите.
	Не чакам да ме подканва трети път. Вратите се отварят и душата ми се отприщва като мощна вода. Думите се изливат от устата ми. Бързат. Не мога да ги контролирам.
	— Хардин иска да остане тук и да ме върне в Сиатъл. Сякаш съм някакъв товар, който няма търпение да остави на летището. Отдалечава се от мен. Така прави винаги… когато е наранен. Сега вече е стигнал дъното. Изгори онази къща. В сърцето му не е останала и капка съжаление. Знам, че е ядосан, и никога няма да му кажа това, но той просто прави нещата по-зле за себе си. Ако можеше да обуздае гнева си, ако можеше да признае, че освен мен и него има и други хора на този свят, които заслужават да бъдат обикнати и уважавани, може и да успее да мине през този ад. Вбесява ме, защото казва, че не би могъл да живее без мен и че по-скоро би умрял отколкото да ме загуби, но когато стане напечено, какво прави? Отблъсква ме. Няма да се откажа от него. Прекалено е късно, прекалено съм обвързана, прекалено силно го обичам. Но понякога се уморявам от тези битки и започвам да си мисля какъв би бил животът ми без него. Но когато тръгна да си го представям, почти губя съзнание от болка. — Грабвам чашата с кафе от масата и го изпивам на две глътки. Гласът ми е по-добре от сутринта, но дърдоренето ми е по-важно от възпаленото гърло. — Не виждам логиката. След всички тези месеци, след всичкото това объркване и тези драми предпочитам да мина през болката отново, но не и да бъда без него. Най-лошите мигове с него са нищо в сравнение с най-щастливите. Не знам дали съм в пълна заблуда, или пък съм луда. Може би и двете. Обичам го повече от себе си, повече отколкото някога съм си представяла, че е възможно да обичаш. Искам само да е щастлив. Не заради мен, а заради себе си. Копнея да се погледне в огледалото и да се усмихне, а не да сбръчква вежди. Ще ми се да не мисли за себе си като за чудовище. Искам да се види отстрани, да види истинския Хардин, защото ако не излезе от ролята на злодея, това ще го разруши, а за мен ще остане пепелта. Моля те, не му казвай, не казвай и на Крисчън това, което споделям сега. Просто имам нужда да го изкарам от себе си, инак ще се удавя. Много ми е трудно да държа глава над водата, особено когато плувам срещу течението, опитвайки да спася него, а не себе си.
	Гласът ми изневерява и започвам да кашлям. Кимбърли се усмихва и отваря уста да каже нещо, но аз я спирам.
	— Има и друго. Преди да заминем, бях на гинеколог. За противозачатъчни — почти прошепвам последните думи. Кимбърли полага усилия да не се засмее, но не успява.
	— Няма защо да шепнеш. Казвай, момиче.
	— Добре. Преди да ми бият инжекцията, лекарят ме прегледа. Каза, че шийката ми е къса и че иска да отида за още изследвания, но спомена за безплодие.
	Поглеждам я и виждам съчувствието в очите й.
	— Сестра ми има същия проблем. Някои го наричат слаба шийка на матката. Какъв ужасен термин. Да не е щангист, че да й трябва сила? — шегува се тя, а лекият й тон ме успокоява. Успокоява ме и фактът, че познава жена със същия проблем.
	— Има ли деца? — питам и когато виждам посърналото й лице, веднага съжалявам.
	— Не знам дали сега му е времето да ти разказвам за нея. Може би някой друг път.
	— Кажи ми — настоявам. Не трябва да слушам, знам, но не мога да се спра и вече я умолявам.
	Кимбърли си поема дълбоко дъх.
	— Години наред се мъчеше да забременее. Беше кошмар. Опитваха всякакви методи за лечение на безплодие. Всичко, което можеш да намериш в интернет, беше пробвано.
	— И? — притискам я да кара направо, по същество. Улавям се, че в този момент приличам на Хардин, който прекъсва хората по точно този груб начин. Надявам се вече да се връща. В състоянието, в което се намира в момента, не бива да бъде оставян сам.
	— Най-сетне успя да забременее. Беше най-щастливият ден в живота й. — Кимбърли извръща поглед от мен. Или крие нещо, или не ми казва самата истина, за да ме предпази.
	— Какво стана? На колко е бебето сега?
	Кимбърли слага длани една в друга и ме поглежда в очите.
	— Беше в четвъртия месец, когато загуби бебето. Но все пак говорим за един изолиран случай. Не се подвеждай по това, което стана с нея. Може дори да нямаш същия проблем. И дори да е така, при теб нещата биха могли да се развият по съвсем различен начин.
	Ушите ми пищят.
	— Имам това ужасно предчувствие, че никога няма да мога да забременея. В мига, в който онзи лекар произнесе думата „безплодие“, вече знаех, че никога няма да имам деца.
	— Не можеш да знаеш такова нещо със сигурност — отвръща. Хваща ме за ръката. — И не че възнамерявам да натискам главата ти под водата, но Хардин не иска деца, нали?
	Да, несъмнено заболява, когато забива малкото ножче в гърдите ми, но се чувствам по-добре, след като й казах. Просто разтоварих цялото си бреме.
	— Не, не желае. Не иска да се женим, не иска и деца.
	— Ти надяваше ли се, че ще промени мнението си?
	— За жалост, да. Почти бях сигурна, че ще успея да променя решението му. Не веднага, но след години… Мислех си, че когато помъдрее и двамата завършим колеж, ще мисли по различен начин. Но сега изглежда още по-заблуден отпреди и може би е още по-твърдо решен да не се жени и да няма деца.
	Бузите ми пламват, не вярвам, че казвам всички тези неща.
	— Знам, че на моите години е смешно да мисля за деца, но винаги съм искала да бъда майка. Откакто се помня. Може би защото майка ми и баща ми не бяха добри родители, но винаги съм изпитвала тази потребност, този копнеж да имам бебета. Не само майка, а майка, която ще обича децата си безрезервно. Никога не бих ги съдила, никога не бих омаловажавала мнението им, никога не бих се опитвала да ги превърна в свои копия, в свои _по-добри_ копия.
	В началото, когато започнах да говоря за тези неща, си помислих, че е пълна лудост. Но Кимбърли кима на всяка моя дума и аз продължавам:
	— Смятам, че мога да бъда добра майка, ако някога имам такава възможност. Мисълта за едно малко зеленооко момиченце с кестенява коса, което бяга към протегнатите ръце на Хардин, кара сърцето ми да отскача до гърлото. Това си представям понякога. Знам, че е глупаво. Представям си как двамата седят, сгушили се един в друг. Представям си къдравите им, буйни коси. Представяла съм си го толкова много пъти. Едва ли може да се каже, че човек е способен да си представя подобна илюзия толкова много пъти. Освен ако не е откачен, разбира се. Би й чел приказки, би я носил на раменете си, а тя пък би го въртяла на малкия си пръст. — Опитвам се да се усмихна и да изтрия сладкото видение от съзнанието си. — Но той не иска това. И сега когато разбра, че Крисчън му е баща, знам, че никога няма да пожелае.
	Прибирам косата зад ушите си. Изненадана съм… и малко горда, че успях да изговоря всичко това, без да пророня нито една сълза.


>	Хардин

	_Искам да останеш с мен завинаги._
	Това каза, облягайки глава на гърдите ми. Това желаех да чуя. Това се нуждаех да чуя.
	Но защо иска това „завинаги“ да е точно с мен? И как ще изглежда това „завинаги“? Теса и аз на по четиридесет — без брак и деца? Само ние двамата?
	За мен това е перфектното бъдеще, но знам, че на нея няма да й е достатъчно. Водили сме този спор десетки пъти, карали сме се за тези неща. Знам, че в крайна сметка тя ще се огъне първа, защото няма начин аз да променя решението си. Като си задник, бъди докрай и упорствай. И тя ще се откаже да напъва да се женим и да имаме деца.
	_А и що за баща мога да бъда аз?_ Некадърен, кофти баща — тук няма спор. Не мога да не се засмея на самия въпрос. Просто е нелепо дори да си мисля за това. Ще опропастя всичко, така както опропастих това пътуване, което, макар и да звучи нездраво, послужи като аларма да се събудя и да погледна ясно на връзката си с Теса. Винаги съм се опитвал да я предупредя, опитвах се да я спра да не пада надолу с мен, казвах й, че мога да я повлека, но явно не съм положил нужните усилия да я откажа. Ако трябва да съм честен, знам, че можех да съм по-настоятелен и да я отблъсна от себе си, но понеже съм егоист, не исках. Сега вече ясно виждам какъв ще е животът й с мен, затова нямам избор. Това пътуване помогна романтичната мъгла да се вдигне от очите ми. И чудото се случи — сега имам перфектната възможност да я оставя, да си ида от живота й. Мога да я изпратя в Америка и тя да продължи напред. Бъдещето й с мен представлява самота в една черна дупка. Аз ще вземам от нея всичко, което искам — любовта й, привързаността й. Но тя няма да е напълно щастлива. С всяка изминала година ще ме мрази все повече и повече, защото я лишавам от това, което в действителност иска най-много. Мога да сложа край на всичко това и да й спестя тези години.
	Пристигам в „Габриел“, мятам чантата й на задната седалка и тръгвам към хотела на Кимбърли. Имам нужда от план, солиден план, към който наистина да се придържам. Теса е прекалено упорита, прекалено влюбена, за да се откаже от мен. Това й е проблемът: тя е от онези хора, които дават, дават и нищо не вземат. А така се превръщат в лесна жертва за типове като мен, такива, които грабят, докато не остане нищо за грабене. Това правя още от самото начало, това ще правя винаги. Тя ще се опита да ме убеди в обратното. Знам, познавам я. Ще ми каже, че бракът няма значение, но само ще се самозалъгва, за да ме запази до себе си. Това ми говори само едно: че успявам да я манипулирам така, че да ме обича безусловно.
	Докато карам, мазохистът в мен започва да изпитва съмнения относно любовта й.
	Дали ме обича така, както казва, или е пристрастена към мен?
	Има огромна разлика между двете вероятности. Колкото повече лайна понася от моя страна, толкова повече ми прилича на пристрастяване към склонността ми да правя изцепки — например да чака кога ще се издъня пак, за да е там, да е до мен и да ми помага, да се опитва да ме поправи. Това е. За нея най-вероятно съм просто един проект. Един човек, който има нужда от ремонт. Този разговор е бил повдиган и преди, но тя отказва да си признае. Започвам да ровя в размътеното си съзнание и въпреки главоболието от махмурлука най-сетне се сещам за нещо конкретно, което доказва теорията ми.


	Беше точно след като майка ми си тръгна за Лондон, малко след Коледа. Теса ме погледна с разтревожени очи:
	— Хардин?
	— Да? — казах, захапал химикал между зъбите.
	— Ще ми помогнеш ли да сваля това дърво, когато си свършиш работата.
	Всъщност не работех, а пишех, но тя не знаеше това. Денят беше интересен — бях я хванал да се прибира от обяд с шибания Тревър, а после я чуках на бюрото й.
	— Да, минутка само.
	Прибрах листовете, за да не ги види, докато чисти, и станах да й помогна за елхата, която бяха украсили с майка ми.
	— Върху какво работиш? Струва ли си да се чете? — попита и се пресегна да вземе разкъсаната папка. Винаги се оплакваше, че я оставям къде ли не из къщата. Цялата беше изцапана с дъна на чаши за кафе. Не можеше да понася тази папка, ненавиждаше я. Полудяваше само като я гледаше в този неизправен външен вид.
	— Нищо — грабнах папката, преди да я отвори. Тя отстъпи, очевидно изненадана от рязката ми реакция, а може би и наранена.
	— Извинявай — каза тихо. Красивото й лице потъмня. Метнах папката на дивана и я хванах за ръцете. — Само питах, не исках да си вра носа, където не ми е работата.
	Мамка му, какво лайно бях.
	Какво лайно _съм_.
	— Няма проблем. Но не искам да се бъркаш в работата ми. Не…
	Не можех да измисля аргумент защо — никога преди не я бях спирал. Откриех ли някой цитат в книга за редакция и ако знаех, че ще й хареса, винаги й го четях и го обсъждахме. Затова изглеждаше странно да й забранявам и да й се карам, че сега иска да види.
	— Добре.
	После се обърна и започна да сваля играчките от отвратителната елха. Гледах гърба й и се чудех защо съм толкова ядосан. Как би се почувствала, ако можеше да прочете това, което пишех? Дали щеше да й хареса? Или щеше да бъде отвратена, да изпадне в нервна криза и да вдигне луд скандал? Не знаех. Все още не знам. Ето защо и до днес Теса няма никаква представа за какво става дума.
	— Добре? Това ли само ще кажеш? — започнах да се заяждам. Исках да се караме, защото кавгата винаги е за предпочитане пред пренебрежението. Предпочитах крясъците й пред тишината.
	— Няма да пипам нещата ти повече — каза, без да се обърне към мен. — Не предполагах, че ще се ядосаш толкова много.
	— Аз… — търсех за какво да се заям. Не намерих конкретна причина и реших да карам по принцип, право в целта. — Защо изобщо си с мен? След всичко, което се случи? Обичаш да има драма? Или какво? — настоявах. Тонът ми беше груб, оскърбителен.
	— Моля? — изненада се. Завъртя се към мен. В ръката си държеше изкуствена снежинка. — Защо искаш да се караме? Казах, че няма да пипам нещата ти повече.
	— Не желая да се караме — излъгах. — Просто искам да знам, защото ми се струва, че си пристрастена към драматични изпълнения и към цялото това клатушкане нагоре-надолу.
	Знаех, че не беше честно от моя страна да й говоря така, но… бях в настроение за кавга и исках да се присъедини към мен. Тя направи крачка и пусна снежинката в кутията до елхата.
	— Знаеш, че това не е вярно. Обичам те дори когато търсиш повод да се скараш с мен. Мразя драмата, наясно си. Обичам те заради теб самия. Точка по въпроса — отсече. Надигна се на пръсти и ме целуна по бузата, а аз увих ръце около тялото й.
	— Защо ме обичаш? Та аз не правя нищо за теб — опитах се да споря, но не бях много убедителен. Скандалът, който бях направил във „Ванс Пъблишинг“ този ден, беше все още пресен в съзнанието ми.
	Тя си пое спокойно дъх и сложи глава на гърдите ми.
	— Заради това — каза и потупа с пръст по гърдите ми, точно над сърцето. — Ето защо. Сега, моля те, спри да се опитваш да направиш поредния скандал. Имам да преглеждам материал, а тази елха няма да се прибере сама.
	Беше толкова нежна, разбираща, макар че аз не го заслужавах.
	— Обичам те — прошепнах в косата й и опрях пръсти върху таза й. Тялото й се сля с моето. Вдигнах я и краката й се увиха около кръста ми. Пренесох я през хола към дивана.
	— Обичам те. Винаги ще те обичам. Не изпитвай съмнения — каза с устни, опрени в моите.
	Съблякох я бавно, наслаждавах се на всяка извивка на съблазнителното й тяло. Обичах да гледам разширените й, подивели очи, когато слагах презерватива.
	И после се загубих в нея. И досега е така и не знам кой и кога прибра елхата.


	Прекалено често мисля за щастливите ни мигове заедно. Ръцете ми треперят върху волана. Стискам го здраво и успявам да се измъкна от капана на собственото си съзнание. Нейните стонове отшумяват, избледняват и бавно се спускам в настоящето.
	Попадам в задръстване на няколко километра от Теса. Колите почти не се движат. Планът ми трябва да е железен, трябва да съм сигурен, че задникът й ще е в самолета тази вечер. Полетът е късно, в девет, така че ще има предостатъчно време да стигне до летището. Кимбърли ще я закара. Сигурен съм. Главата продължава да ме боли — алкохолът излиза от тялото ми, но бавно. Чувствам се все още леко пиян. Не че не мога да карам, но не съм концентриран върху пътя.
	— Хардин — чувам познат, но приглушен поради затворения прозорец глас. Свалям го.
	Всеки път, когато се огледам, от някой ъгъл изскача някой призрак от миналото ми. И ме вика по име.
	— Мамка му, копеле! — възкликвам. Моят стар приятел Марк е в съседната кола. Ако това не е знак от небесата, не знам какво е.
	— Отбий — вика той и ми се усмихва широко.
	Отбивам автомобила на Ванс пред едно заведение за сладолед. Той паркира до мен и излиза от купчината желязо, която нарича кола.
	— Върнал си се и не си ми се обадил? — крещи ентусиазирано и ме тупа по гърба. — Мамка му, кажи ми, че тази кола е под наем. Или си забогатял?
	— Дълга история, но е така, под наем е.
	— Завинаги ли се прибра? — пита. Кестенявата му коса е много къса сега, но очите му горят със същия блясък.
	— Да, завинаги — отвръщам. Опитвам се да се примиря с решението си. Аз оставам, тя заминава. Това е. Елементарно за казване, трудно за преглъщане.
	— Къде ти е пиърсингът? Какво си направил с лицето си? — пита и ме оглежда.
	— Махнах всичко. Омръзна ми.
	Но когато той обръща лицето си, светлината огрява две малки метални топчета под долната устна. Като ухапано от змия.
	— Мамка му, Скот, изглеждаш толкова различен. Минаха… колко? Две години? — изчислява. Мята ръце във въздуха. — Не, три. От десет години все съм друсан и не помня. — Заравя ръце в джоба си и вади кутия цигари. Предлага ми, но аз отказвам. — Какво? Изчистил си се? Примерен и всичко останало? — пак пита. Усещам лек укор в тона му.
	— Не, просто не искам шибаната цигара — казвам рязко.
	Марк се смее. Когато съм в кисело настроение, винаги се смее точно по този начин. Той беше нещо като лидер на нашата малка, но доста непослушна група. Всички бяха с година по-големи от мен, но на онази възраст това беше достатъчно, за да го гледам с уважение и да искам да стана като него. Ето защо, когато Джеймс се появи в компанията, а той беше по-голям и от Марк, и когато започнаха онази игра, скочих с двата крака. Не ме притесняваше как се държат с момичетата, нито това, че тайно ги записват.
	— Станал си кучка, нали? — усмихва се и запалва цигарата, която е стиснал между зъбите.
	— Да ти го набутам. Друсан си отрано, нали? — Знаех, че винаги ще си остане такъв. Винаги надрусан и винаги ще говори за великите си дни, когато край него е имало изобилие от момичета, а той е бил изобилно пиян и нагърмян с дрога.
	— Не, но сега се опитвам да изпълзя от една много дълга нощ — усмихва се гордо, очевидно припомняйки си _какво_ е правил, _с кого_ го е правил и _по колко_ го е правил. — Накъде си тръгнал? При майка си ли спиш?
	Гръдният ми кош се свива при споменаването на майка ми и при мисълта за къщата, която изравних със земята. Все още усещам пламъка върху лицето си и виждам как ярките огньове поглъщат къщата. Това видях, когато се обърнах в колата на Теса секунда преди да тръгнем.
	— Не, отсядам тук-там.
	— О, ясно — казва, но не му е ясно. — Ако няма къде да спиш, ела в нас. С Джеймс живеем заедно сега. Ще се побърка от радост да види възмъжалия ти задник. Американизиран и прочее.
	Чувам гласа на Теса. Моли ме да не тръгвам по познатия лесен път, но бързо й затварям устата и казвам:
	— Ще ми направиш ли една услуга?
	— Мога да ти намеря каквото искаш. Джеймс продава сега — казва Марк с особена гордост.
	— Не, нямах предвид такава услуга. Искам да шофираш след мен до хотела ми, за да оставя нещо, и после да ме закараш до „Габриел“ да си взема колата.
	Трябва да удължа времето за наема на колата, ако изобщо позволят. Решавам да не си припомням, че цял апартамент и хубава кола ме чакат в Америка. После ще мисля за тези неща.
	— И после ще дойдеш у нас? Чакай, какво и на кого ще оставяш някакви неща?
	Макар и все още под силното влияние на дрогата, не е пропуснал нито една подробност. Не, няма начин да кажа на Марк за Теса. Никакъв начин.
	— На едно момиче — отвръщам. Гърлото ми гори, когато произнасям думите, защото за мен Теса не е просто „едно момиче“, но искам да я предпазя от всичко това.
	— Хей — вика и спира до колата си, — ако е много секси, мога да изчакам да я изчукаш пак. Или пък да я пуснеш на мен…
	Причернява ми. Налага се да си поема дълбоко въздух. Няколко пъти.
	— Не, няма начин. Никакъв начин. Няма да се случи. Ще ме чакаш в колата. Дори няма да влизам. — Той не изглежда никак убеден. — Не се шегувам. Ако си мръднал от колата или се опиташ да се приближиш…
	— Спокойно, копеле, ще чакам в колата — крещи и вдига ръце, сякаш съм ченге и се каня да го арестувам.
	После не спира да се смее през целия път до хотела.


>	Теса

	Проверявам телефона си, който е включен да се зарежда.
	— Няма го вече час — казвам. Опитвам се да му се обадя. Пак.
	— Предполагам, че не кара бързо в състоянието, в което е днес.
	Кимбърли не успява да прикрие съмнението, което кънти в думите й. Знам, че просто се опитва да ме успокои.
	— Не вдига. Ако се е върнал в онзи бар… — мисля си. Ставам и започвам да крача из стаята.
	— Вероятно ще си дойде всеки миг — отвръща. Отваря вратата и се озърта наляво-надясно по коридора, после поглежда надолу. Чувам да произнася името ми, но гласът й не звучи добре. Става нещо.
	— Какво? Какво има? Хардин ли е?
	Хуквам към нея точно когато се навежда да вдигне… куфара ми. Ужасът ме поваля на колене. Почти не усещам ръцете на Кимбърли, която се опитва да ме вдигне. Треперя. Отварям предния джоб. Билет за самолет. Един-единствен. До него е ключодържателят на Хардин с ключа от колата и апартамента му.
	Знаех, очаквах го. Знаех, че ще избяга при първия удобен случай. Хардин не може да се справи с емоционалните си травми. Просто му липсват нужните качества. _Трябваше_ да се подготвя за това… и може би съм се подготвяла, но защо този билет тежи толкова? Защо имам чувството, че изгаря ръцете ми? Сега трябваше да съм силна. Трябваше да мога да се вдигна на крака, да събера малкото останали парчета от достойнството ми. Да стана и да изправя рамене и глава, да си взема проклетия куфар и да се разкарам от Лондон.
	Това би направила всяка уважаваща себе си жена. Просто е, нали? Опитвам се да се държа за тази мисъл, но коленете ми треперят, ръцете ми треперят, лицето ми гори от унижение и аз пак се разбивам на парчета заради този мъж.
	— Той е пълен задник — казва Кимбърли, сякаш не го знам. — Наясно си, че ще се върне. Винаги се връща — добавя, притискайки се в косата ми. Поглеждам я и виждам гнева на приятелката ми, която е готова да убие заради мен. Измъквам се внимателно от ръцете й.
	— Добре съм. Добре съм — повтарям си го повече на себе си, не толкова на нея.
	— Не, не си — поправя ме тя и прибира един кичур зад ухото ми.
	Спомням си как го прави Хардин и се отдръпвам.
	— Трябва да си взема душ — заявявам, преди да се побъркам.


	Не, не съм прекършена. Не съм начупена. Просто съм победена. Това е — победена. Месеци наред се борих с неизбежното, блъсках срещу течението, което се оказа прекалено силно за сам човек, и сега водата ме повлече, а наблизо не се вижда спасителна лодка.
	— Теса? Теса, добре ли си? — вика Кимбърли пред вратата на банята.
	— Да, добре съм — отвръщам. Думите ми са слаби, тялото ми е отпаднало, вътрешно нямам сили. Не мога дори да се събера и да прикрия слабостта си.
	Водата е студена. Може би е студена от минути… от часове. Нямам никаква представа колко време стоя така, свита на топка под душа, на пода. Коленете ми са притиснати към гърдите, студената вода се лее върху гърба ми. Преди малко бях на прага на онази болка, която тялото и съзнанието могат да понесат, но сега съм напълно безчувствена.
	— Трябва да излезеш вече. Не си мисли, че не мога да разбия вратата.
	Не се съмнявам, че ще го направи. Вече няколко пъти се заканва, но не обърнах внимание, ала този път спирам крана. Не правя обаче никакво движение, не искам да напусна своето мъничко местенце на пода.
	Очевидно Кимбърли се е успокоила, че поне не съм под ледената вода, и не идва да ме проверява известно време, но когато след малко започва да удря с юмруци по вратата, събирам сили и казвам:
	— Излизам.
	Когато ставам от пода, краката ми продължават да треперят и косата ми е почти суха. Отварям куфара и механично намирам джинси. Вкарвам единия крак, после и другия, вдигам ръце нагоре, да, така, сега тениската надолу. Като робот. И когато бърша парата от огледалото и се поглеждам, установявам, че изглеждам точно така: като робот.
	_Колко пъти ще ти причини това?_, питам отражението си.
	_Колко пъти ще му позволиш да ти причини това?_ — ето кой е правилният въпрос.
	— Никога повече — казвам на глас на непознатото момиче, което ме гледа отсреща. Ще го намеря, за последен път — само заради семейството му, — ще извлека задника му от Лондон и ще направя това, което трябваше да направя преди много, много време.


>	Хардин

	— По дяволите, Скот, станал си като мамут! — Джеймс е скокнал от дивана и вече върви към мен. — Колко си висок? Един и деветдесет?
	В сравнение с Марк и Джеймс изглеждам огромен.
	Очите на Джеймс са като от стъкло, а е едва един следобед.
	— Един и осемдесет и нещо — поправям го, а той ме потупва приятелски по рамото.
	— Жестоко, човече. Трябва да се обадя на всички и да им кажа, че си се върнал. Всички са тук, всички са живи.
	После потърква ръце, сякаш планира нещо огромно, а аз дори не искам да знам какво е намислил.
	_Дали Теса е намерила куфара си? Дали е плакала? Или вече й е минало?_
	Не, не искам да знам отговорите на тези въпроси. Не искам да си представям лицето й, когато е отворила вратата. Не искам да мисля как се е почувствала, когато е видяла само един билет, набутан в предния джоб на куфара й. Бях извадил всичките си дрехи от куфара и сега са нахвърляни в багажника на колата.
	Познавам я достатъчно добре, знам, че ще очаква да й се обадя и да й кажа довиждане, едно последно сбогом. Ще се опита да ме намери, преди да тръгне, преди напълно да се откаже. Но след този последен опит със сигурност ще се откаже. Няма да има избор, _ще се наложи_ да се откаже, защото никога няма да ме намери, преди самолетът й да излети. Утре… утре ще е далече, далече от мен.
	— Къде си, пич, к’во става? — пита Марк и размахва ръка пред лицето ми.
	— _Извинявай — отговарям автоматично. Но после се сещам… А ако се загуби, докато ме търси из Лондон? Какво ще правя?_
	Марк слага ръка около раменете ми и аз се принуждавам да слушам разговора им: кого ще поканят на голямото ми посрещане, изреждат стотици непознати имена, звънят по телефоните, говорят за луд купон, споменават час и поръчват алкохол.
	Отивам в кухнята да търся чиста чаша, за да си сипя вода, и за първи път се оглеждам в апартамента им. Адски хаос и мръсотия. Така изглеждаше и онази къща в Америка всяка събота и неделя. А нашият апартамент не беше в такова състояние, не и когато Теса живееше с мен. Никога по плота нямаше нахвърляни стари кутии от пица или бира, нямаше естествено и бонг.
	Пропадам. Дяволски добре знам, че се хлъзгам назад и надолу с бясна скорост. И като стана дума за бонг, няма нужда дори да поглеждам към Марк и Джеймс: знам какво правят. Чувам как водата в бонга бълбука и въздухът натежава от миризмата на трева.
	Понеже съм мазохист, изваждам телефона от джоба си и го включвам.
	Снимката на екрана ми е любимата. Поне засега. Напоследък ги сменям много често: всяка седмица имам нова любима. Но тази е самото съвършенство. Русата й коса пада върху раменете, слънцето я огрява и й придава блясък. Цялото й лице е озарено от истинска усмивка, очите й са присвити, нослето й е сбърчено по възможно най-сладкия начин. Смя ми се, след като ми се скара, че съм я плеснал по дупето пред Кимбърли. Направих снимката точно преди да избухне в смях, защото й бях прошепнал в ухото какви по-мръсни неща мога да й сторя пред отвратителната й приятелка.
	Връщам се в хола. Джеймс грабва телефона от ръцете ми.
	— Дай малко от това, с което се друсаш.
	Вземам си телефона, преди да е успял да види снимката й.
	— Много си докачлив — смее се Джеймс, докато сменям фона на екрана. Няма нужда да им подпалвам фитилите на тези шибаняци.
	— Поканих Джанин — съобщава Марк и двамата избухват в смях.
	— Тя ти е сестра! — казвам на Марк, обръщам се и соча Джеймс. — А ти я чука!
	Не че това може да учуди някого: сестрата на Марк е чукала всеки един от приятелите на по-малкия си брат.
	— Майната ти! — отвръща. Джеймс дърпа от бонга и ми го подава.
	Теса ще ме убие. Ще е толкова разочарована. Не ми дава да пия, какво остава да пуша трева.
	— Дърпай или го подай насам — подканва ме Марк.
	— Ако Джанин идва, ще ти е нужно да си дръпнеш. Майчице, колко е секси, не е истина — обяснява Джеймс.
	Минават часове, пуша и мисля, пуша и мисля, пуша и преди да разбера какво става, апартаментът е пълен с народ. Включително въпросното момиче.


>	Теса

	Може да не ми е останало много, но все пак имам малко гордост, затова предпочитам да застана лице в лице с Хардин и да проведа този разговор. Знам точно какво ще направи. Ще ми каже, че съм прекалено добра за него и че той ме повлича надолу. Ще се постарае да ме нарани, а аз ще се опитвам да го убедя в обратното.
	Знам, че Кимбърли ме мисли за луда, задето го гоня, след като така ме нарита да си ходя сама, но го обичам. А когато обичаш някого, правиш точно това. Бориш се за него. Вървиш и го търсиш, защото знаеш, че има нужда от теб. Помагаш му да се пребори със себе си и не се отказваш дори когато той самият се е отказал от себе си.
	— Добре съм. Ако го намеря и ти си с мен, ще се почувства като притиснат в ъгъла и ще стане по-зле — обяснявам на Кимбърли за втори път.
	— Внимавай. Не искам да се стига дотам, че да го утрепя, но нищо не обещавам — подхвърля, опитва се да се усмихне, да се пошегува вероятно. — Чакай, да не забравя! — възкликва. Вдига пръст и хуква към масичката за кафе. Започва да рови в чантата си и ме вика да се приближа. И понеже това е Кимбърли, намазва устните ми с гъст слой лъскаво червило, после ми подава спиралата. — Искаш да изглеждаш добре, нали?
	Въпреки болката в гърдите ми, не мога да не се усмихна на опита й да ми помогне да изглеждам, ако не добре, то поне прилично. За нея това е част от решението на уравнението.


	След десет минути бузите ми вече не са зачервени от плач, подутините ми не личат благодарение на пудрата. Косата ми е сресана и е някак оформена на едри къдрици. Кимбърли се опитва да я пооправи още малко, но се отказва и заявява, че сега тези къдрици са на мода. Не си спомням кога ме е накарала да съблека тениската и да сложа блуза и жилетка, но за забележително кратко време успя да ме преобрази от зомби в прилично изглеждаща жена.
	— Обещай ми, че ще се обадиш, ако имаш нужда от мен — настоява тя. — Не се заблуждавай, че няма да тръгна да те търся.
	Знам, че не би се поколебала да хукне след мен. Прегръща ме два пъти и ми дава ключовете от колата на Крисчън, която Хардин остави на паркинга.
	Влизам в колата и вкарвам телефона си в зарядното, след което свалям прозореца. Колата мирише на Хардин. Празните чаши от кафето, което пихме тази сутрин, са все още в поставките. Правихме любов само преди няколко часа. Това е бил неговият начин да ми каже сбогом. Като се замисля сега, знам, че още тогава го усетих, но не бях готова да призная поражението си, което е чакало в засада под повърхността и ме е дебнело, за да ме неутрализира.
	Не мога да повярвам, че е почти пет часа. Имам по-малко от два часа да го намеря и да го убедя да се върне с мен. Трябва да съм чекирала багажа си най-късно до осем и половина, което значи, че трябва да съм на летището малко преди седем, за да мина през охраната.
	_Сама ли ще летя обратно за дома?_
	Поглеждам се в огледалото за обратно виждане. Съзирам онова момиче, което с мъка стана от пода на банята, и най-сетне признавам ужасното предчувствие, че в този самолет ще пътувам до празна седалка.
	Знам само едно място, където да го търся, но дали е там? Нямам представа. Не мога да карам из Лондон без пари и посока. Отчаяна и притисната от времето, опитвам да му се обадя и почти се разплаквам от щастие, когато чувам, че вдига телефона.
	— Ало, кой е? — пита непознат мъжки глас. Поглеждам екрана да се уверя, че не съм сбъркала номера, но не съм, това е номерът на Хардин. — Алооооооо — повтаря мъжът.
	— Здрасти. Там ли е Хардин? — питам. Стомахът ми се е свил и се усуква от притеснение. Усещам, че нещата отиват на зле, знам, че този глас няма да ми каже нищо хубаво, макар че не познавам човека. Около него се чува смях, много гласове, много _женски_ гласове.
	— Скот в момента не е… на положение — отвръща мъжът.
	_На положение?_
	— Казва се _„не е на разположение“_ — крещи женски глас. Следва бурен смях.
	_О, боже!_
	— Къде е той? — продължавам. Усещам, че съм на високоговорител, защото звуците се променят.
	— Зает е — обяснява друг мъж. — Кой го търси? Идваш ли на купона? Затова ли се обади? Харесва ми американският ти акцент, пиленце. И ако си от приятелите на Скот…
	_Купон? Едва в пет?_ Опитвам се да се концентрирам върху този безсмислен факт, за да не обръщам внимание на женските гласове и на информацията, че Хардин _е зает_.
	— Да — отговаря устата ми, преди мозъкът ми да се съгласи. — Но загубих адреса.
	Гласът ми трепери, но никой не забелязва. Мъжът ми дава адреса и аз бързо го вкарвам в навигацията на телефона си, който забива на два пъти и въпросният трябва да повтори. Той няма нищо против и ми казва да побързам. Хвали се, че никога в живота си не съм виждала толкова много пиене, колкото ще видя там.


	Двадесет минути по-късно вече съм на паркинга до малката тухлена сграда, която почти се е разпаднала. Прозорците са големи и три от тях са покрити със самозалепваща се лента или по-вероятно… с найлонови торби за боклук.
	Паркингът е претъпкан, но лъскавото BMW се набива на очи като порязан палец. Единствената кола, която е в приличен вид, е наетата под наем. Автомобилът на Хардин е паркиран в предната част на паркинга и останалите коли са го запушили, което означава, че е пристигнал много по-рано.
	Наближавам входа на сградата и си поемем дълбоко дъх, за да събера сили. Непознатият мъж каза по телефона, че се пада втората врата на третия етаж. Сградата не ми изглежда достатъчно голяма, за да има и трети етаж, но докато се качвам по стълбите, се оказва, че има. Още преди да стигна до етажа, чувам оглушителната музика, а миризмата на марихуана поразява ноздрите ми. Какво прави Хардин тук? Защо е дошъл да решава проблемите си на такова място?
	Заставам със свит стомах пред изрисуваната с графити надрана врата и се питам какво ли ще видят очите ми. Поклащам глава, за да се отърся от всички съмнения. Защо изпадам в параноя? Става дума за Хардин, за _моя Хардин_. Дори когато е ядосан и дистанциран, дори когато се крие зад жестоките си думи, никога не би направил нещо, с което да ме нарани, не и умишлено. Той просто преживява много тежко проблемите около семейството си. Искам да вляза там и да го отведа със себе си. Няма защо напразно да се навивам.
	Вратата се отваря, преди да успея да почукам — млад мъж, облечен в черно, минава покрай мен и слиза надолу, без да си прави труда да затвори вратата след себе си. Дим от цигари и трева се изсипва на талази в коридора. Прекрачвам прага. Кашлям. Това, което виждам, ме кара да спра на място. Първото нещо, което забелязвам и моментално изпадам в тотален шок, е едно полуголо момиче, седнало на пода. Оглеждам се: всички в тази стая са полуголи.
	— Махай тениската — казва някакво младо момче на момиче, изрусено почти до бяло. То върти очи, но се съблича.
	Остава само по сутиен и бикини. Отнема ми време да разбера, че играят на някаква игра на карти, според чиито правила очевидно трябва да се събличат. Това малко ме успокоява, защото първоначалното ми подозрение беше далече по-страшно. Изпитвам и леко облекчение, че Хардин не е сред хората, участващи в играта. Оглеждам се в претъпкания хол, но не го виждам.
	— Влизаш ли… или какво? — пита някой. — И затвори вратата — добавя. — Момчето се появява иззад гърба ми и пита: — Срещали ли сме се преди, Бамби?
	Зачервените му от алкохола очи алчно оглеждат тялото ми. Пристъпвам неудобно от крак на крак. Погледът му вулгарно се забива в гърдите ми. Не ми харесва и това „Бамби“, но не мога да му кажа името си. Мисля, че това е мъжът, с когото говорих по телефона. Поклащам глава. Думите са се разтворили на езика ми и очевидно съм ги глътнала.
	— Марк — представя се момчето и се опитва да ме хване за ръката, но аз веднага се дърпам. Сещам се за писмото на Хардин, за Марк от тийнейджърските му години и за всички истории, които ми е разказвал за него. Дружелюбен е, но благодарение на онова писмо знам какво всъщност представлява. Знам и какво е причинил на всички онези момичета.
	— Това е моят апартамент. Кой те е поканил?
	В началото си мисля, че е луд да ми зададе подобен въпрос, но когато го поглеждам, на лицето му виждам гордост. Акцентът му е много силен, но доста приятен и като цяло е много привлекателен мъж. Малко плаши с вида си, но е красив. Кестенявата му коса е щръкнала над челото, а брадата и мустаците му са добре поддържани. „Нескопосан хипстер“, както казва Хардин, но в общи линии изглежда повече от прилично. Няма татуировки на ръцете, но под долната му устна блестят две метални топчета.
	— Ами… аз — започвам. Не мога да укротя нервите си.
	Той се смее и ме хваща за ръката:
	— Бамби, мисля, че е редно да ти налеем едно питие, за да се поотпуснеш малко, че започваш да ме плашиш.
	Марк тръгва към кухнята, а аз се чудя дали Хардин е изобщо тук. Може би е оставил колата и телефона си и е отишъл на друго място? Може да е в колата. _Защо не погледнах?_ Трябва да сляза и да видя дали не е там. Беше толкова изморен. Може да е заспал в колата.
	И точно в този миг въздухът се стрелва вън от гърдите ми, сякаш са ме изритали в корема с крак. Ако някой ме попита как се чувствам в момента, не знам дали мога да отговоря. Не намирам и една дума за болката, за разбитото си сърце, за паниката, за отхвърлянето и за усещането за пълна парализа. Не чувствам нищо и в същото време изпитвам толкова много неща. Това е най-ужасното усещане в живота ми.
	Хардин е облегнат на плота. С джойнт между устните и бутилка в ръката. Но не това спира дъха ми, а жената, която седи на плота зад него и която е увила краката си около кръста му, усукала е цялото си тяло около неговото, сякаш това е най-естественото нещо на света.
	— Скот, дай ми шибаната водка. Трябва да налея едно на новата си приятелка Бамби — крещи Марк.
	Хардин обръща почти невиждащите си очи към Марк и се усмихва с неприязън. Никога не съм виждала това черно, мрачно изражение на лицето му. После очите му се преместват към мен, за да види коя е Бамби. Съзирам как зениците му се разширяват, ще гръмнат. Мрачното му изражение се стопява.
	— Какво… правиш… — опитва се да се сети за думите.
	Очите му се плъзгат по ръката ми и натежават от чиста, неподправена лудост, когато вижда ръката на Марк около моята. Гняв изпълва очите му, залива цялото му лице, а аз веднага дръпвам ръката си.
	— Познавате ли се? — пита домакинът на партито.
	Не отговарям. Присвитите ми очи се заковават върху жената, чиито крака са все още увити около кръста на Хардин. Не е направил никакъв опит да я махне от себе си. Облечена е само по бикини. И тениска. Обикновена черна тениска. Хардин е с черния си суитшърт, но не виждам тениска под него. Това… никакво, това _случайно_ момиче не забелязва, разбира се, напрежението и е изцяло концентрирано върху джойнта, който току-що издърпа от устата на Хардин. Дори ми се усмихва. Отвеяна, замаяна, пияна усмивка.
	Нямам какво да кажа. Думата „шок“ е много слаба. Познавам ли изобщо този човек, който е пред мен? Дори и да исках, не бих могла да обеля и дума. Знам, че сега Хардин е на своето тъмно място, но да го видя така… пиян, надрусан и с друга жена… това е много повече, отколкото мога да понеса. Не, мамка му, не мога да го понеса. Единственото, за което се сещам, е да бягам далеч от него.
	— Ще приема мълчанието ти за съгласие — смее се Марк и издърпва бутилката от ръката на Хардин, който все още не е казал нищо. Просто ме гледа, сякаш съм призрак, сякаш съм вече забравен спомен, който най-неочаквано се е събудил в съзнанието му.
	Завъртам се на токчетата си, бутам хората и търся изхода от ада. Спирам чак в коридора, облягам се на стената и бавно потъвам надолу. Ушите ми пищят, а тежестта на преживяното през последните пет минути се блъска в мен и ме притиска към пода. Не знам как ще изляза от тази сграда. Ослушвам се да чуя как тежките му стъпки приближават вратата, но чувам само тишина. Уви. Всяка изминала самотна, тиха минута се врязва в мен по-дълбоко от предишната.
	Дори не дойде да ме потърси. Позволи ми да го видя такъв и дори не си направи труда да ме последва, за да ми обясни.
	Нямам повече сълзи за проливане. Не и днес. Но се оказва, че е много по-болезнено да плачеш без сълзи. И не е възможно да контролираш този плач.
	След всички битки, след смеха, след времето, което прекарахме заедно, той решава да приключи тъкмо по този начин? Да ме захвърли като парцал? Не му е останало дори малко себеуважение, след като си позволява да се напива така, да се блъска с дрога, да допуска това момиче да го докосва, да носи тениската му и… кой знае какво са правили двамата преди това? Не мога да си позволя да мисля повече. Мисълта ме осакатява.
	Знам какво видях, но едно е да знаеш, съвсем друго е да го приемеш. Много ме бива да измислям оправдания за поведението му. Усъвършенствала съм този си талант през месеците, прекарани с него. Била съм вярна на тези измислени оправдания. Но сега няма извинение. Дори болката, която изпитва заради предателството на майка си и Крисчън, не му дава право да ме наранява по този начин. Не съм направила нищо, което да предизвика такава реакция. Единствената ми грешка е, че през цялото това време търпях насочената му в грешната посока ярост.
	Колкото по-дълго седя на стълбището, толкова по-бързо болката се трансформира в гняв. Тежък, гъст, помитащ гняв. Няма да го оправдавам повече, за нищо на света. Няма да му позволя да се измъкне с едно извинение или обещание, че ще се промени.
	_Не, мамка му, не. Няма да стане!_
	_Няма да се дам без борба._ Отказвам да си тръгна и да му позволя да си мисли, че няма нищо лошо в това да третираш хората по такъв начин. Не изпитва никакво уважение не само към мен, но и към себе си.
	Гневът ме изправя на крака и аз тръгвам към шибаната врата на тая лайняна дупка. Отварям я с такъв замах, че удрям някого, но не ми пука. Блъскам хората и се добирам до кухнята. Гневът ми се покачва с още няколко нива, когато го намирам на абсолютно същото място, в абсолютно същата поза и с абсолютно същото момиче, залепено за гърба му.
	— Никоя, копеле. Те е просто случайна… — казва на Марк.
	Преди да усети присъствието ми, грабвам бутилката и я запращам в стената. Стъклото се пръска и стаята потъва в тишина. Имам чувството, че съм отделена от тялото си и се наблюдавам отстрани: едно побъркано, полудяло от гняв момиче, което не мога да спра и да контролирам.
	— Бамби, какво правиш, по дяволите? — крещи Марк.
	Обръщам се към него:
	— _Теса._ Казвам се Теса — крещя и аз.
	Очите на Хардин се затварят. Чакам да каже нещо, да направи нещо.
	— Добре, Теса, но не разбирам защо трябваше да чупиш шишето с водка — казва. Очевидно е прекалено напафкан, за да му пука за стъклата, но определено се тревожи за съдържанието на бутилката.
	— Научих се да троша бутилки в стените, показа ми го един истински професионалист — отвръщам. Поглеждам към Хардин.
	— Не си ми казал, че вече си имаш приятелка — изрича увесената на гърба на Хардин курва.
	Едва сега забелязвам, че между Марк и тоя боклук има някаква прилика… и… Чела съм писмото толкова пъти. Знам коя е.
	— Ако оставиш нещата в ръцете на Скот, ще докара на купона ти най-побърканата американка, за да ти изпотроши алкохола — казва Марк. Изглежда цялата тази ситуация го забавлява.
	— Недей! — вика Хардин и застава между нас.
	Лицето ми е безжизнено, сухо, но само аз знам какво става в мен. Гърдите ми се надигат и свиват в накъсани, изплашени дихания, но лицето ми е маска. Точно като неговата.
	— Коя е тая мацка? — пита Марк, сякаш не съм там.
	— Вече ти казах — отвръща Хардин със същото пренебрежение. Няма смелостта да ме погледне в очите в тази стая, пълна с хора, но на мен това ми е предостатъчно.
	— _Какво ти става?_ — пищя. — Мислиш, че като дойдеш тук и пушиш трева цял ден, ще си решиш проблемите ли? — Знам, че изглеждам като луда, но за първи път не ми пука какво си мислят хората за мен. Не му давам възможност да отговори: — Ти си пълен егоист. Смяташ, че като ме отблъснеш и се заключиш в себе си, ми правиш добро ли? Досега трябва да си разбрал как завършват тези твои опити. Не можеш да изкараш дълго без мен. И ще бъдеш нещастен. Аз също. Не ми правиш добро, като ме нараняваш, но очевидно _това_ тук ти харесва?
	— Дори не знаеш за какво става дума — изрича. Гласът на Хардин е нисък и ме смущава.
	— Не знам, така ли? — възразявам. Вдигам ръце във въздуха. — Тая тук ти е облякла шибаната тениска! — продължавам да крещя.
	„Тая тук“ скача от плота и придърпва тениската, за да прикрие бедрата си. Тя е много по-дребна от мен, много по-слаба и тениската на Хардин изглежда гигантска върху тялото й. Никога няма да я забравя. Това момиче с тениската на Хардин ще остане запечатано в съзнанието ми, докато умра. Отсега усещам как изгаря мозъка ми. Тялото ми е пламнало в опустошителните огньове на нечуван бяс и в този момент на чиста, неподправена, неомекотена от нищо ярост… всичко си идва на мястото.
	Сега вече виждам логиката. Всичко, което си мислех за любовта и за това как не трябва да се отказваш от човека, когото обичаш, е ужасно далеч от истината, всъщност е на противоположния полюс. През цялото време съм грешала. Когато обичаш някого, не му позволяваш да те унищожи. Не му позволяваш да те съсипе заедно със самия себе си. Не му позволяваш да те влачи в калта. Опитваш се да му помогнеш, опитваш се да го спасиш, но в мига, в който усетиш, че _само ти_ даваш, ако почувстваш, че в любовта ви има егоизъм, трябва да спреш да се опитваш, защото ако продължиш, си пълен глупак. Ако го обичах, нямаше да му позволя да ме унищожи.
	А аз се опитвах. Не само веднъж, а всеки път. Давах му шанс след шанс и всеки път си мислех, че сега вече всичко ще е наред. Наистина смятах, че тази връзка ще проработи. Въобразявах си, че го обичам достатъчно, че ако не се откажа, може да проработи и да бъдем щастливи.
	— Защо си тук? — пита Хардин и прекъсва мига на моето прозрение.
	— Какво? Наистина ли си мислеше, че ще те оставя да се измъкнеш като истински страхливец?
	Гневът отново започва да цвърчи у мен. Ужасявам се от мига, в който яростта ще ме напусне, но пък съм спокойна заради прозрението си. През последните седем месеца позволих на думите на Хардин да ме направят слаба. Позволих му да ме отхвърля и бута назад толкова много пъти. Изтощил ме е до краен предел. Но сега за първи път виждам връзката ни каквато е всъщност. Обречена. През цялото време краят е бил неизбежен, а на мен ми отне толкова много време да го проумея и да го приема.
	— Давам ти една последна възможност да тръгнеш с мен сега и да се прибереш у дома, но ако изляза сама оттук, това е краят.
	Мълчанието му изчерпва и последната ми капчица търпение.
	— Така си и помислих — вече дори не викам. Няма смисъл. Той не ме чува. Никога не ме е чувал. — Знаеш ли какво? Можеш да имаш всичко това, можеш да пропиеш шибания си живот, — пристъпвам към него и спирам на сантиметри — но то е всичко, което ще имаш. Така че истински се надявам да се насладиш на безкрайния си купон, преди да са затворили вратите.
	— Така и ще направя — отговаря и думите му се забиват в сърцето ми. За пореден път.
	— Ако не е твоя приятелка… — обажда се Марк и ми напомня, че не сме сами.
	— Не съм _ничия_ приятелка.
	Думите ми поощряват Марк, усмивката цъфва на лицето му и ръката му се плъзва по гърба ми, за да ме отведе в хола.
	— Добре, разбрахме се тогава.
	— Махни се от нея! — вика. Ръката на Хардин отскача към Марк. Не толкова силно, че да го събори, но достатъчно рязко, за да го накара да ме пусне. — Навън, сега! — казва остро, минава покрай мен и излиза от кухнята, после през коридора и външната врата. Вървя след него и блъскам вратата зад гърба си.
	Той плъзва ръце в косата си, скубейки я.
	— Какво беше това, по дяволите?
	— _Кое_ какво беше? Че ти викам да се съвземеш и да излезеш от лайната си ли? Мислиш си, че можеш да ми бутнеш един билет и един ключодържател и да се изнижеш по терлици? — викам. Блъскам го в гърдите, удрям го, залепвам го за стената и… почти се извинявам, почти се чувствам виновна, задето съм го ударила, но когато поглеждам в празните му очи, всяко съжаление се изпарява. Смърди на алкохол и марихуана. Не виждам и следа от _онзи_ Хардин, когото обичам.
	— В момента съм прекалено объркан и изгубен в собствените си мисли, не мога да разсъждавам, какво остава да ти давам обяснения за хиляден път! — изкрещява, забива юмрук в стената и я пука.
	Да, това също съм го виждала. Прекалено често. Но сега ще е за последен път.
	— Дори не се опита! Не съм направила нищо лошо!
	— Какво повече искаш, Теса? Искаш да ти го кажа буква по буква ли? Иди си там, където ти е добре, където е домът ти. Нямаш работа на такова място. Не е за теб — казва. Вече към последната дума гласът му е равен, почти мек. Незаинтересован…
	Нямам сили да водя повече войната.
	— Щастлив ли си сега, Хардин? Победи. Но ти винаги побеждаваш, нали?
	Той ме поглежда в очите и казва:
	— Ти знаеш по-добре от всички, ти винаги знаеш всичко. Нали така би казала?


>	Теса

	Не знам как успявам да стигна навреме на летището, но съм там. Кимбърли ме прегръща за довиждане… мисля. Не съм сигурна, но ми се струва, че Смит седеше и ме гледаше мълчаливо и може би пресмяташе нещо, нещо свое си.
	Седя в самолета сама, седалката до мен е празна, съзнанието ми е празно, сърцето ми е празно. Толкова съм грешала за Хардин, а това иде да покаже, че хората могат да се променят сами, по своя воля, а не според нечия чужда воля, колкото и усилия да полагаш.
	Другият човек трябва да иска тази промяна толкова силно, колкото и ти. В противен случай няма никаква надежда.
	Не е възможно да промениш хора, които не искат да преосмислят убеждението, което имат за себе си. Не можеш да им дадеш достатъчно подкрепа, за да компенсираш ниските им очаквания по отношение на самите себе си, не можеш да ги обичаш достатъчно, за да компенсираш омразата им към тях самите. Такава битка е обречена.
	И най-накрая, след толкова много време, аз съм готова да се предам.


>	Хардин

	Гласът на Джеймс кънти в ухото ми, а голото му стъпало се търка в бузата ми.
	— Ставай, Карла ще дойде всеки миг, а ти си окупирал единствения кенеф.
	— Да ти го набутам — отвръщам. Затварям очи. Ако можех да се движа, щях да му счупя пръстите на краката.
	— Скот, можеш да легнеш на дивана, но няма как да те преместя, понеже си гигант, а на мен ми се пикае и искам поне да направя опит да си измия зъбите.
	Пръстите му натискат челото ми. Опитвам се да стана. Тялото ми е тежко като камион с тухли. Очите и гърлото ми горят.
	— Жив е — крещи Джеймс.
	— Млъквай — отвръщам, покривам ушите си с длани и тръгвам към хола.
	Полуголата Джанин се опитва да събере празните кутии от бира и червените пластмасови чаши. Марк вече е супер ентусиазиран и й помага.
	— Как беше на пода в банята? — пита Марк с цигара в устата.
	— Върхът — въртя очи и сядам на дивана.
	— Пълна развалина си, човече — отбелязва гордо той. — Кога за последно си пил толкова много?
	— Не знам — отговарям. Разтривам слепоочията си и клатя глава, когато Джанин ми подава чаша.
	— Вода е.
	— Не — отказвам. Не ми се иска да се държа гадно с нея, но колко ме дразни това момиче, господи.
	— Ти си луд, човече — отбелязва Марк. — Мислех, че онази американката… как й беше името… Триша? — пита. Сърцето ми ще изскочи от гърдите при споменаването на името й, макар че не го е запомнил правилно. — По едно време си мислех, че ще събори сградата. Много ядосано беше това малко зверче.
	Проблясъци: Теса ми крещи, чупи бутилката в стената, тръгва си от мен. Мозъкът ми безпомощно се дави. Тежестта, породена от болката в очите й, ме притиска към пружините на дивана. Мисля, че пак ще повърна.
	_Така е най-добре._
	Наистина.
	— Малко? Не бих казала, че е малко — заяжда се Джанин.
	— Силно вярвам, всъщност съм убеден, че не обиждаш външния й вид — казвам хладно, макар че ми се иска да я замеря с чашата с вода. Ако Джанин се мисли за по-хубава от Теса, трябва да е минала на доста сериозни количества кока.
	— Не е слаба като мен.
	_Само още един коментар, кучко, и ще ти разбия самочувствието, така както само аз мога._
	— Сестра ми, не искам да те обиждам, но онова момиче беше по-секси от теб. Може би затова Хардин е тоооолкова влюбен.
	— _Влюбен ли?_ Той я нарита да си ходи! — смее се Джанин и извива ножа в стомаха ми.
	— Не съм… — подхващам. Не мога дори да довърша изречението със стабилен глас. — Повече не я споменавайте, когато съм тук — заплашвам и двамата.
	Джанин мърмори нещо под носа си, а Марк се смее и изсипва в торбата угарките от един пепелник. Облягам глава назад и затварям очи. Никога няма да изтрезнея. Никога. Ако искам тази болка да си иде, ще пия. Ако не искам да седя тук и да чувствам празнината в гърдите си, ще пия. Нетърпението ме изгаря, не ме свърта на едно място, но в същото време съм изтощен и ми се повръща. Най-шибаната възможна комбинация.
	— Ще дойде след двадесет минути — обажда се отнякъде Джеймс. Отварям очи: облечен е и крачи в кръг из стаята.
	— Знаем. Млъкни вече. Всеки месец трябва да преживяваме това — казва Джанин, пали джойнт и аз го дръпвам от ръката й в мига, в който издишва дима.
	Налага се да прибягвам до подръчни средства за лечение. За страхливец като мен няма друга възможност. Страхливец, който се е свил в един ъгъл и се пази от болката, която остава, след като сам е изкоренил живота от тялото си. Дробовете ми са отвикнали от такива количества трева. Кашлям. След третото дръпване болката започва да потъва в мъгла и тялото ми полека се предава на скованото чувство да нямаш сетива. Скоро ще съм абсолютен камък и болката ще си иде.
	— Дай ми и това — казвам и се пресягам за бутилката в ръката на Джанин.
	— Още не е станало обед — отвръща и отвърта капачката.
	— Не съм те питал за часа и температурата на въздуха — зъбя се, грабвам бутилката, а тя негодува раздразнено.
	— Значи те изхвърлиха от университета? — пита Марк и прави кръгчета с дима от цигарата си.
	— Не… — казвам. _Мамка му, не знам._ — Нямам идея, но май не съм стигнал дотам.
	Отпивам от водката и с радост посрещам познатото парене, което бавно потъва в празното ми тяло. Нямам никаква идея какво ще правя с училището. Имам половин семестър да завърша. Дори си предадох дипломната работа и изпратих заявление, че няма да присъствам на церемонията. Имам и апартамент. Всичките ми неща са там. Имам и кола на паркинга на летището.
	— Джанин, иди да измиеш съдовете в мивката — казва Марк.
	— Не, винаги аз мия шибаните съдове…
	— Ще ти купя обяд. Знам, че нямаш пари.
	Предложението очевидно върши работа, защото тя тръгва към кухнята и ни оставя сами. Джеймс крачи из стаята си. Може би подрежда или слага украса?
	— Какъв е случаят с Карла? — питам Марк.
	— Тя е приятелката на Джеймс. Много е печена, но е малко… абе, гони я снобарията. Не е кучка или нещо такова, но просто не й харесват _тези неща_ — маха с ръка и сочи мръсния апартамент, за да покаже какво по-точно не й харесва. — Учи медицина и родителите й са богати.
	— Какво не й е наред тогава, за да се хване с Джеймс? — смея се.
	— Чувам ви, вулви смотани! — крещи Джеймс от стаята си. Марк се смее с пълно гърло. Аз също.
	— Не знам, копеле, ама тая явно го е била по главата с циците. И от време на време е размахвала с някой камшик, защото изпада в паника всеки път, когато тя идва тук. Живее в Шотландия. Всеки път е така. Опитва се да я впечатли. Затова и се записа в университета, макар че вече го скъсаха по два предмета.
	— И затова чука сестра ти през цялото време? — питам. Джеймс никога не е бил моногамен. Никога! Сега подава главата си от стаята и се защитава:
	— Виждам се с Карла един път месечно. И не съм чукал Джанин от седмици — твърди, след което пак изчезва.
	— Добре бе, иди си избръсни топките или нещо друго — продължава да го тормози Марк и ми подава джойнта. После потупва етикета на бутилката с водка и казва:
	— Скот, не съм много по тези любовни драми, но не можеш да заблудиш никого от нас с този театър и с глупостите, които разправяш.
	— Не е театър — сопвам се.
	— Да, да, разбира се, че не е. Знам само едно: появяваш се в Лондон, след като те е нямало три години. Да не говорим, че си дошъл с това момиче. — После поглежда лицето ми, бутилката и джойнта. — И сега предозираш от всичко по много. Освен това мисля, че ръката ти е счупена.
	— Не ти влиза в работата. Откога ти пука за предозиране и злоупотреба с пиене и дрога? Ти го правиш всеки ден — викам. Започвам истински да се дразня и не мога да разбера защо изведнъж е решил да си вре носа в шибания ми живот. Не обръщам внимание на коментара за ръката ми, която наистина не изглежда добре. Започнала е да позеленява, а на места е тъмнолилава. Може и да съм я счупил, когато напуках стената.
	— Не се дръж като задник. Можеш да пиеш и пафкаш колкото си искаш, но не си спомням да си бил толкова чувствителен. Преди беше жесток, никаква милост към никого.
	— Не съм чувствителен, измисляш си. Това момиче е като всички останали момичета в колежа. Запознахме се, чуках я. Искаше да види Англия, така че плати билетите и я чуках и тук. Край на историята — отсичам. Отпивам пак, за да удавя глупостите, които бълвам, но Марк не ми вярва.
	— Да, да, вярвам ти — казва и върти очи точно като сестра си.
	Обръщам се и го поглеждам раздразнено, но още преди да проговоря, усещам как всичко в стомаха ми се надига към гърлото.
	— Гледай бе, смотаняк, когато се запознах с нея, тя беше девствена. Обзаложих се, че ще успея да я изчукам. Кинтите си струваха. Не съм чувствителен. Не ми е никаква…
	Този път не мога да го преглътна. Покривам устата си, притичвам буквално през Джеймс, който започва да ме псува, понеже повръщам върху пода на банята.


>	Теса

	— Това нещо е като малък компютър — казвам и натискам поредното копче на новата си играчка.
	Моят нов айфон има повече функции от компютър. Прокарвам пръст по големия екран и натискам малката иконка на камерата. Когато виждам краката си под изкривен ъгъл, подскачам от изненада. Затварям камерата и натискам иконата на Safari. Търся Гугъл, защото… защото това е първият ми инстинкт. Този телефон е толкова странен. Обърква ме, но имам много време да се науча да работя с него.
	Купих го едва преди десет минути и още съм в магазина. Всичко изглежда толкова просто, толкова лесно, но има прекалено много функции. Може би ще е забавно да разполагам с по-голям избор. Ще се занимавам с часове. С дни дори.
	Минавам през опциите за избор на музика. Изумява ме мисълта, че ще имам безкрайно много песни, _безкрайна_ музика, и то само с едно почукване с пръст.
	— Искате ли да ви помогна да прехвърлите контактите и снимките си от стария телефон в новия? — пита младото момиче зад щанда.
	Бях забравила, че стои срещу мен. Бях забравила и че Ландън е до мен, бях напълно погълната от новото забавление.
	— Ами… не. Благодаря все пак.
	— Сигурна ли сте? Отнема само секунда — пита пак тя и не спира да дъвче дъвката си.
	— Запомнила съм всички номера, които са ми нужни.
	Тя свива рамене и поглежда Ландън.
	— Трябва да ми дадеш телефона си — казвам на Ландън.
	Помня наизуст номерата на майка ми и на Ноа. Имам нужда от ново начало, от чисто начало. И новият ми, лъскав телефон, който е с едва няколко номера в картата, ще свърши тази работа. Знам, че преди упорствах и не исках да си купувам телефон, но сега не съжалявам. Чувствам се изумително свежа: никакви контакти, никакви снимки.
	Ландън ми показва как да записвам новите телефони и излизаме от магазина.
	— Ще ти покажа как да си сваляш музика. На този телефон е много по-лесно — уверява ме Ландън, усмихва се и завива към магистралата. Връщаме се от мола, където похарчих толкова пари за телефон, а можех да си купя дрехи за всеки ден от седмицата.
	Ново начало, това е. Няма снимки, няма нищо. Никакви спомени. Така трябва да бъде. А не да прекарвам час след час в ровене на снимки.
	Не знам къде да отида и какво да правя сега, но знам, че ако се държа за нещо, което никога не е съществувало дори, ще ме боли повече.
	— Знаеш ли как е баща ми? — питам, докато обядваме.
	— Кен се обади в събота. Казали му, че вече се адаптира. Първите няколко дни са най-тежките — обяснява и взема един картоф от чинията ми.
	— Знаеш ли кога е възможно да го посетя? — питам. Ако всичко, което имам, е моят непознат допреди месец баща и верният ми приятел Ландън, искам да се държа за двамата колкото е възможно по-здраво.
	— Не съм сигурен, но ще попитам, когато се приберем у дома — отвръща. Ландън ме поглежда, а аз притискам телефона до гърдите си, но не мисля за покупката си. Очите му са пълни със съчувствие. — Знам, че е минал само ден, но помисли ли вече за Ню Йорк? — пита той предпазливо.
	— Да, помислих.
	Истината е, че ще взема решение, след като лично говоря с Крисчън и Кимбърли. Чух се с тях сутринта и казаха, че се прибират в четвъртък. Не мога да разбера как така е едва вторник. Имам чувството, че съм се прибрала преди месеци.
	Съзнанието ми отпътува при него… Какво прави? С кого е? Дали е докосвал онова момиче? Дали тя носи тениската му? Защо се измъчвам, като мисля за него? Толкова старателно избягвах да го правя, но сега виждам червените му очи, усещам връхчетата на пръстите му върху бузата си.
	Когато на летището в Чикаго рових из багажа си, намерих една негова мръсна тениска. Болка и облекчение — това изпитах. Бях отворила да търся зарядното на телефона си, а намерих този пореден… удар. Няколко пъти се опитах да отида до кошчето за боклук и да я хвърля, но не събрах сили. Не можах. Сложих я в багажа си, дълбоко под моите дрехи.
	Дотук с раздялата и с чисто новото начало. Но сега вече съм решила да се отърся. Колкото и да боли, колкото и да е трудно, колкото и да съзнавам, че целият ми свят е напълно унищожен и че съм съвсем сама, изоставена, изхвърлена…
	_Не._
	Още в самолета реших да не си позволявам да мисля така. Иначе няма да стигна доникъде. Самосъжалението прави нещата само по-трудни.
	— Мисля, че съм готова, но ми трябва малко време — казвам след минути.
	— Добре. Ще заминем след около три седмици, в края на семестъра.
	— Надявам се — въздъхвам и отчаяно се моля времето да минава бързо.
	Минутка по минутка, после час, после ден, друг ден. Когато времето върви, аз вървя с него и това е добре за мен. Проблемът е, че не съм решила дали това е хубаво, или е лошо.


>	Хардин

	Отварям вратата на апартамента. За моя огромна изненада, осветлението е включено навсякъде. Теса пали само по една или максимум две лампи, за да не плащаме много ток.
	— Тес, тук съм. В спалнята ли си?
	Усещам аромата на вечерята във фурната. От стереото се разнася тиха, спокойна музика. Хвърлям папката и ключовете на масата и тръгвам да я търся. Вратата на спалнята е леко отворена. Чувам гласове. Тихи и мелодични, в тон с музиката. И когато чувам неговия глас, отварям ядно вратата.
	— Какво става, по дяволите? — викам и гласът ми се удря в стените на малката спалня.
	— Хардин? Какво правиш тук? — пита Теса, сякаш се натрапвам, и дърпа завивката да прикрие голото си тяло. На устните й играе бледа усмивка.
	— _Аз_ ли какво правя тук? _Той_ какво прави тук? — соча обвинително към Зед, който бързо скача от леглото и започва да обува боксерките си.
	Теса ме гледа все така гневно, сякаш това легло не е мое, а негово.
	— Не може да продължаваш да идваш тук, Хардин. За трети път го правиш този месец! — възразява. Тонът й е укорителен, гони ме. После въздъхва: — Пак ли си пил? — въпросът е поднесен с доза съчувствие, но предимно с раздразнение. Зед застава пред нея, сякаш да я брани. Ръката му нежно се спуска надолу към… О, не… _подутото й коремче_!
	_Не…_
	— Ти да не би… Ти и той… — давя се в думите си.
	Тя пак въздъхва и притиска одеялото към тялото си.
	— Хардин, толкова пъти говорихме за това. Ти не живееш тук. Не си живял тук от… вече забравих колко време. Две години!
	Не мога да разбера защо го гледа, очаквайки помощ. Защо ми говори с такова пренебрежение. Объркан съм, не мога да дишам, падам на колене пред двамата. И тогава някой слага ръка на рамото ми.
	— Трябва да си вървиш. Разстройваш я — казва с подигравателен тон Зед.
	— Не можеш да ми причиниш това — умолявам я и се опитвам да докосна бременното й коремче.
	Не, това не е истина. Не се случва.
	— Ти сам си го причини. Съжалявам, Хардин, но _ти_ направи това.
	Зед потърква с длан ръката й, за да я успокои. Гневът ще разкъса тялото ми. Бъркам в джоба си и вадя запалка. Никой не ме забелязва, те просто се държат един за друг. Паля. Малкото огънче излъчва позната миризма. Като мириса на стар приятел. Приближавам пламъка до пердето. Лицето на Теса пламва от поглъщащите стаята червени пламъци. Затварям очи.


>	Хардин

	Първото нещо, което виждам, когато отварям очи, е лицето на Марк. Бутам го настрани, опитвам се да стана, но в паниката се строполявам на пода.
	_Теса беше… аз бях…_
	— Имаше ебаси кошмара, човече. Добре ли си? Целият си в пот.
	Премигвам няколко пъти и прокарвам пръсти през мократа си от пот коса. Ръката ме боли зверски. Досега трябваше да мине — като всеки друг път, — но става по-зле.
	— Добре ли си?
	— Трябва да…
	Трябва да се махна. Трябва да ида някъде или да правя нещо. Мозъкът ми гори с пламъците на опожарената стая в съня ми.
	— Вземи това и заспивай. Четири сутринта е — казва Марк и вади кутийка с хапчета. Изсипва само едно в потната ми длан.
	Кимам, не мога дори да говоря. Преглъщам хапчето без вода и лягам на дивана. Марк ме оглежда пак и изчезва да спи, а аз вадя телефона от джоба си. Гледам снимката й. Преди да успея да се спра, пръстът ми вече бяга по бутоните за набиране. Не бива да звъня, но ако поне чуя гласа й, ще мога да заспя по-спокойно. „Номерът, който сте избрали, е непълен или грешен. Моля, проверете и опитайте отново.“
	_Моля?_ Проверявам телефона на екрана си и набирам пак. И пак. И пак. Не може да е сменила номера си. Не би го направила.
	— Номерът, който сте… — чувам за десети път.
	Теса си е сменила номера. Сменила го е, за да не мога да й се обадя. Когато заспивам няколко часа по-късно, сънувам друг сън. Започва по същия начин, но когато хвърлям ключовете на масата, у дома няма никого.


>	Хардин

	— Не си ми позволил да довърша това, което започнах в неделя — казва Джанин, обляга се върху мен и слага ръка на рамото ми. Изтеглям се назад, за да се махна от нея, но тя решава, че й правя място и се настанява по-плътно до мен.
	— Благодаря, но не — отказвам й за стотен път през последните четири дни.
	_Само четири дни ли са минали?_
	_Мамка му!_ Времето трябва да тече по-бързо, инак не знам дали ще оцелея.
	— Трябва да се отпуснеш. Мога да ти помогна.
	Пръстите й се плъзват по голия ми гръб. Не съм се къпал от дни. Не съм обличал и тениска. Нямах никакво желание да слагам моята, след като Джанин я облече онази вечер. Мирише на Джанин, а не на моя ангел. Шибаната Теса. Полудявам. Усещам как пантите, които все още държат мозъка ми цял, се откъртват с бясна скорост. Всеки миг ще паднат. Това се случва винаги когато изтрезнея — тя си проправя път през съзнанието ми.
	Кошмарът от снощи все още ме преследва. Никога не бих я наранил, не и физически. Обичам я. Обичах я. Мамка му, все още я обичам. Винаги ще я обичам, но не мога да направя нищо по въпроса. Не мога да се боря всеки ден, за да бъда перфектният за нея мъж. Не съм този, от когото се нуждае. И никога няма да бъда.
	— Искам да пия — казвам на Джанин. Тя става от дивана и лениво се понася към кухнята, но когато още една неканена мисъл за Теса ме атакува от засада, изкрещявам:
	— Побързай.
	Тя се връща с бутилка уиски, но спира и ме поглежда злобно:
	— На кого си мислиш, че говориш, по дяволите? Ако ще се държиш като задник, поне ми дай това, което ми се полага, задето те търпя.
	Не съм излизал от апартамента от момента, в който влязох. Не съм слизал дори до колата, за да си взема чисти дрехи.
	— А аз все още твърдя, че ръката ти е счупена — намесва се Джеймс, който с влизането си в хола прекъсва мислите ми. — Карла знае за какво става дума. Просто трябва да отидеш до болницата.
	— Не, добре съм.
	Свивам пръстите си в юмрук, за да докажа, че съм добре, но започвам да псувам от болка. Знам, че е счупена, но не искам да правя нищо по въпроса. От четири дни се лекувам с каквото има в наличност тук. Още някой и друг ден няма да ми навреди.
	— Никога няма да се оправи, ако не отидеш. Прескочи набързо и когато се върнеш, ще си получиш бутилката — настоява Джеймс. Липсва ми другият Джеймс — онзи зъл кучи син, който би изчукал някоя мацка, би записал видео и би го показал на приятеля й час по-късно. Този Джеймс, загрижен за здравето ми, ме дразни до полуда.
	— Хардин, прав е — намесва се Джанин и скрива бутилката зад гърба си.
	— Добре бе. Майната му!
	Грабвам телефона и ключовете от колата и излизам. Вадя тениска от багажника, обличам я и тръгвам към някаква болница.


	Чакалнята е претъпкана. Прекалено много и много шумни деца, а аз съм притиснат на единственото свободно място до един бездомник, който вие от болка, понеже някой му е прегазил крака.
	— Откога чакаш? — питам бездомника.
	Смърди на зеле, но не мога да се оплаквам, понеже вероятно воня по-зле и от него. Напомня ми за бащата на Теса и се питам как ли се справя в клиниката. Ричард е в клиника за алкохолици, а аз се давя във водка и уиски, замъглявам съзнанието си с изумителни количества трева и по някое и друго хапче от Марк. Този свят не спира да ме удивява.
	— Два часа — отговаря мъжът.
	— Мамицата му — мърморя и гледам към стената.
	Трябваше да се сетя, че осем вечерта не е време за ходене на лекар. След половин час извикват името на бездомния. С облекчение започвам да дишам през носа.
	— Годеницата ми ражда — чувам мъж да крещи от входа на отделението.
	Облечен е много спретнато — изгладена риза, спортни панталони. Струва ми се познат. Когато дребната и много бременна брюнетка влиза след него, потъвам в стола си. Разбира се, това ще се случи точно когато съм в запой и когато съм дошъл на лекар със счупена ръка. Точно тогава _тя_ се появява в болницата. С родилни болки.
	— Можете ли да ни помогнете? — пита истерично мъжът и крачи като обезумял. — Водите й изтекоха преди двадесет минути, а контракциите й са през пет.
	Пациентите започват леко да се изнервят, някои не знаят какво се очаква да направят, но бременната жена се смее и прегръща мъжа си. Такава си е Натали.
	— Няма проблем, мога да вървя — обяснява Натали на медицинската сестра и казва, че мъжът й просто се притеснява излишно.
	Гледам как той крачи като луд, а тя си е спокойна и уверена. Напушва ме смях, смея се с глас. Натали се обръща и ме вижда. Лицето й грейва от радост.
	— Хардин, какво съвпадение!
	Това ли е лъчезарното излъчване на бременните жени, за което говорят хората.
	— Здрасти — казвам и по всякакъв начин отбягвам да погледна годеника й в очите.
	— Надявам се да си добре — добавя Натали и се приближава, докато мъжът й говори с медицинската сестра. — Онзи ден се запознах с твоята Теса. Тя с теб ли е тук? — пита и се оглежда наоколо.
	Не трябва ли да пищи от болка, или нещо такова?
	— Не. Тя е… — започвам да обяснявам, но тогава се появява друга медицинска сестра.
	— Госпожице, готови сме.
	— О, чу ли това? Шоуто започва — обръща се Натали, но след няколко крачки поглежда през рамо и добавя: — Радвам се, че те видях, Хардин.
	Седя с отворена уста. Това е някаква болна шега от страна на онзи, горе. Не мога да не се радвам за Натали. Не успях напълно да разсипя живота й… Ето я, усмихната, лудо влюбена, готова да роди първото си дете, а аз седя тук сам, вмирисан и със счупена ръка.
	Кармата най-сетне ме хвана в паяжината си.


>	Теса

	— Благодаря, че дойде с мен. Искам само да оставя колата и да взема някои неща — казвам на Ландън през отворения прозорец на колата му.
	Не знаех къде да оставя колата. Не исках да я паркирам пред къщата на Кен, защото не бях сигурна какво ще направи и каже Хар… _той_, когато в крайна сметка се появи да си я прибере. Струва ми се по-логично да я паркирам пред апартамента му. Районът е добре охраняван и не мисля, че някой ще си позволи да я пипа.
	— Сигурна ли си, че не искаш да се кача с теб? Мога да ти помогна да пренесеш нещата си? — предлага Ландън.
	— Не, ще се кача сама. Нямам кой знае какво да вземам, така че ще го прекарам наведнъж.
	Това е истината, но истинската истина е, че искам да си кажа сбогом с нашия апартамент. Сама. Така е по-добре, по-нормално.
	Влизам в лобито и се опитвам да не се огъна под тежестта на спомените. Не мисля за нищо — празни бели стени, бели цветя, бял килим. Никакви мисли за _него_. Само бели стени, цветя, под…
	Но съзнанието ми си има други планове. По белите стени бавно плъзват черни струйки, по белия килим има черни петна, а червените рози изсъхват и стават черни.
	Дойдох да си взема само някои неща, един кашон с дрехи и една папка за училище. Това е. Влизам и излизам. Пет минути. Пет минути е кратко време, няма как черното да ме засмуче.
	Минаха четири дни и ставам все по-силна. По-лесно ми е да дишам. Всяка секунда без него… някак успявам да дишам. Идването тук може да се окаже много силен удар, стоварил се върху прогреса ми, но трябва да приключа с това, ако искам да продължа напред и никога да не поглеждам назад. Тръгвам за Ню Йорк.
	Заминавам за летния семестър, както бях обмисляла. Ще използвам лятото, за да опозная града. Когато отида, няма да мръдна оттам няколко години. Ню Йорк ще е мой дом за много дълго време. Поне докато завърша. Още едно преместване би се отразило зле на дипломата ми, така че сега ще остана на едно място. И това място е Ню Йорк. Мисълта ме плаши и майка ми ще откачи, но не зависи от нея. Зависи само от мен. Най-сетне вземам решение на базата на собствените си потребности и възгледи, защото става дума за моето бъдеще. Докато се настаня там, баща ми ще е свършил с програмата за лечение и се надявам да идва да ни вижда. Мен и Ландън.
	Нямам никаква подготовка, никакъв план за това преместване, поради което започвам да изпадам в паника, но Ландън ще ми помогне да се справя с всички малки подробности; през последните два дни кандидатствахме за стипендии. Кен изпрати препоръчително писмо, а Карен ми помага да търся почасова работа. София е с нас всеки ден. Разказва ми за най-красивите места и за най-големите опасности в огромния град. Даже говори с шефа си дали не би могъл да ме наеме на работа като хостеса в ресторанта, в който самата тя ще работи.
	Кен, Карен и Ландън ме посъветваха да се прехвърля в новия клон на „Ванс Пъблишинг“, който щял да отвори само след няколко месеца. Невъзможно е да се живее в град като Ню Йорк без приходи, но също така е невъзможно да се намери платен стаж, без да си завършил колеж. Все още не съм говорила с Кимбърли за преместването, но сега тя има много проблеми, а и се върнаха съвсем наскоро. Говорихме един път за малко, разменихме си по няколко съобщения, но обеща да се обади при първа възможност, когато нещата се успокоят.
	Докато вкарвам ключа в ключалката, си спомням, че започнах да ненавиждам това място още при последното си идване тук. Тогава се чудех как съм могла да обичам този апартамент. Когато влизам, виждам, че лампата в хола свети. Типично в негов стил е да остави осветлението включено, при положение че знае, че заминава на другия край на света! Това е било преди седмица, но когато си в ада, времето е много хлъзгаво понятие.
	Отивам право в спалнята и влизам в дрешника, за да търся папката, за която дойдох. Няма нужда да протакам повече. Няма я там, където помня, че я оставих, затова започвам да ровя из нещата на Хардин. Вероятно я е напъхал някъде, докато се е опитвал да разчиства стаята. Онази стара кутия за обувки е все още там. Любопитството ми няма спирачка. Вдигам се на пръсти и я свалям. Сядам на пода с кръстосани крака и отварям кутията. Пълна е с листа, много листа, изписани с неговия почерк. Забелязвам, че някои са писани на компютър и са разпечатани. Избирам един такъв и започвам да чета.
C>
	Пронизваш душата ми. Разкъсан съм между агонията и надеждата. Не ми казвай, че съм закъснял, че тези скъпоценни чувства са си отишли завинаги. Отново ти предлагам себе си, а със себе си ти давам и едно сърце, което ти принадлежи така, както ти принадлежеше преди осем години и половина, когато го разби. Дори сега ти принадлежи повече. Не ми казвай, че мъжът забравя по-лесно от жената и че любовта му умира по-рано. Не съм обичал никоя друга. Само теб.
C$
	Веднага разпознавам думите на Остин. Чета страница след страница, цитат след цитат, лъжа след лъжа. Хващам листата, писани от него.
C>
	Петият ден беше и денят, в който върху гърдите ми се стовари огромна тежест — едно постоянно напомняне за това, което бях направил, за това, което най-вероятно вече бях загубил. Този ден трябваше да й се обадя. Дали и тя гледаше снимките ми? Имаше само една и колкото и смешно да звучи, сега ми се искаше да й бях позволил да ми направи повече. Петият ден беше денят, в който запратих телефона в стената, но успях само да пукна екрана. Това беше денят, в който отчаяно исках да ми се обади. Ако ми се обади, всички ще _е_ наред, казвах си. И двамата щяхме да се извиним един на друг и да се прибера у дома.
C$
	Когато прочитам параграфа за втори път, очите ми се пълнят със сълзи. Защо се измъчвам да чета това? Вероятно го е писал отдавна, когато беше в Лондон. Оттогава до днес е променил мнението си. Така е. Това е единственото обяснение. Това тук няма нищо общо с мен, не бива да има нищо общо с мен. Добре съм. Трябва да бъда добре. Приех решението му.
	Оставям листа и вземам друг. Последен лист. Обещавам.
C>
	На шестия ден се събудих с подути и кървясали очи. Не можех да повярвам, че съм в състояние да се срина така. Болката в гърдите ми се бе увеличила с тонове — едва ходех, едва виждах. Защо бях такъв идиот? Защо продължих да се държа с нея по този гнусен начин? Тя беше единственият човек, който успя да види в мен истинския Хардин, а аз се отнесох с нея като с лайно на улицата. Обвинявах я за всичко, но истината е, че вината беше само моя. Винаги е била моя. Дори когато не правех нищо лошо, пак съм бил виновен. Бях груб с нея, когато се опитваше да говори с мен. Крещях й, когато ми се караше за глупостите ми. И я лъгах толкова много. Тя ми прости всичко. Винаги ми прощаваше. И аз винаги разчитах на прошката й. Може би точно затова се държах с нея така. Защото знаех, че мога да си го позволя.
	На шестия ден размазах телефона си под ботуша.
C$
	Това е. Не мога да продължа да чета, без да рискувам да унищожа единствената капчица сила, която ми е останала, силата, която трупам от мига, когато напуснах Лондон. Мятам страниците в кутията и я затварям. Неканени сълзи избиват в очите ми и се търкулват. Не мога да избягам оттук толкова бързо, че да ги спра. По-добре да се обадя на администрацията на сградата да дойдат да ме приберат, отколкото да прочета още една страница и да прекарам дори и една секунда в този апартамент. Оставям кутията на пода. Тръгвам по коридора към банята, за да проверя грима си, преди да изляза и да се изправя очи в очи с Ландън. Отварям вратата, включвам лампата и подскачам изненадано, когато кракът ми докосва нещо.
	_Някой…_
	Кръвта ми се вледенява. Опитвам се да фокусирам зрението си върху тялото на пода. Не, това не се случва.
	_Моля те, боже. Дано не е…_
	И когато очите ми успяват да фокусират добре, Бог отговаря на една част от молбата ми. Не е момчето, което ме изостави. Не Хардин е човекът, който лежи в краката ми.
	Това е баща ми. Спринцовката е забита във вената му. Лицето му е бяло. Което означава, че останалата част от кошмарите ми се е сбъднала.


>	Хардин

	Очилата на дебелия лекар са кацнали на върха на носа му и буквално надушвам неодобрението в погледа му. Излъчва се от него, така както радиатор излъчва топлина. Сигурно още е ядосан, след като откачих, когато за десети път ме попита дали съм сигурен, че съм ударил стена. Знам какво си мисли, но да ходи да си го начука.
	— Имате фрактура на метакарпалната кост — казва с информативен тон.
	— На английски, моля — отвръщам. Съумях да се успокоя, но все още съм бесен заради този разпит и укорителния му поглед. Все едно съм убил човек. Предполагам, че след като работи в най-натоварената клиника в Лондон, е виждал и много по-тежки случаи от моя, но все пак не спира да ме гледа лошо.
	— Счу-пе-на. Ръката ви е счупена. Трябва да ви се сложи гипс. Ще ви дам рецепта за болкоуспокояващи, но просто трябва да изчакате болката да отмине и ръката да заздравее. _Костите_ трябва да заздравеят.
	Не знам кое е по-смешно: това, че ще трябва да нося гипс, или това, че тоя ми обяснява как болката щяла да отзвучи благодарение на болкоуспокояващите. Нито една аптека не предлага това, което може да ми помогне. Освен ако на някой рафт може да се намери едно отдадено, предано русо момиче със сиво-сини очи. Ако то липсва, нищо не може да ми помогне.


	Час по-късно ръката ми е гипсирана. Постарах се да не се изсмея в лицето на стария човек, когато ме попита какъв цвят гипс предпочитам. Когато бях малък, исках да ми сложат гипс, за да могат всички мои приятели да се разпишат на него и да рисуват с маркер разни глупави картинки. За жалост… тогава нямах приятели. Сдобих се с такива чак след като намерих Марк и Джеймс. Но сега и двамата са толкова различни. Марк все още си е лайно, мозъкът му е тотално изпържен от прекалено многото дрога. Необратимо е. За беда. Въпреки това и двамата са се променили. Джеймс го е яхнала някаква женска и яко го удря с камшика. Никога не бях очаквал да видя Джеймс с постоянна приятелка. Марк е все така див, все още живее в свят, където грешките остават без последствия, но е омекнал, успокоил се е, удобно му е да живее живота си такъв, какъвто е. През последните три години и двамата са изгубили онази суровост, която ги обгръщаше като дебело, тъмно одеяло. Не, не като щит. Не знам какво е предизвикало тази промяна у тях, но като се има предвид моето сегашно положение, това никак не ми харесва.
	Очаквах да видя същите задници, които оставих преди три години, но от онези момчета сега няма и следа. Да, все още се блъскат с повече дрога, отколкото нормалното човешко тяло може да понесе, но не са онези безскрупулни злодеи, които помня.
	— Мини през аптеката и после всичко ще е наред. Можеш да се прибираш — казва лекарят.
	Кимам и излизам от кабинета.
	— _Мамка му!_ — викам и блъскам с твърдия гипс по волана. Как ще карам. Как ще пиша?
	_Няма да мога._
	_Мамицата му!_
	Не, няма защо да пиша. Нямам _какво_ да пиша. Това трябва да спре веднага. Продължи прекалено дълго и сега трезвият ми мозък само си прави шибани шеги с мен. Чака да се поразсея и пуска някой и друг спомен в главата ми.
	Кармата продължава да се ебава с мен и — вярна на курвенската си природа, — когато изваждам телефона от джоба си, на екрана виждам името на Ландън.
	Натискам червеното копче и прибирам телефона в джоба си.
	Господи, какви ги забърках! Пак!


>	Теса

	— Откога е така? — Ландън говори на някого, но не знам на кого.
	Защо всички се държат, сякаш не ги чувам, сякаш не съм тук? Но няма значение. Не искам да съм тук. Не, хубаво е да съм тук и в същото време да си остана невидима.
	— Не знам. В шок е.
	Сладкият глас на Карен.
	Шок? В шок ли съм?
	— Трябваше да се кача с нея — проплаква Ландън.
	Ако мога да откъсна очи от бялата стена в хола на семейство Скот, знам, че ще видя майката и сина, сгушени един до друг, прегърнати.
	— Беше горе с тялото му почти час. Аз реших, че си прибира багажа и може би иска да приключи с миналото. Но я оставих да седи там _сама_ цял час! — Ландън плаче толкова силно. Знам, че трябва да го успокоя и бих го направила, ако можех.
	— О, Ландън! — сега и Карен плаче.
	Всички плачат. Всички. Освен мен. Какво ми е?
	— Не си виновен ти. Нямало е как да знаеш, че е бил там. Нямало е как да знаеш, че е напуснал клиниката.
	По някое време, докато слушам приглушени шепоти и жалките им опити да ме накарат да се преместя от пода, слънцето залязва и тези опити стават много по-редки. След време вече никой не ме кара да се помръдна. Оставят ме сама на пода в огромната стая, свила колене до брадичката си. Очите ми не се откъсват от стената. От тихите гласове на полицаите и лекаря разбрах, че баща ми всъщност е мъртъв. Разбрах го в мига, в който го видях, а те само потвърдиха нещо, което вече ми беше ясно. Умрял е от собствената си ръка, докато е забивал спринцовката във вената си. Намереният в джобовете му хероин само потвърди какви са били намеренията му за уикенда. Лицето му беше толкова бяло, тебеширено. В съзнанието си го виждам като маска, а не като лице на човек. Бил е сам в апартамента. Мъртъв, часове преди да се препъна в тялото му. Животът му е изтекъл през вената, докато хероинът се е изливал през спринцовката в кръвта му.
	Този апартамент е прокълнат.
	Този апартамент е точно това — ад. Ад от мига, в който влязох в него. Рафтовете с книги и тухлените стени са били само маскировка на злото. Красивите малки детайли са прикривали злата прокоба. Ако не бях прекрачила онзи праг преди толкова много време, все още щях да имам всичко. Щях да имам девствеността си. Никога нямаше да я дам на мъж, който не ме обича достатъчно, за да се задържи до мен. Все още щях да имам майка си. Не е кой знае какво като майка, но тя е моето семейство.
	Щях да имам къде да живея и никога нямаше да се свържа с баща си, за да намеря безжизненото му тяло на пода в банята два месеца по-късно. Много добре знам накъде ме водят черните ми мисли, но нямам сили да воювам повече. Борих се за нещо, което в моите очи е означавало всичко, борих се дяволски дълго. Но не мога да се боря повече.


	— Спала ли е изобщо? — гласът на Кен е тих и предпазлив. Слънцето е изгряло, но не знам отговора на въпроса му.
	Спала ли съм? Не си спомням да съм заспивала, но не ми се струва реално да съм гледала в тази стена цялата нощ.
	— Не знам, не се е помръднала от снощи — гласът на най-добрия ми приятел е изпълнен с болка.
	— Майка й пак се обади преди час. Чу ли се с Хардин?
	Това име, произнесено от устата на Кен, можеше спокойно да ме убие… ако не бях вече мъртва.
	— Не, не вдига. Обадих се и на онзи номер, който ми даде за Триш, но и там няма никого. Мисля, че все още са на меден месец. Не знам какво да правя. Тя е толкова…
	— Знам — въздъхва Кен. — Просто й е нужно време. Травмата е голяма. Все още се опитвам да разбера какво е станало, по дяволите. И защо никой не ме е информирал, когато е излязъл от клиниката. Дадох специални инструкции, дадох и доста пари да се грижат добре за него, но най-вече да се ангажират да ми се обадят, ако се случи нещо.
	Искам да им кажа да спрат да винят себе си за грешките на баща ми. Ако някой има вина, това съм _аз_. Не биваше да заминавам за Лондон. Трябваше да съм тук и да се грижа за него. Вместо това заминах, по свое лично настояване, въпреки протестите на… човека, когото загубих. Бях на другия край на света и се бунтувах срещу другата загуба, докато Ричард Янг е бил тук, сам и сам е трябвало да води — и да загуби — битката със своите собствени демони.
	Съвсем сам.


	Гласът на Карен ме буди… или по-скоро ме изкарва от транса ми.
	— Теса, моля те, пийни малко вода. Минаха два дни. Майка ти идва да те вземе, слънце. Надявам се да е за твое добро — казва жената, която чувствам като своя собствена майка.
	Опитвам се да кимна, но тялото ми не реагира. Не знам какво ми е, но знам, че пищя, а никой не ме чува. Може би наистина съм в шок.
	Шокът е удобно, хубаво място. Иска ми се да остана тук колкото е възможно по-дълго. Тук не боли така силно.


>	Хардин

	Апартаментът пак е препълнен с народ. Аз съм на второто питие и на първия джойнт. Опарването от изливащия се в организма ми алкохол и дрогата в дробовете ми започват да си вършат работата. Ако не болеше толкова силно, когато съм трезвен, никога нямаше да се докосна до тези лайна.
	— Минаха едва два дни и това нещо започва да сърби — оплаквам се, но не знам кой ме слуша.
	— Гадно е, но следващия път няма да правиш дупки в стените — напомня ми Марк и се смее.
	— О, да, ще продължи да го прави — казват Джеймс и Джанин в един глас.
	— Дай ми още едно от твоите хапченца за болката.
	Тая наркоманка вече изпи половината хапчета за по-малко от два дни. Не че ми пука. И бездруго не ми помагат, а и определено не ми дреме с какво се друса. В началото си мислех, че хапчетата ще ми подействат, ще имат по-силен ефект от тези, които ми дава Марк, но се оказаха едно голямо нищо. Когато ги пия, се чувствам изморен, а когато човек е изморен, той спи. А когато спи, има кошмари, в които винаги присъства _тя_.
	— Направо ще ти дам цялата кутия — казвам. Тръгвам към стаята на Марк и изваждам хапчетата изпод малка купчина дрехи.
	Мина една седмица, а съм се преоблякъл само веднъж. Преди да си тръгне, онова вбесяващо женско същество Карла заши някакви черни кръпки върху дупките на джинсите ми. Щях да я напсувам, но преглътнах, защото знаех, че Джеймс ще ме изгони от апартамента.
	— Ало, телефонът на Хардин Скот — чувам пискливия глас на Джанин.
	_Мамка му, оставил съм телефона си на масата в хола._
	Липсата на реакция от моя страна й дава право да продължи да плещи в слушалката:
	— Господин Скот е зает в момента. Мога ли да попитам кой го търси? — настоява Джанин нахално.
	— Дай ми телефона веднага — крещя, нахлувам в хола и мятам хапчетата й на дивана. Тя ми показва среден, а аз се опитвам да запазя спокойствие, когато пуска бутилката на земята и я оставя да тече. Писна ми от нейните глупости.
	— О, Ландън звучи много секси. Боже, как си падам по американски момчета…
	Край на деликатността и галантността. Грабвам телефона от ръката й и го притискам към ухото си.
	— Ландън, какво искаш, по дяволите? Нали знаеш, че ако желаех да говоря с теб, щях да ти вдигна досега? Колко пъти ще се обаждаш? — крещя грубо.
	— Знаеш ли какво, Хардин? — тонът му е груб като моя. — Майната ти. Ти си себично копеле и трябваше да се досетя, че няма никакъв смисъл да ти се обаждам. Теса ще мине и през това, ще го преодолее и без твоя помощ. Както винаги.
	И ми затваря.
	_През какво да минава? Какво да преодолява? За какво става дума, по дяволите? Искам ли да знам?_
	_Кого заблуждавам?_
	Разбира се, че искам да знам. Набирам го и разбутвам хората, за да изляза в коридора на тишина. Паниката ме е вледенила и болният ми мозък си представя възможно най-лошото. Когато Джанин се измъква в коридора да подслушва, хуквам към колата, която все още не съм върнал.
	— Какво? — отговаря троснато Ландън.
	— За какво става дума? Какво има? — питам. _Тя е добре, нали? Трябва да е добре._ — Ландън, кажи ми, че е добре. — Нямам търпение да го чакам да намери думите.
	— Ричард. Почина.
	Очаквах да чуя какво ли не, но това беше единственото нещо, което изобщо не ми мина през ума. Въпреки мъглата, в която тъна от дни, усещам острото пробождане на болката, породена от загубата. Мразя това чувство. Не трябва да се чувствам така, не трябва да ме боли за него. Та аз едва познавах тоя наркоман… _човек_.
	— Къде е Теса?
	Затова ми е звънял толкова много — за да ми каже за Ричард, а не да ми изнася лекция, че съм зарязал Теса.
	— Тук е, в къщата, но майка й идва да я вземе след малко. В шок е. Не е казала и дума, откакто го намери.
	Последната част от изречението се врязва в гърдите ми.
	— Какво… за бога? _Намерила го е?_
	— Да — гласът му се скършва. Плаче. Но сега това не ме дразни, както би ме подразнило в друг случай.
	— Мамка му!
	_Защо? Защо се случи точно това? Как може да й се случи, и то веднага след като я отпратих да си ходи?_
	— Къде е била… къде е било тялото?
	— В апартамента ти. Отиде да си вземе нещата и да остави колата ти.
	Разбира се! Дори след това, което й причиних, тя е помислила за колата ми.
	Насилвам се да произнеса думите, които аз не искам да кажа, а той се страхува да чуе:
	— Нека говоря с нея — изричам. От толкова време исках да чуя гласа й, две безсънни нощи се мятах и се молех само да я чуя. И всеки път операторът ми напомняше, че си е сменила номера.
	— Хардин, не ме ли чу? — пита Ландън с изнервен тон. — Два дни не е проговорила, не се е мръднала от пода. Един път отиде до тоалетната. И не съм сигурен, че идеята е добра. Не съм я виждал да става. Не иска да яде. Не е пила дори вода.
	Всичко, което се опитвах да избутам от съзнанието си, всичко, което се мъчех да не допускам в него, за да не боли, сега ме залива, дави ме, дърпа ме надолу. Не ме интересува какви последици ще има, не ме интересува, че съм на ръба да загубя последното парченце здрав разум! Трябва да говоря с нея.
	Стигам до колата. Вече много добре знам какво трябва да направя.
	— Просто се опитай да сложиш телефона до ухото й. Послушай ме, направи го — казвам, въртя ключа в захранването и тихо се моля да не ме спрат за проверка на път към летището.
	— Притеснявам се, че ако чуе гласа ти, ще стане по-зле — Ландън ми звучи, сякаш телефонът е на говорител. Нагласявам звука на слушалката на максимум и оставям телефона на конзолата.
	— По дяволите, Ландън — викам и удрям с гипса по волана. Стига ми, че едва карам с гипсирана ръка. — Сложи телефона до ухото й. Сега! Моля те — опитвам се да говоря спокойно въпреки циклона, който ме раздира отвътре.
	— Добре, но не казвай нищо, което може да я разстрои. Достатъчно й е всичко това, което се случи.
	— Не ми говори, сякаш я познаваш по-добре от мен.
	Гневът ми към моя, така наречен мой брат, който винаги знае всичко, достига нови висини и едва не се врязвам в мантинелата, докато му крещя.
	— Може и да не я познавам така добре, но знам това, което _ти_ не знаеш. Знам, че си шибан идиот заради това, което си й причинил този път. И знаеш ли какво друго знам? Знам, че ако не беше такъв егоист, сега щеше да си тук, до нея. И тя нямаше да е в това състояние. О, и още нещо…
	— _Достатъчно!_ — викам. Пак удрям с гипса по волана. — Просто сложи телефона до ухото й. Няма да й помогнеш, като се държиш като задник. Сега й дай шибания телефон.
	Следва тишина и след малко чувам нежния глас на Ландън:
	— Теса? Чуваш ли ме? Разбира се, че ме чуваш — казва. Опитва се да се усмихне. Чувам болката в гласа му, докато се мъчи да я накара да проговори. — Хардин е на телефона… и той…
	Чувам лек шум в слушалката и се навеждам напред. _Какво е това?_
	През следващите няколко секунди този звук продължава да драска през слушалката, прозрачен и тих. Отнема ми прекалено дълго време да осъзная, че това е гласът на Теса, която повтаря една и съща дума.
	— Не, не, не — без да спира, без да намалява темпото. — Не, не, не, не, не, не…
	Това, което е останало от сърцето ми, се разбива на парчета. Прекалено много парчета. Никой не може да ги преброи.
	— Не, моля те, не! — крещи Теса.
	_О, боже!_
	— Добре, всичко е наред. Не е нужно да говориш с него.
	И връзката замира. Набирам телефона на Ландън, но знам, че никой няма да ми вдигне.


>	Теса

	— Сега ще те вдигна — казва познат глас, който не съм чувала от толкова много време.
	Опитва се да ме успокои. Силните му ръце ме хващат и ме понасят като в люлка. Заравям глава в гърдите на Ноа и затварям очи. Гласът на майка ми също се чува отнякъде, въпреки че не я виждам.
	— Какво й е? Защо не говори?
	— В шок е. Скоро ще се съвземе — обяснява Кен.
	— Какво да я правя, като не иска дори да говори? — захапва го веднага майка ми.
	Ноа винаги е успявал да проникне по някакъв негов си начин в изкривената логика на майка ми, нещо, което никой друг не може.
	— Карол, намери тялото на баща си едва преди няколко дни. По-леко.
	Никога не съм чувствала по-голямо облекчение да съм близо и под защитата на Ноа. Благодарна съм, че го имам в живота си. Колкото и да обичам Ландън, колкото и да съм признателна на семейството му, трябва да ме изведат от тази къща. Имам нужда от най-стария си приятел. От човек, когото познавам отпреди.
	Полудявам, сигурна съм. Съзнанието ми не работи нормално от мига, в който кракът ми прекрачи вратата на банята, за да намеря безжизненото тяло на баща си. Оттогава не съм в състояние да родя и една рационална мисъл. Помня как пищях името му и го разтърсвах толкова силно, че устата му се отвори и спринцовката падна от ръката му. Изтърколи се с кънтящ звук на пода, звук, който все още отеква в разбитото ми съзнание. Толкова обикновен звук. Толкова противен, страшен звук.
	Ръката на баща ми се помръдна в моята и тогава усетих как нещо в мен се скършва. Може би е било мускулен спазъм, не знам, но за секунда надеждата ми, че е жив, пламна… само за да умре секунда след това, когато пак проверих пулса му. Нищо. И останах с поглед, впит в отворените му мъртви очи.
	Ноа крачи бавно и ме изнася от къщата.
	— Ще звънна на телефона й да видя как е. Моля те, вдигни, за да ми кажеш какво става — моли меко Ландън.
	Искам да знам как е Ландън. Надявам се да не е видял това, което видях аз. Не помня.
	Единствено помня, че държах главата на баща ми в ръцете си. Плачех или пищях — или и двете, — когато чух Ландън да влиза в апартамента. Спомням си, че трябваше да положи големи усилия, за да ме накара да пусна баща си. Следващите ми спомени са свързани вече с линейката, после пак имам черно петно, а накрая се свестих на пода в хола на семейство Скот.
	— Непременно — обещава Ноа и чувам как входната врата се отваря.
	По лицето ми се стичат хладни капки дъжд, отмивайки сълзите и мръсотията, наслоявали се там с дни.
	— Всичко е наред. Отиваме си у дома. Всичко ще се оправи — прошепва Ноа и прибира мократа ми от дъжда коса от челото.
	Не отварям очи. Притискам бузата си до гърдите му, така както притисках ухо до гърдите на баща си, но тогава единственото, което чух, беше… тишината на сърцето му. Никакъв пулс, никакво дихание.
	— Всичко е наред — въздъхва пак Ноа като в онези времена, когато идваше да ме спаси по време на крясъците и скандалите у дома. Но сега няма зеленина, няма саксии с големи цветя, сред които да избягам и да се скрия.
	— Отиваме си у дома — казва пак Ноа и ме слага в колата.
	Ноа е мил човек и толкова се старае, но как така не знае, че аз нямам дом?


	Стрелките на часовника почти не се движат. Колкото по-упорито ги гледам, толкова повече усещам подигравката им. И после се забавят още повече — с всяко „тик“ и всяко „так“ на стрелките. Старата ми стая е толкова голяма. Мога да се закълна, че беше съвсем малка, но сега ми изглежда необятна. Или пък аз се чувствам малка? Чувствам се по-лека. Много по-лека в сравнение с предишния път, когато спах тук. Имам усещането, че мога да се понеса във въздуха, без никой да забележи.
	Мислите ми са луди, знам. Ноа ми го казва всеки път, когато се опитва да ме върне в реалността. Тук е, не е напускал стаята от мига, в който ме сложи да легна. Не знам кога е било това, изгубила съм представа за времето.
	— Ще се оправиш, Теса. Времето лекува всичко. Помниш ли как проповедникът ни го обясняваше — говори. Сините очи на Ноа са разтревожени.
	Кимам, мълча и гледам часовника, който вече се движи назад. Ноа пъха вилицата в чинията с храната, която седи тук от няколко часа.
	— Майка ти ще влезе и ще те принуди да си изядеш вечерята. Късно е, а ти не си докоснала храната.
	Поглеждам към прозореца. Навън се стъмва.
	Кога изчезна слънцето? И защо не ме взе със себе си?
	Ноа взема ръцете ми в своите и ме моли да го погледна:
	— Поне изяж няколко хапки, за да те остави да си почиваш.
	Поемам чинията — не искам да усложнявам положението на Ноа. Знам, че само изпълнява заповедите на майка ми. Приближавам хляба към устата си и се опитвам да не повърна, докато дъвча сухото месо. Преброявам пет хапки и ги преглъщам с водата, оставена на нощната масичка от сутринта.
	— Искам да си затворя очите — казвам на Ноа, когато се опитва да ми даде няколко зърна грозде. — Не, не мога повече. — Бутам леко чинията и се опитвам да се преборя с огромното си желание да повърна.
	Лягам и свивам колене към гърдите си. Ноа — просто защото това е милият и сладък Ноа — ми разказва онзи случай, когато се замервахме с грозде в църквата. Бяхме едва на дванадесет.
	— Мисля, че това беше най-големият ни бунт — казва и се усмихва нежно.
	Звукът на тихия му говор ме приспива.


	— Няма да влизаш при нея. Само ти ни трябваш, че да се побърка съвсем. От няколко дни насам спи за първи път — чувам гласа на майка ми в коридора.
	С кого говори? Не спя, нали? Облягам се на лакти и кръвта нахлува в главата ми. Ноа е тук, в леглото ми от детството, с мен. Толкова ми е познато. Разрошената ми коса се е пръснала върху главата на Ноа, но се чувствам различно, не на мястото си, изгубила съм всякаква ориентация.
	— Не съм дошъл да я наранявам, Карол. Вече трябва да си го проумяла.
	— Ти… — мъчи се да го прекъсне майка ми, но не успява.
	— Освен това трябва да си разбрала, че мнението ти изобщо не ме интересува.
	Вратата на спалнята ми се отваря и последният човек, когото мислех, че ще видя в този дом, минава покрай майка ми и нахлува. Ръката на Ноа е върху тялото ми и ме притиска надолу към леглото. В съня си ме стиска още по-силно.
	При вида на Хардин гърлото ми започва да гори. От гледката на леглото зелените му очи се пълнят с гняв. Прекосява стаята и маха ръката на Ноа от тялото ми.
	— Какво става, по…
	Ноа се стряска и скача на крака.
	Когато Хардин прави още една крачка към мен, аз се свивам назад и гърбът ми се удря в стената толкова силно, че изтласква въздуха от дробовете ми, но аз продължавам с опитите си да избягам от него, да се слея с тухлите. Започвам да кашлям и очите на Хардин омекват.
	Защо е тук? Не е възможно да е тук. Не бива да е тук. Не го искам тук. Направи достатъчно злини и не може да се появи тук… ей така, за да събере боклука след разрушенията си.
	— Мамка му! Добре ли си?
	Татуираните му ръце се протягат към мен и аз правя единственото нещо, което ражда изкривеният ми мозък: пищя.


>	Хардин

	Писъците й кънтят в ушите ми. Изпълват празното ми съзнание, празните ми дробове, празното ми сърце, празните ми гърди, докато накрая успяват да се спуснат някъде надълбоко, да се вкопаят в мен. И не знам дали някога ще мога да бръкна там и да се опитам да ги извадя от себе си. Заравят се на същото място, до което има достъп само тя. До което винаги ще има достъп само тя.
	— Какво правиш тук? — пита Ноа и скача на крака, заставайки между мен и малкото легло като някакъв рицар в бяло, поставен тук да я охранява… от мен.
	Тя все още пищи. Защо пищи?
	— Теса, моля те… — изричам. Не знам за какво й се моля, но писъците й преминават в кашлица, кашлицата — в хълцане, а хълцането — в звуци от задавяне, които ме убиват. Правя една предпазлива крачка напред. Призрачните й очи са все още заковани в мен и прогарят дупка, която само тя може да запълни.
	— Тес, искаш ли да остане? — пита Ноа.
	По-голямата част от самообладанието ми се изпарява в опит да забравя, че Ноа е тук, а гледай сега как направо си го проси.
	— Донеси й малко вода — казвам на майка й, която също се прави, че не съм тук.
	Теса клати глава, не иска да чуе и дума от мен. Това дава кураж на охранителя й да вдигне ръка:
	— Не те иска тук.
	— Тя не знае какво иска! Погледни я само! — възкликвам. Мятам ръце във въздуха, но маникюрът на Карол се забива в мускула ми. Не, тази жена трябва да е напълно откачила, ако си мисли, че имам намерение да ходя някъде. Не се ли научи, че не бива да се опитва да ме разделя от Теса? Само аз мога да предпазя Теса от себе си — поредната глупава идея, която дори не мога да изведа докрай.
	Ноа се навежда към мен:
	— Тя не те иска тук. Най-добре е да си ходиш.
	Това момче е пораснало на ръст и на тегло от последния път, когато го видях, но не представлява никаква заплаха за мен. Скоро ще разбере защо хората дори не се опитват да застанат между мен и Теса. Ще разбере по трудния начин.
	— Няма да си тръгна. — Теса все още кашля. — Някой да донесе проклетата вода! — изкрещявам и гласът ми отеква между стените на стаята.
	Теса скимти и присвива колене до брадичката си. Знам, че я боли, знам, че не трябва да съм тук, при нея, но майка й и Ноа никога няма да могат да се погрижат за нея. Познавам я по-добре от двамата, взети заедно. А дори аз не съм я виждал такава. Никога. Сигурен съм, че и те не са я виждали в такова състояние и че нямат и най-малка представа какво да правят с нея.
	— Хардин, ако не си тръгнеш, ще се обадя в полицията — казва Карол зад мен. — Не знам какво си сторил този път, но ми писна. Нямаш никаква работа тук. Мястото ти никога не е било тук и никога няма да бъде.
	Не им обръщам внимание и сядам на ръба на леглото. За мой ужас… тя се притиска в стената с двете си ръце толкова силно, че пада на земята. Скачам да я вдигна, да я гушна, но звуците, които издава, когато я докосвам, са по-ужасяващи от писъците й преди малко. Не знам какво да правя. Минават секунди, но звуците не спират. След малко между напуканите й, сухи устни излиза почти животински рев, който се врязва в тялото ми:
	— Махни се от мен!
	Малките й ръце блъскат гърдите ми, дере ме с нокти и се опитва да се изскубне от мен. Не мога да я успокоя така, трудно ми е и с гипса — страхувам се да не я нараня, а това е последното нещо, което искам.
	Макар че реакцията й ме убива, съм щастлив, че поне я виждам такава бясна и гневна. Онази мълчалива и бездушна Теса беше най-ужасното нещо, което съм виждал. Вместо майка й да вика полиция, трябва да ми благодари, че я изкарах от състоянието на пълна безчувственост или може би на ужасна тъга?
	— Махай се от мен! — крещи и ръката й удря гипса ми. — Мразя те!
	Думите й ме изгарят, но все още държа крехкото й тяло до гърдите си. През писъците на Теса чувам гласа на Ноа:
	— Само усложняваш нещата!
	И тя пак замлъква… и прави най-ужасното нещо, което някой може да стори със сърцето на човек, който го обича — освобождава ръцете си от прегръдката ми, което е лесно, понеже не мога да я държа с една ръка и… протяга ръце към Ноа. Търси помощта му, защото не може да ме понася, не иска да ме вижда.
	Веднага я пускам и тя бяга към него. Едната му ръка се увива около кръста й, другата е под косата й, на врата й. Придърпва главата й към гърдите си. Разум и бяс се борят у мен, полагам нечувани усилия да остана спокоен, докато гледам ръцете му върху тялото й. Ако го ударя, ще ме намрази още повече. Ако ли не, ще полудея, гледайки го с нея.
	Мамка му, защо изобщо дойдох. Трябваше да стоя далеч, както бях планирал.
	А сега не мога да се насиля да изляза от проклетата стая. Писъците й само взривиха потребността ми да съм до нея.
	— Накарай го да си ходи — проплаква Теса в гърдите му.
	Болката от отхвърлянето ме разцепва вътрешно. Не мога да направя никакво движение. Ноа се обръща към мен и по най-цивилизования начин тихо ме моли да изляза от стаята. Ненавиждам мисълта, че Ноа е станал нейната утеха и опора. Най-големите ми страхове ме зашлевиха в лицето, но не бива да мисля по този начин. Трябва да мисля за нея. Само за това, което е добре за нея.
	Олюлявам се непохватно назад и се хващам за дръжката на вратата.
	Излизам от стаята, затварям вратата и се облягам на нея, за да си поема дъх. Как животът ни, как връзката ни се плъзна с такава бясна скорост надолу по спиралата?
	Някак си съм стигнал до кухнята на Карол. Сипвам си вода. Неудобно е, защото мога да ползвам само едната си ръка, което отнема много време да взема чаша, да я напълня, да спра водата, докато тая луда жена стои зад гърба ми и ми стърже по нервите като на ренде. Обръщам се и чакам да ми каже, че се е обадила в полицията. Тя обаче ме гледа мълчаливо.
	— Не знам какви са обичаите тук. Обаждай се на полиция, на пожарна, на когото искаш, но няма да си тръгна от този лайнян град, докато Теса не седне да говори с мен.
	Отпивам от водата, прекосявам малката, но безупречно чиста кухня и заставам пред нея.
	— Как дойде тук? Нали беше в Лондон? — пита. Гласът й е груб.
	— Нарича се „шибаният самолет“.
	— Това, че си долетял от другия край на света и се появяваш, преди слънцето да се е показало, не означава, че имаш право да си при нея — изсъсква тя. — Тя ти го каза ясно и точно. Защо не я оставиш? Само я нараняваш, а аз няма да стоя и да гледам безучастно.
	— Нямам нужда от одобрението ти.
	— Тя няма нужда от теб — стреля веднага Карол и грабва чашата от ръцете ми, сякаш държа пистолет. Удря я в масата и ме поглежда в очите.
	— Знам, че не ме харесваш, но аз я обичам. Правя грешки, много грешки. Но ако мислиш, че ще я оставя с теб, след като е видяла това, което е видяла, след като е преживяла това, което й се е наложило да преживее, значи ме мислиш за по-луд… отколкото съм.
	Напук на нея, вдигам чашата с вода и пия.
	— О, тя ще се оправи — казва хладно Карол. Млъква за минутка и сякаш нещо в нея се пука на две половини. — Хората умират. Ще го разбере най-сетне и ще й мине.
	Последното го каза много високо, твърде високо. Надявам се Теса да не е чула хладнокръвната й констатация.
	— Ти сериозно ли ми говориш? Тя е твоя дъщеря, а той беше твой съпруг… — млъквам, понеже се сещам, че всъщност са нямали законен брак. — Теса страда, а ти се държиш като бездушна кучка, а именно това е причината да не я оставя тук с теб. Ландън не трябваше да ти позволява да я вземаш.
	— Да ми позволява? Та тя ми е дъщеря! — вика. Главата й е надменно изметната назад.
	Ръката ми трепери, разливам вода на пода.
	— Тогава е време да започнеш да се държиш с нея така, както се държат истинските майки. Да бъдеш до нея, когато има нужда от теб.
	— Да бъда до нея, когато има нужда? А кой е до мен?
	Лишеният й от емоция глас се скършва. Жената, която бях убеден, че е направена от камък, се олюлява и се обляга непохватно на плота, за да се задържи права. От очите й текат сълзи. Гримирана е. Много тежко за такъв ранен час. Пет сутринта е, а вече е с тонове грим!
	— Не го бях виждала от години… Той ни остави. Той ме остави, след като всеки ден ми обещаваше по-добър живот — говори. Ръцете й минават по плота и събарят на пода буркани и чаши. — Излъга. Излъга мен. Остави Теса и унищожи целия ми живот! След Ричард Янг не можах да погледна друг мъж. А той ме остави — пищи тя.
	Когато ме хваща с все сила за рамото, когато чувам как плаче и вика, за секунда ми напомня на момичето, което обичам толкова силно. Не мога да събера сили да я отблъсна. Не знам какво друго да направя — просто увивам ръка около сломеното й тяло и мълча.
	— Исках да се случи точно така. Исках да умре — признава през сълзи. Чувам срама в гласа й. — Чаках го. Казвах си, че ще се върне при нас. Чаках години наред, преструвах се, лъжех себе си, а сега когато го няма, вече не мога дори да се преструвам. Не мога и да се залъгвам.
	Оставаме така дълго, много дълго. Тя плаче върху гърдите ми и изразява с различни думи, по различни начини как се мрази заради това, че е желала смъртта на Ричард.
	Не мога да намеря думи, за да я успокоя, но за първи път, откакто я познавам, виждам сломената, скършена жена зад маската.


>	Теса

	Ноа става, протяга краката си и казва:
	— Ще отида да ти донеса нещо за пиене. Трябва и да ядеш.
	Юмрукът ми се увива около ризата му, моля го да не ме оставя сама. Той въздъхва:
	— Ще се поболееш, ако не започнеш да ядеш — настоява. По тона му разбирам, че съм спечелила битката. Ноа никога не е можел да ми угоди. Не желая нито да ям, нито да пия. Искам само едно: той да си тръгне и никога повече да не се връща.
	— Мисля, че майка ти се кара на Хардин — казва Ноа и се опитва да се пошегува, но не успява. Чувам как майка ми крещи и как нещо пада и се чупи на пода, но отказвам да бъда сама, без Ноа. Ако ме остави, той ще влезе. Това прави: хваща плячката си, когато е най-немощна. Особено мен. А аз съм слаба от деня, в който го видях за първи път. Блокирам всичко: писъците на майка ми, дълбокия глас с акцент, блокирам дори успокоителния шепот на Ноа.
	Затварям очи и се питам кое е по-лошо: реалността или кошмарите.


	Когато се събуждам, слънцето грее през тънките пердета. Главата ми пулсира, устата ми е суха. Сама съм. Маратонките на Ноа са на пода. След няколко минути на щастливо объркване тежестта на последните двадесет часа изритва въздуха от дробовете ми. Заравям лице в ръцете си. Той беше тук. Той беше тук, но Ноа и майка ми ми помог…
	— Теса — сепва ме гласът му. Искам да се самозалъгвам, че това е халюцинация, че ще мине, но знам, че не е. Тук е.
	Усещам го.
	И влиза в стаята.
	Отказвам да го погледна.
	Защо е тук? Защо си мисли, че може да ме захвърли и после да се намъкне обратно, когато на него му е удобно?
	Това няма да се случи никога повече. Вече го загубих. Загубих и баща си и не искам никой да ми напомня за всичко, което загубих.
	— Махай се!
	Слънцето изчезва зад облаците. Дори то не иска да грее, бяга от него. Когато усещам как леглото се огъва под тежестта му, тялото ми потреперва, но няма да отстъпя, няма и да му позволя да види какво ми причинява.
	— Пийни малко вода — казва. Усещам студената чаша в ръката си, но издърпвам дланта си. Окото ми не мига, когато чувам как пада на пода и се чупи.
	— Тес, погледни ме.
	И тогава ръцете му се озовават върху мен. Ледени. Докосването му ми е почти непознато, странно. Дърпам се. Колкото и да ми се иска да пролазя в скута му и да му позволя да ме успокои, точно със същата сила се бунтувам и не го желая. Няма да го направя, никога повече. Макар че съзнанието ми е размътено и че се намирам в тази огромна черна дупка, знам, че никога няма да го допусна в живота си. Не мога и не искам.
	— Ето — упорства. Подава ми друга чаша с вода, но тази не е толкова студена.
	Грабвам я по инстинкт. Не знам защо името му е като ехо в мен. Не исках да го чувам, не и в съзнанието си, защото това е единственото място, където съм в безопасност от него.
	— Ще пиеш малко вода — казва тихо, но настоятелно.
	Не отговарям. Приближавам чашата към устата си. Нямам сили да откажа да пия от водата, която ми дава. Само за да му направя напук. За секунди изпивам цялата чаша. Очите ми не се откъсват от стената.
	— Знам, че си ми ядосана, но искам да съм тук, до теб — лъже.
	Всичко, което казва, е лъжа. Винаги е било лъжа. Винаги ще бъде лъжа.
	От устата ми излиза тих възмутен звук на недоверие.
	— Начинът, по който реагира, когато ме видя снощи… — започва. Усещам очите му върху лицето си, но отказвам да го погледна. — Когато пищя… Теса, никога не съм изпитвал такава болка.
	— Престани! — викам. Не мога да позная гласа си. Започвам да се чудя дали не спя и сънувам, или това наистина се случва. А дали пък не е поредният кошмар?
	— Искам само да знам, че не се страхуваш от мен. Не се страхуваш, нали?
	— Тук не става дума за теб — успявам да кажа.
	И това е самата истина. Винаги се е опитвал да извърти нещата в своя полза — думата все да е за неговата болка. Но тук става въпрос за смъртта на баща ми и за това, че не мога да понеса повече да ми разбива сърцето.
	— Мамка му — въздъхва. Не го гледам, но знам, че пръстите му са в косата му. — Ясно ми е, че не става дума за мен. Не исках да кажа това. Тревожа се за теб.
	Затварям очи. В далечината чувам гръмотевица.
	Тревожел се за мен!?
	Ако се е тревожел, може би не трябваше да ме праща сама в Америка. Ще ми се да не бях оживяла в онзи самолет, иска ми се да се беше случило нещо лошо, да бях умряла примерно, а после да гледам отнякъде как той ще се чувства след такава загуба. След като загуби мен! Но пък може би нямаше да му пука. Щеше да е прекалено зает да се друса. Нямаше и да забележи, че съм изчезнала от лицето на земята.
	— Бебо, не си на себе си, знам.
	Започвам да треперя само като чувам това грозно обръщение.
	— Трябва да говориш за това, за всичко, което ти тежи, за баща ти. Ще се почувстваш по-добре.
	Гласът му е прекалено висок. Дъждът се излива върху покрива. Иска ми се бурята да пробие дупка, да ме вдигне от леглото и да ме отнесе със себе си.
	Кой е този човек до мен? Не го познавам.
	А и той не знае за какво приказва. Да говоря за баща си? Кой е той, че да седи на леглото ми и да се прави, че му пука. Прави се, че може да ми помогне! Не, нямам нужда от помощ. Имам нужда от тишина.
	— Не те искам тук.
	— Искаш ме. Просто си ми ядосана, защото пак се издъних.
	Болката, която трябваше да чувствам… липсва. Не изпитвам нищо. Дори когато си представям, че сме в колата, ръката му е на бедрото ми, устните му се плъзват по моите, пръстите ми са в гъстата му коса. Нищо. Не и когато тези спомени са заменени от спомените за забити в стената юмруци, после за онази никаквица, облечена в неговата тениска. Та той е спал с тая жена само преди няколко дни.
	Нищо. Не изпитвам нищо. И е толкова хубаво най-сетне да не чувстваш нищо, да имаш контрол върху емоциите си. Гледам в стената и осъзнавам, че не е нужно да изпитвам каквото и да било, ако не го желая. Няма нужда да си спомням, ако не го искам. Мога да забравя всичко и никога да не позволя на спомените да ме осакатят за пореден път.
	— Не — отвръщам. Не обяснявам какво искам да кажа с това „не“ и ръката му отново ме докосва. Не се мърдам. Захапвам вътрешната страна на бузата си, за да не се разпищя, защото не искам да му доставя това удоволствие.
	Спокойствие изтича от пръстите му като балсам, а това показва само колко съм слаба, и то точно след като взех разумното и правилно решение да остана безчувствена.
	— Съжалявам за Ричард. Знам колко…
	— Не — повтарям и издърпвам ръката си. — Не, не ми се преструвай, че си дошъл да ми помогнеш. След като ти си този, който ме нарани най-много. Няма да ти казвам трети път. Махни се.
	Знам, че гласът ми е равен, слаб, неубедителен и празен — точно както се чувствам отвътре. Гърлото ме боли от прекалено много приказки. Не желая да говоря повече. Искам да си иде, искам да ме оставят на спокойствие.
	Фокусирам се върху стената. Не позволявам на мозъка си да прожектира кадри с тялото на баща ми. Всички и всичко ме обърква, самото ми съзнание е срещу мен и заплашва да унищожи малката частица разум, която ми е останала.
	Тъгувам и оплаквам двойна смърт, а това ме разкъсва. Парче по парче. Болката не щади, тя иска да си вземе своето. Грам след грам. И няма да се успокои, докато от теб не остане само една празна, суха черупка. Горя заради предателството, горя поради отхвърлянето, но нищо не може да се сравни с агонията да си празен. Нищо не боли повече от липсата на болка. В това няма логика и в същото време за мен е най-логичната мисъл, зародила се в главата ми през последните дни. Да, все повече се убеждавам, че полудявам, но нямам нищо против, честно казано.
	— Искаш ли да ти донеса нещо за ядене?
	Тоя не ме ли чу? Не разбра ли, че не го желая тук? Не е възможно да не е чул хаоса в главата ми.
	— Теса! — настоява, но не отговарям.
	Искам да се махне. Не желая да поглеждам в очите му, не желая да слушам повече обещания, които ще бъдат нарушени в мига, в който самоомразата му отново го залее. Гърлото ме гори. Боли. Въпреки това успявам да извикам единствения човек, на когото истински му пука за мен:
	— Ноа!
	След няма и секунда той връхлетява в стаята. Като природна стихия е, която ще успее да премести от стаята ми непоклатимия Хардин. Да го махне от живота ми.
	Ноа застава пред мен и поглежда Хардин.
	— Казах ти, че ако ме повика, това е краят. Излизаш.
	Лицето на Хардин се променя за секунда — от меко и загрижено става бясно. Гледа Ноа, сякаш иска да го застреля с поглед, но знам, че полага усилия да контролира гнева си. Сега забелязвам, че на ръката му има нещо. Какво е това? Черен гипс? Да, наистина е черен гипс.
	— Нека изясним нещо — казва Хардин и оглежда Ноа. — Опитвам се да не я разстройвам и това е единствената причина все още да не съм ти счупил врата. Така че… не ме притискай.
	В болното си съзнание виждам как главата на баща ми пада назад и челюстта му се отваря. Искам тишина. Искам тишина — за ушите и главата си.
	Колкото повече викат, толкова по-често виждам разтворената челюст на баща ми и ми се гади. Задушавам се. Тялото ми иска да изкара цялата тази отрова, всичкото зло, но в стомаха ми няма нищо, за жалост. Повръщам върху одеялото си. Само стомашен сок, който изгаря гърлото ми.
	— Мамка му! — вика Хардин. — Махай се!
	Бута Ноа в гърдите с една ръка. Ноа отстъпва назад и се опира на вратата.
	— Ти се махай! Никой не те е викал, никой не те иска! — крещи сега и Ноа и се хвърля върху Хардин.
	Никой от тях не забелязва как бърша с ръка повърнатото от брадата си, защото и на двамата им е причерняло от „вярност и преданост“ към мен.
	Излизам от стаята, бягам по коридора, после и навън. Никой от двамата не обръща внимание.


>	Хардин

	— Мамка ти! — викам. Гипсът ми се удря в челюстта му, главата му се измята назад. Плюе кръв, но не престава. Напада ме пак и ме просва на пода.
	— Кучи син! — крещи.
	Търкулвам се върху него. Ако не се спра веднага, Теса ще ме намрази още повече. Не мога да го трая тоя задник, но тя се е хванала за него като удавник за сламка и ако го повредя, няма да ми прости. Успявам да скоча на крака и да се отдалеча от тази новооткрита футболна звезда.
	— Теса… — изричам. Оглеждам се и едва не получавам удар, когато виждам празното легло. Само едно мокро петно от повръщано доказва, че изобщо е била тук. Без да си давам труда да погледна какво прави Ноа, тръгвам по коридора и я викам.
	Как може да съм такъв глупак? Кога ще престана да се издънвам?
	— Къде е? — пита Ноа и върви след мен. Изведнъж е заприличал на изгубено кученце.
	Карол все още спи на дивана. Не е мръднала от мястото, където я сложих да легне снощи. Заспа в ръцете ми. Знам, че ме мрази, но не можех да й откажа утеха, когато се нуждаеше, а нямаше кой да й я даде.
	За мой ужас… входната врата е отворена и се вее на силния вятър. Навън се е извила страхотна буря. Отпред има паркирани две коли — на Карол и на Ноа. Струваше си да дам 100 долара за такси, за да спестя време и да дойда направо тук. Иначе много щях да се замотая, докато отида да взема колата си. Успокоявам се, че поне не е тръгнала с кола.
	— Обувките й са тук — казва Ноа, вдига едната и я мята обратно на пода.
	По брадата му тече кръв, сините му очи са обезумели от тревога. Теса се разхожда сама, боса, в такава страхотна буря, под дъжда, защото позволих егото ми да вземе връх.
	Ноа изчезва в къщата, докато оглеждам улицата с надеждата да видя някъде моето момиче. Когато се връща, носи чантата й. Без обувки, без пари, без телефон… Не може да е отишла далеч. Сбихме се за минута, а вероятно няма и толкова. Как можах да позволя на гнева да ме разсее, та да я изпусна от поглед?
	— Ще се кача на колата и ще огледам наоколо — казва Ноа, бърка в джоба на джинсите си, вади ключовете и тръгва към колата си.
	Сега предимството е негово — тук е израснал и познава всеки камък, а аз не.
	Озъртам се из хола, тръгвам към кухнята, поглеждам през задния прозорец и разбирам, че предимството все пак е в моя полза. Изненадвам се, че Ноа не се сети пръв. Той познава града, но аз познавам моята Теса. Знам къде е.
	Дъждът се лее, пада като плътно мокро перде. Прескачам трите стъпала на задната веранда, прекосявам тревната площ и крача към парника, скрит измежду клатещите се и огъващи се дървета. Металната врата е леко отворена. Прав съм бил. Инстинктът не ме е подвел.
	Намирам Теса, свита на пода. Джинсите й са мръсни, краката й са покрити с пластове кал. Коленете й са свити до брадичката, разтрепераните й ръце покриват ушите й. Сърцето ми се разбива за милионен път. От моето силно момиче е останала една оголена, крехка черупка.
	Умрели цветя — саксия след саксия. Никой не е влизал тук, откакто Теса е заминала. На тавана на занемарения парник има пукнатини. Дъждът капе между тях.
	Не казвам нищо, но не искам и да я плаша. Надявам се да чуе джвакането на калните ми обувки по пода на парника. Когато поглеждам надолу, виждам, че всъщност няма под. Това обяснява и откъде се е взела калта.
	Бавно махам ръцете от ушите й, навеждам се, така че тя няма къде да гледа, освен в очите ми. Започва да се дърпа като изплашено животно, но не пускам ръцете й, макар да ме боли заради реакцията й. Тя заравя пръстите на крака си в калта и започва да ме рита с другия крак. В мига, в който пускам ръцете й, тя пак покрива ушите си и от устните й се откъртва ужасяващ звук.
	— Искам тишина — скимти и бавно се люлее напред-назад.
	Имам да й казвам толкова много неща. Искам да й кажа думи, които се надявам, че желае да чуе, че ще се съгласи да чуе, но само като зърна отчаянието в очите й, и забравям за намерението си да говоря. Ако настоява за тишина, ще й я дам. Мамка му, на този етап съм готов да й дам и невъзможното. Само да не ме гони, да не ме кара да се махна от нея.
	Сядам до Теса на калния под в парника, където се е криела от баща си и където сега се крие от света. Дъждът се излизва върху стъкления таван. Скимтенето й се превръща в тихо проплакване и хълцане. Погледът й е забит в празното пространство пред нея.
	Седим и мълчим. Ръцете ми са върху нейните и покриват ушите й, блокират шума, дават й така желаната тишина.


>	Хардин

	Седя заслушан в безмилостната буря и не мога да не направя аналог с бурята, която преобърна живота ми. Буря от летящи лайна. Аз съм идиот, най-големият идиот на тази планета. Преди няколко минути Теса спря да се мърда, тялото й се отпусна и си позволи да се облегне на мен. Предполагам, за да не падне в калта. Подпухналите й очи се затвориха и сега спи, въпреки оглушителното топуркане на дъжда по тавана на парника.
	Слагам главата й в скута си и се моля да не се събуди. Трябва да я махна оттук, от дъжда, от калта, но знам какво ще направи, когато отвори очи. Ще ми каже да си тръгна и че не ме иска тук, а аз не съм готов отново да чуя тези думи. Заслужавам ги, но това не променя факта, че съм страхливец и че искам да се насладя на тишината, докато я има. Само тук, сред тази тишина, мога да си представям, че съм някой друг, че съм Ноа… един не чак толкова дразнещ Ноа, но ако бях Ноа, нещата щяха да са различни. Както преди, така и сега. Щях да мога да използвам мили думи, за да й покажа, че я обичам. Щях да го правя още от самото начало, щях да я спечеля по друг начин, а не заради някаква тъпа игра. Щях да мога да я карам да се смее, нямаше да я разплаквам толкова често. Тя щеше да ми има пълно доверие, което аз нямаше да смачкам, нямаше да го размажа под обувката си, да го изгоря и да гледам как вятърът разнася пепелта. Щях да ценя доверието й, защото определено си заслужава.
	Но аз не съм Ноа. Аз съм Хардин. А да си Хардин, това не означава нищо.
	Ако нямах толкова много вътрешни конфликти, които пищят да им се обърне внимание, щях да я направя щастлива. Щях да й покажа светлината в живота, така както ми я показа тя.
	Вместо това, ето я в скута ми — натрошена, смазана и напълно объркана. Кожата й е покрита с кал, мръсотията по ръцете й е започнала да изсъхва, а лицето й, дори в съня, е изкривено от болка. Косата й на места е мокра, на други е сплъстена и започвам да се питам дали се е преобличала, откакто напусна Лондон. Никога нямаше да я оставя да се прибере тук сама, ако знаех, че ще намери тялото на баща си в моя апартамент.
	Замислям се за него. Изпитвам неразбираемо объркване. Първият ми инстинкт е да подмина смъртта му като неизбежния край на човек, който е пропилял целия си живот и с всяка крачка умишлено е вървял към този финал. Но веднага след това усещам тежест. Не го познавах от много време, едва го понасях, но той беше добра компания. Много ми е трудно да го призная, но някак… го харесвах. Беше противен, винаги мръсен, мразех го, когато ядеше от моя корнфлейкс, но начина, по който обичаше Теса… ето това обожавах в него. И оптимизма му, вярата му в живота, макар че той самият нямаше никакъв живот. Каква ирония! В мига, в който най-сетне намери нещо… някого, за когото си заслужава да живее, и край, няма го. Сякаш не е могъл да поеме тежестта на толкова много доброта. Очите ми горят, иска ми се да отпуша някаква емоция, може би тъга. Тъгата, че загубих човек, когото почти не познавах и когото — силно казано — харесвах; тъгата, че изгубих онзи баща, когото виждах в лицето на Кен; тъгата, че загубих Теса и плахата надежда, че ще промени мнението си и че може би не съм я загубил завинаги.
	Егоистичните ми сълзи се сливат с капките, които падат от покрива, стичат се по косата и лицето ми. Навеждам глава и се боря с желанието си да заровя лице в шията й, да потърся утеха в нея. Не че я заслужавам, не заслужавам ничия утеха. Заслужавам да седя тук сам и да плача като някой разкайващ се жалък злодей. В тишина и изолация — моите най-верни приятели.
	Звуците, които излизат от устата ми, се губят сред оглушителния трясък на дъжда. Благодарен съм, че това момиче, което боготворя, все още спи и не е свидетел на тоталния ми емоционален срив, който не мога да контролирам за нищо на света. Моите постъпки, моите действия — те са причините за всичко, което става сега. Дори съм виновен за смъртта на Ричард. Ако не се бях съгласил да заведа Теса в Англия, това нямаше да се случи. Щяхме да си живеем в райско щастие и да сме по-силни от всякога. А това беше едва преди седмица.
	Мамка му, наистина ли е минала само една седмица? Сякаш са изтекли минути, но в същото време като че се е случило в някой друг живот. Изминали са векове, откакто я докосвах, прегръщах и усещах тупкащото й сърце под дланта си.
	Ръката ми е над гърдите й, искам да усетя пулса й, но се страхувам, че ще я събудя. Ако мога да я докосна поне веднъж, да почувствам стабилния ритъм на сърцето й, ще съумея да успокоя своето, ще знам, че съм стигнал до спасителен бряг. Отвратителните сълзи ще спрат, ще си отиде и неконтролируемото тежко дишане.
	— Теса! — гърми във въздуха гласът на Ноа. Веднага си представям ярко светеща удивителна.
	Бърша яростно лицето си и се моля да се стопя в хладния пролетен въздух, преди Ноа да е влязъл.
	— Теса! — крещи пак. Сега още по-високо. Знам, че е пред парника. Стискам зъби и се моля за негово добро да не извика още веднъж.
	— О, слава богу! Трябваше да се сетя, че си тук! — възкликва и нахлува. Гласът му е подивял от облекчение.
	— Ще си затвориш ли вече устата! Току-що заспа — прошепвам грубо и поглеждам момичето в скута ми.
	Ноа е последният човек, който искам да ме вижда такъв, но знам, че очите ми са червени, че следите от сълзите са видими, че бузите ми горят.
	Мамка му, не мога дори да го мразя тоя нещастен задник, защото той умишлено не гледа в мен, за да не ме поставя в неловко положение. От друга страна, една малка част от мен го мрази още повече, защото е толкова… обезсърчително добър.
	— Тя… — започва. Ноа се озърта из парника, поглежда я. — Трябваше да се сетя, че ще дойде тук. Тя винаги идваше тук, когато… — замлъква. Прибира русата си коса от челото и за моя огромна изненада прави крачка назад към вратата. — Ще бъда в къщата — казва уморено, раменете му се отпускат и той затваря вратата. Тихо и внимателно.


>	Теса

	От половин час ми досажда, върви подире ми, гледа ме в огледалото, докато си слагам грим и си навивам косата с маша, докосва ме и ме мачка при всяка възможност.
	— Теса, бебо — пъшка за пореден път. — Обичам те, но наистина трябва да побързаш, за да не закъснеем за нашия собствен купон.
	— Знам. Просто искам да изглеждам прилично. Всички ще са там — отвръщам. Усмихвам се извинително и тайно се наслаждавам на сърдитото му лице. Обожавам, когато е начумерен по този начин — трапчинката му се появява и разведрява раздразненото му лице.
	— Прилично? Ще бъдеш в центъра на вниманието. Всички ще гледат само теб — продължава да врънка и усещам, че вече ревнува.
	— Какъв беше поводът за това парти? — питам. Прокарвам пръст по намазаната си с гланц устна. Не си спомням какво беше събитието. Знам, че всички се вълнуват, знам и че закъсняваме, защото прекалено дълго се приготвям, но не помня повода.
	Силните ръце на Хардин ме обгръщат и изведнъж си спомням какво празнуват всички. Мисълта е ужасна. Изпускам спиралата в мивката, а Хардин прошепва в ухото ми:
	— Погребението на баща ти.


	Сядам. Тялото ми е увито около Хардин. Пускам го бързо и освобождавам краката си от неговите.
	— Какво има? Какво се случи? — пита тревожно той.
	Хардин е тук, плътно до мен, а аз съм си позволила да заспя и да увия краката си около неговите. Не биваше да заспивам. Как и защо го допуснах? Не си спомням кога съм заспала. Последното, което помня, е как топлите му ръце покриха ушите ми.
	— Нищо — отвръщам. Гърлото ми гори. Озъртам се да разбера къде съм. — Жадна съм.
	Разтривам врата си и се опитвам да стана, олюлявам се и го поглеждам. Очите му са червени.
	— Сънува ли?
	Нищото пролазва в тялото ми и се намърдва точно под ребрата. Така се настанява, сякаш няма никакво намерение да си ходи. Нищото изпълва най-дълбоката празнина в тялото ми.
	— Седни — казва. Опитва се да ме хване за ръката, но пръстите му изгарят кожата ми. Измъквам ръката си.
	— Моля те, недей — настоявам тихо.
	Сърдитият и сладък Хардин от съня ми го няма. Сега съм лице в лице с другия Хардин, онзи, който ме захвърля и после се връща, за да си отиде пак. Онова беше безсмислен сън. Това тук е реалност. Знам защо го прави, но това не значи, че искам да се занимавам с тези проблеми точно сега.
	Той отпуска сразен глава, ръката му пада до тялото, подпира се да стане, но коляното му се забива още по-дълбоко в калта. Докато се опитва да се хване с една ръка за парапета, аз умишлено извръщам поглед.
	— Не знам какво да правя — казва нежно.
	— Нищо не трябва да правиш — промърморвам и събирам цялата си сила, за да накарам краката си да ме отведат до вратата, а после и навън в проливния дъжд.
	Към средата на двора съм, когато чувам стъпките му зад себе си. Не смее да ме доближи, за което съм му благодарна, защото предпочитам да е далеч от мен, искам да се чувствам в безопасност. Имам нужда от пространство да дишам, от време, за да мисля, и определено нямам нужда от неговото присъствие тук.
	Отварям задната врата на къщата и калта по краката ми веднага оставя грозни петна по килима. Не искам дори да си представя как ще реагира майка ми. Вместо да стоя и да чакам да дойде да крещи, започвам да се събличам. Свалям всичко и оставам само по бикини и сутиен, останалите дрехи лежат на купчина на мокрия цимент на верандата. После старателно бърша краката си и влизам.
	Стъпалата ми скърцат по пода на кухнята, когато задната врата се отваря и Хардин влиза с обувките, вкарвайки всичката кал от двора. Колко е глупаво да се тревожа за такава дреболия, каквато представляват няколко кални петна. Липсват ми дните, когато нещо подобно или пък някоя неприбрана дреха беше единственият ми проблем.
	— Теса? Чу ли ме? — гласът прекъсва вътрешната ми дискусия за калта и реда. Примигам и забелязвам Ноа. Стои в коридора по мокри дрехи, бос.
	— Извинявай, не те чух.
	— Няма проблем. Искаш ли да си вземеш душ?
	Кимам. Той влиза в банята. Шумът от падащата вода ме тегли, но гласът на Хардин ме спира.
	— Той няма да ти помага да се къпеш.
	Не отговарям. Разбира се, че няма да ми помага. Защо да го прави?
	Хардин минава покрай мен и оставя кални следи в банята.
	— Съжалявам, но това няма да се случи.
	Съзнанието ми не осъществява връзка с тялото. Поне така ми се струва, защото изпадам в истеричен смях при вида на калните следи, които оставя навсякъде. Не само в къщата на майка ми. Където и да отиде, след него е кал. Всичко след него е в хаос. В това число и аз, аз съм най-големият хаос, който е загърбвал, аз съм калното петно, което остави.
	Хардин изчезва в банята и казва на Ноа:
	— Тя е полугола, а ти мислиш да я къпеш ли? Не, няма да стане. Няма да стоиш тук, докато се къпе. Мамка му, това няма да се случи.
	— Само се опитвам да й помогна, а ти правиш проблем за…
	Влизам в банята и ги разбутвам:
	— Излезте. И двамата — нареждам. Гласът ми е монотонен, равен. — Ходете да се карате на друго място.
	Избутвам ги навън и затварям вратата. Заключвам и се моля Хардин да не реши да впише и тази врата в списъка с разрушенията си.
	Събличам бельото си и влизам под водата. Гореща е. Прекалено гореща. Покрита съм със слоеве мръсотия. Не мога да понеса мисълта, че има кал дори под ноктите ми. И в косата. Навсякъде.
	И най-ужасното е, че колкото и да търкам, мръсотията си остава полепнала по тялото ми.


>	Хардин

	— Какво съм виновен, че се беше съблякла? При тези обстоятелства, предвид хаоса, ада, в който са всички, ти се тревожиш, че съм видял тялото й? — укорът в гласа му ме моли да го удуша със здравата си ръка.
	— Не е… Не е само тава.
	Става дума за толкова много други неща, които със сигурност няма да му кажа. Опитвам се да сложа ръце в джобовете си, но гипсът ми пречи, затова пак ги скръствам отпред. Не знам какво да правя с ръцете си ли?
	— Нямам представа какво е станало с вас двамата, но не можеш да ме виниш, че искам да й помогна. Познаваме се от деца и никога не съм я виждал такава — неодобрително клати глава Ноа.
	— Нищо няма да обсъждам с теб. Не играем в един отбор.
	— Но не трябва и да сме врагове. Искам най-доброто за нея, ти също. Аз не съм заплаха. Не съм чак толкова тъп. Не си въобразявам, че Теса някога би избрала мен… Все още я обичам… защото… просто винаги ще я обичам, но не както я обичаш ти.
	Бих разбрал думите му много по-добре, ако не бях прекарал последните осем месеца да мразя жалкия му задник. Не казвам нищо. Облегнал съм гръб на стената до банята и чакам водата да спре.
	— Пак сте скъсали, нали? — Честно, това момче или е много любопитно, или не знае кога да спре.
	— Очевидно — отвръщам, затварям очи и отпускам глава назад.
	— Не искам да си вра носа във вашите неща, но се надявам да ми кажеш за Ричард. Как се е оказал в апартамента ти? Не разбирам.
	— Когато Теса замина за Сиатъл, той остана да живее при мен. Нямаше къде да отиде, така че му позволих. Когато тръгнахме за Лондон, той влезе в клиника за наркомани. Затова си представи изненадата на всички, задето се е оказал мъртъв на пода в банята ми.
	Вратата се отваря. Теса излиза, минава покрай нас, без да каже и дума. Само по хавлия, увита около тялото й. Ноа никога не я е виждал гола. Никой друг мъж не я е виждал гола и съвсем егоистично се надявам това да си остане така. Знам, че сега не бива да мисля за такива неща, но не мога инак.


	Влизам в кухнята за вода и да се порадвам на малко тишина, когато Карол се обажда зад гърба ми с мек, дори срамежлив глас:
	— Хардин, може ли да поговорим за минутка?
	Тонът й вече ме притеснява, а още не сме започнали да говорим.
	— Да, разбира се — отвръщам и правя крачка назад. На прилично и безопасно разстояние.
	Не усещам кога съм опрял гръб до стената на кухнята. Изражението й е напрегнато и знам, че разговорът ще постави и двама ни в неловко положение.
	— Исках да поговорим за снощи.
	Отмествам очи от нейните и поглеждам в краката си. Нямам представа как ще продължи този разговор, но тя вече е успяла да прибере косата си и да изчисти размазалия се под очите й грим.
	— Не знам какво ми стана. Не биваше да си позволявам да се държа така пред теб. Беше ужасно глупаво и аз…
	— Няма проблем — казвам с надеждата да я накарам да млъкне.
	— Не, не е като да няма проблем. Искам да поясня, че нищо не се е променило. Аз все още държа да стоиш настрана от дъщеря ми.
	Поглеждам я в очите. Не че съм очаквал да чуя нещо друго.
	— Ще ми се да мога да ти обещая, че ще те послушам. Но не мога. Знам, че не ме харесваш — казвам. Не мога да не се засмея на твърде неизразителния глагол. — Исках да кажа, знам, че ме мразиш. Това го разбирам, но ти също си наясно, че твоето мнение няма никакво значение за мен. Просто така стоят нещата.
	Тук обаче тя ме изненадва: започва да се смее с мен. В смеха й — както и в моя — има болка, ниско вибрираща, натрапчива, на моменти кънтяща болка.
	— Ти си същият като него. Говориш ми по същия начин, както той говореше на родителите ми. На Ричард никога не му пукаше какво другите мислят или казват за него. И виж докъде стигна.
	— Аз не съм Ричард — казвам рязко.
	Наистина се опитвам да съм възпитан и мил, но тя превръща задачата в крайно трудна. Искам да проверя какво прави Теса — притеснявам се, когато Ноа се навърта наоколо.
	— Трябва да се опиташ да видиш всичко това в някаква перспектива, Хардин. Аз поддържах такава отровна, убиваща връзка години наред и знам какъв е финалът. Не искам Теса да преживява такъв край. И ако я обичаше, както казваш, и ти не би искал това. — Поглежда ме и чака някаква реакция от мен. Такава липсва и тя продължава: — Може би няма да ми повярваш, но й желая най-доброто. Отгледах я така, че да е независима от никой мъж, защото аз бях зависима. А след това стана много трудно. Но… погледни я сега. Тя е едва на деветнадесет и всеки път, когато си отиваш, се превръща в… празно нищо.
	— Аз…
	— Нека довърша — въздъхва. — Всъщност й завиждах. Знам колко съм жалка, но част от мен й завиждаше, защото ти винаги се връщаш при нея. Ричард никога не го направи. Но всеки път, когато я оставяше, все повече се убеждавах, че ще приключите като нас, защото макар и да се завръщаш, ти не оставаш. Ако искаш един ден Теса да бъде като мен — самотна и изпълнена с омраза, тогава продължавай по този начин, по който постъпваш и сега. Но аз мога да те уверя, че ще стане точно така, както вече ти казах.
	Мразя начина, по който изглеждам в очите на Карол, но още повече мразя, когато е права. Да, аз винаги я напускам, после винаги се връщам и чакам да се почувства щастлива и спокойна, след което пак я напускам.
	— Всичко зависи от теб, Хардин. Ти си единственият човек, който тя ще послуша, а моята дъщеря те обича прекалено много, за да мисли за себе си и за доброто си.
	Знам. Обича ме. И именно защото ме обича, няма да свършим като родителите й.
	— Не можеш да й дадеш това, от което има нужда, само я възпираш да намери някой, който ще й го даде.
	В този момент чувам вратата на спалнята на Теса.
	— Ще видиш, Карол, ще видиш… — казвам и вадя празна чаша от шкафа. Наливам вода за Теса и си казвам, че мога да обърна хода на събитията, да докажа на всички, че грешат, в това число и на себе си.
	Знам, че мога да докажа.


>	Теса

	След душа се чувствам по-малко луда. Или може би се дължи на краткия сън в парника. Или на тишината, която най-сетне ми беше предоставена. Не знам защо, но сега мога да видя света малко по-ясно. Съвсем малко по-ясно, но това ми дава надежда, че с всеки изминал ден ще става по-добре и че ще има повече спокойствие в душата си.
	— Влизам — казва Хардин и нахлува, преди да съм му разрешила.
	Обличам чиста тениска и сядам на леглото.
	— Донесох ти още вода — казва. Слага пълната чаша на нощното шкафче и сяда на другия край на малкото легло. Докато бях в банята, измислих цяла реч за пред него, но сега когато е тук, не си спомням и дума.
	— Благодаря — това се сещам да кажа.
	— По-добре ли се чувстваш?
	Усещам колко е предпазлив. Предполагам, че изглеждам много слаба и чуплива. Би трябвало да се чувствам победена, ядосана, тъжна, объркана, но работата е там, че не изпитвам нищо. Една голяма, дълбока пулсираща дупка, пълна с нищо. И става все по-голяма с всяка изминала секунда.
	По време на дългия душ — дори когато водата стана студена — успях да погледна на нещата от друг ъгъл. Мислех как животът ми се е превърнал в черна дупка, пълна с нищо. Абсолютно нищо. Тази мисъл никак не ми харесва, затова начертах правилното решение, но сега не мога да намеря думите, които падат като разсипани из съзнанието ми и не мога да ги подредя. Вероятно точно това значи да си изгубиш акъла.
	— Надявам се да е така.
	Какво? На какво се надява?
	— Да се чувстваш по-добре — отговаря на незададения ми въпрос. Не ми харесва, че е толкова силно свързан с мен, че знае какво чувствам и мисля дори когато аз самата не знам.
	— Малко — отвръщам. Забивам поглед в стената.
	По-лесно е да се фокусирам върху нея, отколкото да срещна зелените му очи, това зелено, което от самото начало се ужасявах, че може да загубя. Помня онова време, когато лежахме в леглото и се молех за още един час, за още ден, за още седмица, може би месец, прекаран в присъствието на тези очи, впити в моите. Молех се да се вразуми и да ме поиска завинаги, така както го исках аз, но не желая да чувствам това отчаяние, не желая да ме залива копнеж по още малко откраднато време. Не и когато става дума за него. Искам да си седя тук с моето голямо нищо, на тишина и спокойствие. И може би един ден ще стана друга, че бъда друг човек, ще се превърна в личността, която исках да бъда, преди да замина за колежа. Няма го вече това момиче. То си купи билет директно за ада и сега си седи там и тихо си гори.
	— Искам да знаеш колко много съжалявам за всичко, Теса. Трябваше да се върна с теб. Не биваше да слагам край заради моите собствени проблеми. Трябваше да ти позволя да ми помогнеш, така както в момента аз искам да ти помогна. Сега разбирам как си се чувствала, когато постоянно си се надявала да ми помогнеш, а аз съм те отблъсквал.
	— Хардин… — прошепвам, но не знам какво да кажа след тези му думи.
	— Не, Теса, нека го изрека. Обещавам ти, че този път ще е различно. Никога повече няма да се случи. Съжалявам, че точно смъртта на баща ти трябваше да ме накара да разбера колко силно се нуждая от теб, но няма да избягам пак, няма да те пренебрегна, няма да изчезна в себе си. Кълна се.
	Отчаянието в гласа му ми е прекалено познато. Също и това изречение. Чувала съм го десетки пъти. От неговата уста.
	— Не мога — отговарям спокойно. — Съжалявам, Хардин, но наистина не мога.
	Той се премества до мен и пада на колене. Изцапва килима и там.
	— Не можеш… какво не можеш? Знам, че ще е нужно време, но мога да чакам да излезеш от това състояние, да те напусне тъгата. Мога и искам да направя всичко. Искам да кажа абсолютно всичко.
	— Не можем. Никога не сме могли — отвръщам. Гласът ми пак е равен. Май роботът Теса ще се позадържи. Нямам сила да влагам емоция в думите си.
	— Можем да се оженим… — изрича. Мисля, че е изненадан от собствените си думи, но не си ги взема обратно. Дългите му пръсти се увиват около двете ми китки. — Теса, можем да се оженим. Още утре, ако се съгласиш. Ще облека костюм и всичко останало.
	Думите, които истерично чаках да чуя от устата му, най-сетне изпълват слуха ми, но не ги усещам. Чувам ги съвсем ясно, но не ги чувствам.
	— Не можем — клатя глава.
	Той е все по-отчаян.
	— Имам пари, имам пари да платя за сватбата, Теса. И ще я направим, където пожелаеш. Можеш да си купиш най-красивата рокля на света. И цветя. Няма да се оплача от нищо — говори, а гласът му е все по-висок, ехото се блъска в стените.
	— Не става дума за това. Просто не е правилно.
	Иска ми се да мога да гравирам думите му в сърцето си, да гравирам и френетичния му, дори развълнуван глас и да ги отнеса в миналото. В онова минало, когато не можех да видя колко разрушителна е тази връзка, когато бих дала всичко, за да чуя точно тези думи.
	— Какво ще кажеш, Теса? Знам, че го искаш. Казвала си ми го много пъти.
	В очите му виждам каква борба се води у него и ми се иска да направя нещо, за да успокоя болката му, но не мога.
	— Нямам нищо, Хардин, не мога нищо да ти дам, защото ти вече си го взел. Съжалявам, но нищичко не е останало.
	Празнината в мен расте все повече и поглъща цялото ми същество, но никога не съм била така благодарна, задето съм напълно безчувствена. Ако можех да усетя това, което казва Хардин, то би ме убило, със сигурност би ме убило, а нали неотдавна реших, че искам да живея. Не се гордея с черните мисли, които ми минаха през ума, докато бях в парника, но успях да ги преодолея доста бързо, и то съвсем сама, докато седях на пода в банята под студената вода.
	— Не искам да вземам нищо от теб, а само да ти дам точно това, от което се нуждаеш — настоява. Бори се за въздух и звукът е толкова ужасен, че почти съм готова да се съглася с всичко… само и само да не се налага да го чувам втори път в живота си.
	— Омъжи се за мен, Тес! Моля те, омъжи се за мен. Обещавам, никога повече няма да направя такова нещо. Можем да бъдем заедно завинаги. Ще бъдем съпруг и съпруга. Знам, че си прекалено добра за мен, но знам и че не сме като останалите. Ти и аз сме различни. Не сме като моите шибани родители, не сме и като твоите. Можем да се справим. Просто ме послушай този последен път…
	— Погледни ни. Виж ме каква съм станала, коя съм станала. Не искам това в живота си повече.
	— Не, не, не — отхвърля. Той става и крачи из стаята. — Не е така. Позволи ми да ти се реванширам.
	Започва да скубе косата си.
	— Хардин, моля те, успокой се. Съжалявам за всичко, което ти причиних. И най-много съжалявам за това, че обърках живота ти и го направих толкова сложен. Съжалявам за караниците, за скандалите, за събиранията и разделите, но трябва да проумееш, че това няма да проработи. — На устните ми се появява жалка усмивка. — Мислех си, че мога да го накарам да проработи, смятах, че любовта ни е като тази в романите, въобразявах си, че колкото и да е силна, бърза, груба и сурова, ще оцелея, за да мога един ден да разкажа историята ни.
	— Ние ще съумеем да оцелеем — думите му са удавени. Не мога да го погледна, защото знам какво ще видя.
	— Точно там е работата, Хардин. Не искам да оцелявам. Искам да живея.
	Думите ми удрят нещо в него и той спира да крачи. Ръцете му падат до тялото.
	— Не мога да те пусна да си идеш. Знаеш го много добре. Винаги се връщам при теб. Трябваше да си сигурна, че ще се върна. Щях да се върна от Лондон и…
	— Не мога да пропилея живота си, чакайки те да се връщаш. И ще е егоистично да искам от теб да пилееш времето си, за да бягаш от мен. От нас.
	Но сега пак се обърквам. Обърквам се, защото не си спомням някога да са ми минавали такива мисли. Всички мои мисли досега бяха в полза на Хардин, въртяха се около вярата ми, че мога да го направя по-добър — по отношение на самия себе си и към мен, че мога да го накарам да остане. Не знам откъде идват тези думи, но не мога да пренебрегна спокойствието, което ми носят, докато ги произнасям. Сега виждам нещата по-ясно.
	— Не мога да съществувам без теб — казва за милионен път, а в същото време прави точно обратното: държи ме настрани. Изключва ме от живота си.
	— Можеш. Ще бъдеш по-щастлив и ще имаш един вътрешен конфликт по-малко. Така ще е по-лесно. Ти сам го каза.
	Наистина мисля, че ще е по-щастлив без мен, без постоянните ни битки и раздели. Може да се фокусира върху себе си и това как да контролира гнева си към двамата си бащи. И един ден може и да бъде щастлив. Обичам го и искам това да се случи, искам да е щастлив, макар и без мен.
	Ръцете му се свиват в юмруци, притиска ги до челото си и стиска зъби.
	— Не!
	Обичам го. Винаги ще обичам този мъж, но се изчерпах. Не мога да бъда горивото, което да разпалва огъня в него, при положение че всеки път той идва, излива кофа с вода и го гаси.
	— Борихме се, Хардин, но мисля, че е време да спрем.
	— Не, не!
	Очите му оглеждат стаята и знам какво иска да направи. Преди още да го е направил. Ето защо не съм изненадана, когато виждам как малката лампа полетява към стената и се разбива. Не помръдвам, не мигам дори. Прекалено ми е познато. Затова решавам: — не мога да се конфронтирам с него. Не мога дори да се конфронтирам със себе си. Не мога. Нямам си доверие дори за елементарно нещо като това да го прегърна през раменете, прошепвайки му утешителни думи.
	— Ти искаше това, Хардин? Забрави ли? Върни се към предишното си решение. Просто си припомни защо не ме пожела тогава. Спомни си защо ме качи сама на самолета за Америка. Сама.
	— Не мога без теб. Имам нужда от теб. В моя живот — повтаря пак. И пак.
	— Аз мога да остана в живота ти, но не и така.
	— Сериозно ли ми предлагаш да си останем приятели? — пита с отровен тон. Зелените му очи… няма ги. На тяхно място виждам само две черни топчета, в които се трупа гняв. Не ме изчаква да отговоря: — Не може да бъдем приятели след всичко, което се случи. Никога няма да мога да бъда в една стая с теб и в същото време да знам, че не съм с теб. Ти си всичко за мен, не ме обиждай с предложението „да си останем приятели“. Не го мислиш. Ти ме обичаш, Теса — настоява. Поглежда ме в очите. — Обичаш ли ме?
	Нищото в гърдите ми започва да се пука, а аз отчаяно искам да го задържа. Ако започна да усещам, ще боли, това ще ме събори.
	— Да — думата излиза от устните ми като дъх. Той пак пада на колене пред мен. — Обичам те, Хардин, но не можем да продължаваме да си причиняваме това.
	Не искам да се карам с него, не искам да го наранявам, но той е виновен за цялото това положение. Щях да му дам всичко. По дяволите, та аз му дадох всичко, а той не го искаше. Когато стана трудно, не намери сили да пребори демоните си заради мен. Отказваше се всеки път. Всеки път.
	— Как ще оцелея без теб? — пита. Плаче пред очите ми, а аз преглъщам сълзите си, преглъщам и тежката буца, породена от вината, заклещила гърлото ми. — Не мога, няма да мога. Не можеш да захвърлиш всичко това, не можеш да захвърлиш мен, защото минаваш през труден период. Позволи ми да съм до теб и да го преодолеем заедно. Не ме отблъсквай.
	Съзнанието ми пак се е откъснало от тялото и аз започвам да се смея. Не е весел смях. Начупен, болен, саркастичен смях, породен от думите му. Току-що ме помоли за нещо, за което го молех аз, а сега дори не осъзнава, че ситуацията е същата, но ролите са разменени.
	— Аз моля за това, откакто сме се запознали — припомням му. Обичам го и не искам да го боли, но трябва да сложа точка. Веднъж завинаги. Ако не го направя, няма да оживея.
	— Знам — отвръща. Главата му опира в коляното ми. Тялото му трепери. — Съжалявам. Съжалявам.
	Нищото се изплъзва прекалено бързо от тялото ми, не мога да го спра. Не искам да изпитвам това, не искам да усещам болката му, не желая да чувам думите, които винаги съм бленувала да чуя, думите, които съм чакала цяла вечност.
	— Всичко ще е наред. Когато излезеш от това състояние, ще бъде наред.
	Не съм сигурна, че казва точно това, но не искам да го моля да повтори, защото не мисля, че мога да понеса отново тази болка.
	Ето, точно това мразя в нашата връзка — каквото и да ми направи, аз винаги намирам начин да обвиня себе си за неговата болка.
	Усещам, че някой се движи край вратата, и кимам с глава към Ноа, за да го уверя, че съм добре. Не, не съм добре. Не съм добре от доста време и за разлика от друг път сега не изпитвам потребност да съм добре. Очите на Ноа се преместват към счупената лампа, а аз го моля с очи да излезе и да не се обажда, да ме остави да преживея този миг.
	Този последен миг, в който за последен път чувствам тялото на Хардин до своето. Искам да запомня усещането за опряната му в коленете ми глава, за извивките на татуировките му.
	— Съжалявам, че не успях да те поправя — казвам и нежно галя мократа му коса.
	— И аз — проплаква някъде в крака ми.


>	Теса

	— Майко, кой плаща за погребението? — питам. Не искам да звуча грубо, но нямам баби и дядовци, нито лели и чичовци. Майка ми няма братя и сестри, както и баща ми. Знам, че майка ми не може да си позволи погребение, и се притеснявам, че го прави само за пред приятелите си в църквата, за пред хората.
	Не желая да обличам черната рокля, която майка ми е купила, не желая да нося и тези черни обувки, които със сигурност не може да си позволи, но най-вече не желая да видя как заравят баща ми.
	Майка ми се поколебава, червилото излиза на около милиметър над контура на устната й, но после ме поглежда в огледалото и казва:
	— Не знам.
	Обръщам се и я гледам недоверчиво. Имам предвид, че мога да събера достатъчно енергия, за да й покажа, че не ми се вярва. Или просто изпитвам някакво вяло любопитство?
	— Ти не знаеш?
	Наблюдавам я. Очите й са подпухнали. Осъзнавам, че приема смъртта му много по-тежко, отколкото би си признала.
	— Няма нужда да дискутираме финансите, Тереза — казва сърдито и тръгва към кухнята, което означава край на разговора. Кимам, така е, сега не е време за кавги. Не и днес. И бездруго ще е много тежък ден.
	Искам да знам какво си е мислил баща ми, когато е забивал онази спринцовка във вената си. Наясно съм, че беше наркоман. Вероятно е осъзнавал това, което е знаел години преди да забоде иглата, но все още не мога да разбера защо трябва да правиш нещо с пълното съзнание, че то може да те убие.
	През последните три дни след разговора ми с Хардин започнах да възвръщам съзнанието си. Не, не напълно. Страхувам се, че част от мен ще остане повредена завинаги.
	От три дни той спи у семейство Портър. Това беше огромна изненада за мен и за тях, понеже никога не са приемали в дома си човек, който няма членска карта за градския клуб. Много ми се иска да бях видяла изражението на лицето на госпожа Портър, когато Ноа е завел Хардин у тях. Не мога да си представя как се разбират Хардин и Ноа, дали изобщо се разбират, но знам, че Хардин трябва да е бил много наранен от начина, по който го отхвърлих, за да се съгласи да приеме гостоприемството на Ноа.
	Тежестта, породена от тъгата, е все още там, скрита зад бариерата на нищото. Усещам как се опитва да събори стената, иска да ме съсипе, да ме метне през ръба и да ме тласне към безумие. Изпитвах истински ужас, че след това, което се случи с Хардин, болката ще победи, но съм благодарна, че стана точно обратното. Странно е, че той е толкова близо до къщата ни, а дори не се е опитал да припари.
	Имам нужда от време и пространство и той го знае. Но от друга страна, не е добър в това да дава на хората време. Не и като сега, а като се замисля, преди не съм имала такава огромна нужда от време и пространство, каквато изпитвам в момента.
	На вратата се чука. Оправям набързо черните си чорапи и се поглеждам в огледалото. Навеждам се напред и изучавам очите си отблизо. Улавям някаква разлика… не мога да я опиша… изглеждат… по-сурови? Тъжни? Не съм сигурна, но напълно пасват на жалката ми усмивка.
	Ако все още не бях полулуда, щях да се замисля малко повече за външния си вид.
	— Тереза! — крещи раздразнено майка ми точно когато излизам в коридора.
	От тона й веднага съдя, че е Хардин. Да, той ми дава пространството, за което помолих, но очаквам, че днес ще дойде. Днес е погребението.
	Но когато взимам чупката в коридора, застивам на място. Изненадана съм, приятно изненадана, че на входната врата ме чака Зед.
	Той ме поглежда в очите. Струва ми се несигурен, но когато устните ми се извиват в усмивка, лицето му грейва от щастие, озарена от онази усмивка, която толкова много харесвам… когато езикът му леко се подава между зъбите.
	— Какво правиш тук? — питам, каня го да влезе и ръцете ми се увиват около врата му. Той също ме прегръща, прекалено силно, и аз започвам драматично да кашлям.
	— Извинявай, не съм те виждал от толкова много време — смее се той и приятният звук веднага разведрява настроението ми.
	Не се бях сещала за него и почти изпитвам вина, задето лицето му не изникна нито веднъж в съзнанието ми, но сега се радвам, че е тук. Присъствието му е едно напомняне, че светът не е спрял да се върти, въпреки загубата ми. Моята загуба. Не смея дори да призная пред себе си коя загуба преживявам по-тежко.
	— Така е — казвам и после се сещам за причината, която ме отдалечи от Зед. Ето защо внимателно поглеждам към вратата. Не искам кървави побоища върху перфектно окосената ливада на майка ми.
	— Хардин е тук. Не, не в къщата, а няколко врати от нас — казвам.
	— Знам.
	— Знаеш?
	Майка ми ме поглежда въпросително и изчезва в кухнята, за да ни остави насаме. Съзнанието ми реагира по-бавно на факта, че Зед е тук. Не съм му се обаждала, не познаваше баща ми. Как е разбрал за него и за случилото се? Може да е от новините или нещо такова, но Зед едва ли би забелязал.
	— Той ми се обади — отвръща. При тези думи на Зед очите ми се стрелват към неговите. — Той ми каза да дойда да те видя. Не си на стария телефон, така че се наложи да му повярвам.
	Не съм сигурна какво да му кажа, но започвам да търся какъв е тайният мотив тук.
	— Няма проблем, нали? — пита. Протяга ръка, но се спира, преди да ме докосне. — Не се сърдиш, че съм тук? Мога да си тръгна, ако ти идва в повечко. Той каза, че имаш нужда от приятел. Разбрах, че е нещо сериозно, за да се стигне дотам, че да се обади точно на мен. На мен… от всички възможни хора.
	Зед се усмихва, но аз знам, че говори сериозно. Защо Хардин се е обадил на него, а не на Ландън? Всъщност Ландън идва, така че… защо Хардин го е помолил да дойде при мен?
	Не мога да се отърся от подозрението си, че това е някаква клопка. Не искам да го обвинявам, че точно сега прави някакви кроежи, но е вършил и по-голямо зло. Не, не мога да забравя всичките злини, които успя да сътвори, нито мога да пренебрегна факта, че винаги — зад всяка негова постъпка — е имало мотив. Начинът, по който е действал с мен, винаги е бил преценяван от някакъв негов си, скрит и много изкривен ъгъл. Но най-много ме нарани предложението му за брак. Преди ми отказваше дори да говорим на тази тема, но за сметка на това и двата пъти, когато отчаяно искаше нещо от мен, веднага предложи брак. Единия път, когато беше много пиян, в опита си да ме накара да остана и да не замина за Сиатъл. После си взе думите обратно, както прави винаги. Ако сега се бях съгласила и се бях събудила до него на другата сутрин, пак щеше да си ги вземе обратно. Хардин е едно голямо нарушено обещание. От мига, в който го видях. Единственото по-лошо от това да живееш с човек, който не иска брак, е да живееш с човек, който би се оженил за теб, за да спечели битката — не войната, — а не защото истински желае да бъде твой съпруг.
	Трябва да забравя за това нелепо предложение, иначе ще продължа да си въобразявам и да си представям Хардин в костюм на нашата сватба. Неканената, тайно промъкнала се мисъл ме кара да се смея и облеченият в костюм Хардин изчезва от съзнанието ми, бивайки заменен от другия Хардин — в черна тениска, джинси и кубинки дори на сватбата ни. Но няма да има проблем за мен, и така бих го приела.
	Бих.
	Трябва да спра с тези фантазии — не ми помагат да възвърна разума си. Но ето че още една се промъква тайно: Хардин държи чаша вино; забелязвам халката на пръста му. Смее се, смее се толкова силно, че чак главата му се измята назад. И е така очарователен.
	Избутвам и тази.
	И идва нова: усмивката му се промъква в съзнанието ми. Представям си как излива вино върху тениската си. Вероятно би облякъл бяла само за да дразни майка ми. После внимателно ще се освободи от ръцете ми (защото аз съм започнала вече да попивам петното) и ще каже нещо от сорта: „Знаех си, че не биваше да се обличам в бяло днес.“ А аз бих се смяла, бих сложила пръсти върху устните му, а той нежно би целунал връхчето на всеки пръст. Неговите пръсти биха се задържали върху халката ми и Хардин би се усмихнал гордо и щастливо.
	— Добре ли си? — нахлува гласът на Зед в щастливата ми лудост.
	— Да — отвръщам. Клатя глава, за да разкарам от съзнанието си най-съвършения образ на света и най-пленителната усмивка. Приближавам се към Зед.
	— Извинявай, не съм съвсем на себе си тези дни.
	— Ако беше на себе си, щях да започна да се притеснявам.
	Прегръща ме успокоително през раменете и сега вече не съм изненадана, че е минал цялото това разстояние да ме види. И колкото повече мисля, толкова повече си припомням: Зед винаги е бил до мен, когато съм имала нужда от подкрепа. Дори когато не съм искала или настоявала, той е бил там, като фон.
	В сянката на Хардин.


>	Хардин

	Ноа е толкова досаден, наистина не знам как Теса го е търпяла през всичките тези години. Започвам да си мисля, че се е криела в парника от Ноа, а не от Ричард. И ако случаят е такъв, напълно я разбирам. Изкушавам се да ида там и да се покрия зад някой храст, за да не се налага да го гледам и слушам.
	— Не мисля, че беше добра идея да се обаждаш на това момче точно сега — казва Ноа от дивана срещу огромната всекидневна на родителите си. — Никак не ми харесва. И теб не харесвам, но той… той е в пъти по-лош от теб.
	— Млъкни — отвръщам почти страдалчески и се залавям с обичайното си през последните три дни занимание: да гледам странната възглавничка върху фотьойла, от който почти не съм мърдал.
	— Просто казвам. Не разбирам защо му се обади, при положение че го мразиш толкова много.
	Наистина не знае кога да спре. Мразя този град! Как е възможно да няма хотел в радиус от двадесет километра.
	— Защото… тя не го мрази — въздъхвам раздразнено. — Тя му има доверие, макар че не трябва. Сега й е нужен приятел. Трябва да има някой до нея, щом като не иска да ме вижда.
	— Ами аз? Или Ландън? — Ноа взима кутия със сода. Дори начинът, по който я отваря, е трудно поносим.
	Не искам да казвам на Ноа за притесненията си, че Теса ще хукне обратно към него, защото ще предпочете една стабилна връзка с чистичкия Ноа… пред каквото и да е с мен. А що се касае до Ландън, е, никога няма да го призная пред него, но сега ми се иска да бъде мой приятел. Имам някаква потребност от него. Всъщност много голяма потребност да бъде до мен, защото с изключение на Теса си нямам никого другиго. А Теса… нея дори я нямам, следователно не мога да си позволя да загубя и Ландън.
	— Аз пак не разбирам. Ако я харесва, защо искаш да е край нея? Ти си ревнив мъж и си вещ в изкуството да крадеш чуждите приятелки.
	— Ха-ха.
	Въртя очи и се заглеждам през скъпарските прозорци. Къщата на семейство Портър е най-голямата на тази улица. Може би е най-голямата в целия лайнян град. Не искам Ноа да остава с грешно впечатление. Все още го мразя и му позволявам да се навърта около мен, защото Теса иска пространство, но не желая и да се отдалечавам прекалено много.
	— Как така изведнъж започна да ти пука за мен? Защо го играеш мил и дружелюбен? Знам, че ме мразиш така, както те мразя и аз — казвам. Поглеждам глупавата му жилетка и официалните обувки. Какво повече да добавя?
	— Не съм загрижен за теб, а за Теса. Искам да е щастлива. Отне ми много време да преодолея всичко, което се случи между нас, защото бях свикнал с нея. Беше ми удобно и спокойно с нея, а и тя се чувстваше така. Затова не разбирах как е възможно да предпочете някого като теб. И все още не разбирам. Виждам колко се е променила, откакто те познава. Не към лошо, напротив. Промяната у нея е положителна — уточнява. Тук даже ми се усмихва. — Е, може би с изключение на тази седмица.
	Как е възможно да мисли за мен така? Та аз не съм направил нищо за нея. Само я наранявам. От мига, в който нахлух с челен удар в живота й.
	— Е, стига толкова сприятеляване за днес. Благодаря ти, че не се държа като задник.
	Ставам и отивам в кухнята, където майката на Ноа разбива нещо с миксера. Откакто съм тук, не мога да спра да се изумявам и да се забавлявам от сърце и душа с начина, по който реагира всеки път, когато е в една стая с мен — не е в състояние да върже едно изречение и постоянно стиска кръстчето на верижката на врата си.
	— Остави майка ми на мира или ще те изхвърля — казва със смях Ноа. Почти се засмивам с него. Да, ако Теса не ми липсваше толкова много, бих се смял с тъпото копеле. — Ще дойдеш на погребението, нали? Може да се качиш при нас. Ще тръгнем след около час — предлага Ноа. Думите му ме карат да се закова на място.
	— Не, не мисля, че идеята е добра.
	— Защо не? Ти плати за всичко. Ти му беше приятел. Нещо като приятел. Смятам, че трябва да дойдеш.
	— Престани да говориш за това и помни, че съм те предупредил да не разправяш наляво-надясно, че аз съм платил — заплашвам. — С една дума, не го казвай пред никого.
	Ноа върти сините си очи, а аз отивам в кухнята да тормозя майка му, за да не мисля, че Теса и Зед са под един покрив.
	Как направих такава глупост?


>	Хардин

	Не помня кога за последно ходих на погребение. Сега като се замисля, съм сигурен, че не съм бил на такова събитие. Когато майката на майка ми почина, просто не ми се ходеше. Някой трябваше да излочи пиенето, а и нямаше как да не отида на купона. Защо да ходя да си казвам последно сбогом с жена, която почти не познавах. Едно знаех със сигурност — въпросната не даваше пет пари за мен. Та тя едва понасяше майка ми, какво остава за мен. Така че нямаше смисъл да ходя, да седна там и да се правя на тъжен, след като не изпитвах никаква, абсолютно никаква тъга.
	Но ето че сега съм в църквата. Седнал съм на последния ред и оплаквам смъртта на бащата на Теса. Теса, Карол, Зед и всички останали фенове на църковните служби са скупчени отпред. Само аз и една стара жена, която със сигурност не знае, че е на погребение, седим на последния ред в църквата. Зед се е настанил от едната страна на Теса, а майка й — от другата. Не съжалявам, че му се обадих. Всъщност… съжалявам, но не мога да не отбележа, че се е посъживила. Убеден съм, че това се дължи на него. Все още не прилича на моята Теса, но с всеки изминал ден се окопитва, става по-силна и ако този задник има ключ към светлинката в нея, така да бъде. Майната му.
	Вършил съм много глупости. Аз го знам, Теса го знае, майка й го знае, всеки в църквата го знае благодарение на майка й, но ще възродя нещата с моето момиче. Не ми пука дали някога ще поправя грешките от миналото си, дори настоящите си грешки, искам само да залепя счупеното в нея.
	Аз я счупих. Тя каза… че не може да ме поправи и че никога няма да може. Но не тя ме повреди, за да се налага да ме поправя. Тя ме лекуваше и докато го правеше, аз отсичах парчета от красивата й душа. Като цяло, собственоръчно я потроших, прекърших духа й, когато тя се опитваше да ме зашие и да ме направи цял. Най-противното в тази касапница е, че аз отказвах да видя колко я наранявам, как светлината в нея помръква, как става приглушена и нежива. Не, лъжа — знаех, че е така, знаех го през цялото време, но тогава нямаше значение. Доби значение едва накрая, когато успях да проумея. И когато ме отхвърли. Тогава разбрах. Удари ме като експресен влак и не можех да се мръдна от релсите дори и да се бях опитал. Защо трябваше Ричард да умре, за да видя колко глупав е бил планът ми да я отърва от себе си? Ако бях помислил, ама наистина бях помислил, щях да проумея колко е глупаво. Теса искаше мен. Винаги ме е обичала повече, отколкото заслужавам. И как й отвърнах аз? Отблъсквах я, бутах я назад, докато я накарам напълно да се откаже. И сега когато не ме иска, трябва да намеря начин да й припомня колко много ме обича.
	Седя и гледам как Зед усуква ръка около раменете й и я придърпва към себе си. Не мога дори да отвърна поглед. Очите ми са залепени върху тях и не съм способен да ги мръдна. Може би така наказвам себе си, а може би не, но какъвто и да е случаят, не съумявам да спра да гледам как Теса се обляга на рамото му и той шепне нещо в ухото й. Неговият загрижен поглед я успокоява, тя кима само веднъж и въздъхва, а той се усмихва.
	Някой сяда до мен и слага край на това изтезание.
	— Май закъсняхме… Хардин, защо си седнал тук? — пита Ландън.
	Баща ми… Кен сяда до него, а Карен тръгва сама към Теса.
	— Идете и вие. Предните редици са за хора, които Теса може да търпи — отвръщам. Поглеждам напред: от Ноа до Карол са все хора, които не понасям. В това число и Теса. Обичам я, но не мога да издържам, когато е толкова близо до Зед. Той не я познава, както я познавам аз. И не заслужава да седи до нея.
	— Престани. Теса може да… „те търпи“. Това е погребението на баща й, не забравяй — напомня Ландън.
	Усещам как баща ми… мамка му, няма да отвикна… Кен… усещам как Кен ме гледа. Този човек дори не ми е баща. Знам го от една седмица, но когато го виждам пред мен, имам чувството, че едва сега ми съобщават новината. Трябва да му кажа, трябва да потвърдя подозренията, които е изпитвал толкова дълго, да му разкрия истината за майка ми и Ванс. Нека и той да се почувства така разочарован, както съм и аз. А всъщност… аз разочарован ли бях? Не съм сигурен. Знам, че бях бесен. И все още съм, но нищо повече от това. Само гняв.
	— Как се чувстваш, сине? — пита. Ръката му се пресяга през Ландън и кацва на рамото ми.
	Трябва да му кажа, трябва да му кажа.
	— Добре съм — отвръщам. Питам се защо устата ми не иска да се подчини на съзнанието ми и да каже истината. Както винаги съм твърдял, нещастието не желае да е само, иска да си има компания, а аз никога не съм бил по-нещастен.
	— Съжалявам за случилото се. Трябваше да звъня в клиниката по-често. Кълна се, Хардин, че се обаждах да питам. Наистина. Нямах никаква представа, че е напуснал. И после вече беше прекалено късно — казва. Разочарованието и мъката в очите на Кен променят решението ми да му съобщя истината сега. — Съжалявам, че винаги се провалям в очите ти.
	Поглеждам го и заключавам, че сега не е моментът да му стоваря и това. Не сега.
	— Вината не е твоя — изричам тихо.
	Усещам очите на Теса върху себе си. Сякаш иска да привлече вниманието ми от другия край на църквата. Главата й е извъртяна назад, а ръката на Зед вече не е на рамото й. Гледа ме така, както я гледах аз, затова се налага да стисна седалката с цялата сила, останала в мен, за да не хукна към нея.
	— Не е точно така и наистина съжалявам — казва Кен и маха ръката си от рамото ми. Кафявите му очи са навлажнени. Очите на Ландън също.
	— Всичко е наред — промърморвам, но не откъсвам поглед от сивите очи, които не изпускат моите.
	— Отиди, тя има нужда от теб — предлага Ландън. Гласът му е мек.
	Не ставам, не отивам, а чакам да ми даде някакъв сигнал, макар и най-малкия сигнал, капчица емоция, която да ми подскаже, че има нужда от мен. Ако го направи, ще бъда до нея.
	Проповедникът стъпва на подиума и тя се обръща напред. Не ме вика, не ме иска, не ми дава чакания сигнал. Всъщност вече не знам дали изобщо е забелязала, че съм тук. Но преди да започна да се самосъжалявам, Карен се промъква между Теса и Зед, усмихва му се и се настанява между двамата.


>	Теса

	Усмихвам се фалшиво на поредния непознат без лице, после и на другия, и на другия, повтаряйки едно и също: колко им благодаря, че са дошли. Погребението беше кратко. Очевидно тази църква не гледа с добро око на идеята да се отдели повече внимание на един наркоман.
	Няколко сухи думи и заучени фрази, три-четири клишета… и това беше. Само още няколко души, само още няколко насила изтръгнати съболезнования. Ако още веднъж чуя какъв страхотен мъж е бил баща ми, ще започна да пищя. Ще пищя с цяло гърло в средата на тая църква, пред очите на превзетите приятелки на майка ми, повечето от които никога не са виждали баща ми. Защо са тук? И какви лъжи им е наговорила майка ми, че не спират да го хвалят?
	Не защото не мисля, че баща ми е бил добър човек. Не го познавах достатъчно добре, за да го съдя или укорявам. Но съм наясно с фактите: че ни напусна, когато бях дете, и че се върна в живота ми преди няколко месеца, и то по една огромна случайност. Ако не бях отишла с Хардин в онова студио за татуировки, вероятно никога нямаше да го срещна. Той не искаше да бъде част от живота ми. Той искаше да живее собствения си живот и да взима решения, които се въртят единствено и само около него. В това няма нищо лошо, наистина. Но не го разбирам. Не разбирам защо е избягал от отговорностите си само за да се превърне в бездомен наркоман. Спомням си как реагирах, когато Хардин ми спомена за първи път. Не можех да повярвам. И защо бях по-склонна да приема алкохолизма му, но не и зависимостта му от наркотиците? Просто акълът ми не го побираше. Мисля, че се опитвах да го накарам да изглежда по-достоен човек. В съзнанието ми. Започвам да проумявам, че Хардин е бил прав: аз съм толкова наивна. Наивна и глупава да търся доброто у хората, а те ми отвръщат по един и същи начин — доказват ми, че няма добро. Опровергават надеждите ми, внушават ми, че съм грешала. Винаги греша и вече започва да ми писва.
	— Дамите искат да дойдат у нас след погребението, така че ще ми е нужда помощта ти веднага щом се приберем — казва майка ми след последната прегръдка с непозната жена.
	— Кои са „дамите“? Откъде го познават? Изобщо познават ли го? — питам рязко.
	Не мога да контролирам раздразнението в гласа си и веднага чувствам вина, но после идва гневът, когато забелязвам как майка ми се оглежда панически, за да види дали до слуха на „дамите“ не е стигнал непочтителният ми тон.
	— Да, Тереза, някои го познаваха.
	— Нека и аз да помогна — намесва се Карен, докато излизаме навън. — Ако няма проблем, разбира се?
	Карен е усмихната, мила и съм й безкрайно признателна, че е тук. Толкова е съобразителна и сладка. Дори майка ми май я харесва.
	— О, много мило, наистина — отговаря й с усмивка и се отдалечава, за да говори с някаква жена, която също виждам за първи път.
	— Имаш ли нещо против и аз да дойда? Ако не е удобно, няма проблем. Знам, че Хардин е тук… но след като той ми се обади… — намесва се Зед.
	— Разбира се, че ще дойдеш. Мина целия този път заради мен.
	Не мога да се спра — очите ми вече сканират целия паркинг и търсят Хардин. Виждам, че Кен и Ландън се качват в колата на Кен, но Хардин не е там. Щеше ми се да бях поговорила с тях, но бяха седнали до Хардин и не исках да му отнема компанията.
	По време на погребението се притеснявах, че Хардин ще каже на Кен истината за Ванс и Триш, ще я изръси пред всички. Знам, че на Хардин му е тежко, а когато е такъв, иска някой друг да страда с него. Надявам се да запази приличие и да подбере по-подходящ момент да разкрие болезнената истина. Знам, че не е лош човек; дълбоко в себе си Хардин има усет и е добър, но е лош само когато става дума за мен. Лош избор за мен.
	Обръщам се към Зед, който дърпа някакво конче от ризата си.
	— Искаш ли да вървим пеша? Не е много далеч. Двадесет минути максимум.
	Той се съгласява и се измъкваме, преди майка ми да е успяла да ни наблъска в миниатюрната си кола. Точно сега няма да издържа затворена в такова малко пространство с нея. Търпението ми към нея започва да се изчерпва. Не искам да съм груба, но усещам как гневът ми се надига всеки път, когато майка ми приглади перфектно подредената си коса, съвършено накъдрена, разбира се.
	Със Зед вървим в мълчание десет минути, след което той нарушава тишината.
	— Искаш ли да говориш за това?
	— Не знам. Каквото и да кажа, вероятно ще прозвучи налудничаво — отвръщам. Не искам Зед да знае колко съм се побъркала през последните дни. Освен това не е питал нищо за връзката ни с Хардин, за което съм му благодарна. Всяка дискусия, касаеща Хардин и мен, е табу.
	— Опитай да видим дали ще ме изненадаш — предизвиква ме Зед с усмивка.
	— Полудяла съм.
	— В смисъл че си ядосана или наистина си полудяла?
	— И двете — опитвам се да се усмихна. — Повече съм ядосана. Мислиш ли, че е грешно и лошо да съм ядосана на баща си, задето почина? — питам. Никак не ми харесва как звучат тези думи. Знам, че е грехота, но така се чувствам. И е по-добре да изпитвам гняв, отколкото нищо. Гневът ме разсейва от основните въпроси, а аз отчаяно се нуждая да стоя далеч от тях… поне засега.
	— Не е грешно да си ядосана… но не е и правилно. Не мисля, че трябва да си му ядосана. Убеден съм, че не е знаел какво прави — казва. Зед ме поглежда, но аз извръщам очи.
	— Много добре е знаел какво прави, когато донесе дрогата в онзи апартамент. Определено не е вярвал, че ще умре, но е допускал и такава вероятност. Гледал е само как да се надруса. Не е помислил за никого, освен за себе си и за нуждата си от дрога. — Преглъщам вината, която идва с тези думи. Обичах баща си, но не искам да лъжа. Предпочитам да излея чувствата си, да се освободя от тях.
	— Не знам, Теса, не смятам, че е било точно така. Не мисля, че мога да се сърдя на някого, задето е починал, особено ако е някой от родителите.
	— Той не ме е отгледал, той ме напусна, когато бях малко момиче.
	Дали Зед знае тези неща? Не съм сигурна. Свикнала съм да говоря само с Хардин, който е наясно с всичко за мен, и понякога забравям, че останалите хора знаят единствено това, което си позволя да им кажа.
	— Може би е напуснал, защото е чувствал, че така е по-добре за майка ти и теб — казва Зед в опита си да ме успокои, но не се получава.
	Дразня се още повече, искам да пищя. Писна ми да слушам едно и също извинение от всекиго, от всички тези хора, опитващи се да ме заблудят, че искат само най-доброто за мен, но намират начин да защитят баща ми, който ме е напуснал за мое уж добро. Какъв егоист. Да зареже жена си и детето си сами!
	— Не знам — въздъхвам. — Нека не говорим повече за това.
	И не говорим. Мълчим през целия път до къщата на майка ми. Мъча се да не обръщам внимание на раздразнението в гласа й, когато пита защо съм се забавила.
	— Слава богу, че Карен е тук да ми помогне — казва, когато влизам в кухнята.
	Зед стои прав и се чуди дали да не се залови да помага. Майка ми веднага му подава кутия соленки и една чиния и само сочи с пръст, без дори да му обясни какво да прави. Кен и Ландън вече режат зеленчуци и подреждат плодове в най-красивите съдове на майка ми. Онези, които се вадят само когато трябва да се направи добро впечатление пред гостите.
	— Да, слава богу, наистина — мърморя.
	Мислех, че пролетният вятър ще ми помогне да се отърся от гнева, но това не се случва. Кухнята на майка ми е прекалено малка, прекалено претъпкана с народ и се задушавам. Освен това започват да влизат и някакви жени, облечени в най-официалните си тоалети, сякаш не са на погребение, а на парад на обноските.
	— Имам нужда от малко въздух — казвам на Зед, когато майка ми хуква по коридора да търси нещо.
	Колкото и да съм му благодарна, че мина целия тоя път да ме види, този разговор е в негов минус… и толкова. Убедена съм, че когато ми се поизбистри съзнанието, ще виждам нещата по съвсем различен начин. Но сега просто искам да съм сама.
	Задната врата изскърцва и аз псувам. Дано майка ми да не е чула, че сега ще долети да ме извлече от задния двор и да ме вкара обратно в кухнята.
	Слънцето е успяло да сътвори истинско чудо — калта е почти изсъхнала. Макар че в парника все още има мокри участъци, намирам сухи островчета, на които да стъпя. Не искам да унищожавам тези обувки, които майка ми не може да си позволи, но все пак е дала толкова пари за тях.
	Периферното ми зрение улавя някакво движение. Изпадам в паника, но след малко зад един от рафтовете забелязвам Хардин. Очите му са бистри и с много големи черни кръгове под тях. Лицето му е бледо. Обичайният блясък на тъмната му кожа е изчезнал и на негово място се е появил някакъв призрачен абаносов цвят.
	— Извинявай, не знаех, че си тук — казвам. Защо винаги бързам да се извинявам? Правя крачка назад към вратата. — Излизам.
	— Няма проблем. По принцип това е твоето скривалище, забрави ли? — отвръща. Усмихва се едва забележимо, но дори тази малка призрачна усмивка е по-истинска от десетките фалшиви озъбени лица, които видях днес.
	— Така е, но май трябва да се връщам.
	Хващам дръжката на вратата, но той веднага ме спира. В мига, в който пръстите му докосват моите, дърпам ръката си като попарена. Той си поема дъх през зъби, наранен от реакцията ми. След секунда се съвзема, хваща дръжката, за да не изляза.
	— Кажи ми защо дойде тук — пита с мек, но настоятелен тон.
	— Просто… — подхващам. След разговора със Зед нямам желание да обсъждам ужасните си мисли относно смъртта на баща ми. — Нищо няма.
	— Теса, кажи ми.
	Познава ме достатъчно добре, за да разбере, че лъжа, а аз го познавам достатъчно добре, за да разбера, че няма да ме пусне да изляза, преди да му кажа.
	Но защо да му казвам? Мога ли да му имам доверие?
	Поглеждам го. Няма как да не забележа новата риза, която е облякъл. Трябва да я е купил специално за погребението, защото знам всяка една тениска и риза, с които разполага, а няма начин да е взел някаква дреха от Ноа. И бездруго ще му е прекалено малка. Ръкавът на ризата е разкопчан заради гипса.
	— Теса — настоява. Горното копче на ризата му е разкопчано и яката е крива. Правя крачка назад.
	— Не мисля, че трябва да правим това.
	— Кое да не правим? Да говорим? Искам да знам от какво се криеш.
	Каква простичка и все пак толкова тежка молба. Крия се от всичко. Крия се от прекалено много неща — дори не мога да ги изброя. Искам да му кажа всичко, но е прекалено лесно да се плъзна назад, прилагайки утвърдения модел. Не желая да играем повече тези игри. Не мога да издържа още една обиколка из ада. Той победи, а аз се уча… уча се как да приема победата му.
	— И двамата знаем, че няма да излезеш от този парник, преди да ми кажеш, така че спести времето и енергията и на двама ни и ми кажи. — Разбирам, че се опитва да се шегува, но в очите му виждам само отчаяние.
	— Полудяла съм.
	— Разбира се, че си полудяла.
	— Искам да кажа „полудяла“ в смисъл на „бясна“.
	— Така е и редно.
	— Така е редно? — поглеждам го.
	— Да, по дяволите, така е редно. На твое място и аз щях да съм полудял.
	Не, той не разбира какво се опитвам да му кажа.
	— Бясна съм на баща ми, Хардин. Толкова съм му ядосана — казвам и чакам реакцията му.
	— Аз също.
	— Ти също?
	— Да, по дяволите, да, аз също. И ти трябва да си ядосана на това магаре. Мъртъв или не, пак е магаре.
	Не мога да спра смеха, който се плъзва между устните ми против волята ми.
	— Не мислиш ли, че е грешно и нередно, дето вече дори не мога да бъда тъжна, защото съм му ядосана, че се самоуби? Точно това направи, самоуби се, съзнателно или не, без да помисли колко души ще нарани. Знам, че е егоистично да разсъждавам така, но точно така се чувствам.
	Забивам поглед в земята. Срамувам се от думите си, но стоя зад тях и сега се чувствам много по-добре, отколкото бях там, навън, когато признанието ми увисна като грях. Надявам се думите ми да останат тук, надявам се също, ако баща ми е някъде там, горе, да не може да ги чуе.
	Хардин слага пръсти под брадичката ми и вдига главата ми.
	— Хей — изрича. Не се отдръпвам, когато ме докосва, но съм благодарна, че маха ръката си. — Не се срамувай от чувствата си. Той сам е виновен за смъртта си и никой друг не бива да поема неговата вина. Видях колко се вълнуваше, когато се върна в живота ти, и трябва да кажа, че е идиот, защото пренебрегна това, което имаше само за да се надруса — говори. Тонът му е груб. Но това са точните думи, от които имам нужда сега. После се засмива горчиво: — Но кой съм аз да го казвам.
	Затваря очи и бавно клати глава. Веднага измествам разговора, за да бъде далеч от темата за отношенията ни.
	— Не искам да проявявам неуважение към него. Гузно ми е, че се чувствам така.
	— Майната му на това. Имаш право да се чувстваш както си искаш. Никой не може да те критикува за това.
	— Иска ми се всички да мислеха като теб — въздъхвам. Знам, че не е здравословно за мен самата да споделям с Хардин и че трябва да стъпвам много внимателно, но знам и друго — той е единственият човек, който истински ме разбира.
	— Теса, казвам го съвсем сериозно. Не позволявай на тези сноби да те карат да усещаш вина заради това, което си, и заради чувствата, които изпитваш.
	Иска ми се да беше така просто. Ще ми се да съм като Хардин и да не ми пука какво си мислят и какво говорят хората за мен, но не мога да бъда като него. Грижа ме е, съчувствам на хората, разбирам ги дори когато знам, че не е редно и че в крайна сметка добротата ми ще се обърне срещу мен. Грижовността и човещината са хубаво нещо, но от тях боли прекалено често.
	След няколко кратки минути с Хардин в парника почти целият ми гняв се е стопил. Нямам представа какво се е появило на негово място, но опустошаващият огън на беса се е смалил до една стабилна, постоянна пареща болка, която — отсега знам — няма да си иде дълго време.
	— Тереза! — гласът на майка ми оглася целия двор и двамата едновременно сгърчваме лица от раздразнение.
	— Нямам никакъв проблем да отида и да кажа на когото и да е от тях да си го начука, знаеш това, нали?
	Очите му търсят хиляди отговори в моите. Кимам. Сигурна съм, че може да го направи, и една част от мен иска да го пусна сред онези жени, които нямат никаква работа тук.
	— Знам. Извинявай, че си позволих да плача на рамото ти. Просто…
	Вратата на парника се отваря и майка ми влиза.
	— Тереза, моля те, ела вътре — заявява с авторитетен тон. Опитва се да прикрие гнева си към мен, но не успява, маската й се свлича, плъзва се надолу.
	Хардин извръща очи от лицето на майка ми и ме поглежда:
	— Така или иначе си тръгвах.
	Спомням си, когато майка ми ни завари в коридора на общежитието. Както и всички месеци след тази случка. Беше толкова озверяла, а Хардин изглеждаше напълно съсипан, когато тръгнах с нея и Ноа. Тези дни ми изглеждат така… „архивни“ и простички. Нямах идея какво ни предстои. Никой от нас не знаеше.
	— Защо изобщо си тук? — пита майка ми, докато вървя след нея към къщата.
	Не й е работа да знае. Никога не би проумяла егоистичните ми чувства, а и аз никога не бих й имала доверие да ги споделя. Нито би разбрала защо говоря с Хардин, след като го отбягвах три дена.
	Каквото и да й кажа, не би разбрала, защото моята майка по принцип не иска и не може да ме разбере.
	Не отговарям на въпроса й. Мълча и ми се иска да бях имала възможността да задам на Хардин същия въпрос: той от какво се криеше в парника.


>	Хардин

	— Хардин, моля те, трябва да се приготвя — изскимтя в гърдите ми. Голото й тяло беше проснато върху моето и нито една клетка на мозъка ми не работеше.
	— Не си убедителна. Ако искаше да тръгнеш, досега да си станала от леглото. А ти се притискаш към пениса ми — прошепнах в ухото й.
	Тя се засмя и се изтласка още по-силно към мен.
	— Сега вече си го изпроси — казах и впих пръсти в изящните извивки на таза й. — Наистина ще закъснееш за лекции.
	Пръстите ми се плъзнаха надолу и след секунда вече бяха в нея. Мамка му, колко стегната и топла я усещах. А около пениса ми щеше да е приказно. Тя не каза нищо, просто се претърколи настрани, уви пръсти около еректиралия ми член и започна да движи ръка. Палецът й мина плавно по главичката и обра мократа капка от връхчето. Не можах да скрия доволната си усмивка, когато простена:
	— Още…
	— Още какво? — дразнех я и се надявах да захапе въдицата.
	И бездруго знаех какво следва, но просто обичах да чувам думите от устата й.
	Желанията й ставаха по-осезаеми, по-истински, когато ги произнесеше. Стоновете й, начинът, по който скимтеше, задоволяваха страстта ми, но думите говореха за доверието й в мен, движенията на тялото й ми показваха предаността й към мен, а когато изричаше колко ме обича, изпълваше тялото и душата ми. Бях напълно обсебен от нея, изгубен в нея. Всеки път, когато правехме любов, дори когато съм бил нечестен с нея, съм я притискал да ми каже думите, които искам да чуя.
	— Кажи ми, Теса.
	— Повече… от всичко… просто целия ти.
	Устните й минаха по гърдите ми, а аз вдигнах едното й бедро и го увих около своето. Така щеше да е по-трудно, но много по-дълбоко, а и можех да я гледам. Можех да гледам какво правя с нея, какво само аз мога да направя с нея. Бях в състояние да приключа още докато гледам как устата й се разтваря, как свършва и вика името ми.
	Вече ме имаш целия. Това трябваше да й кажа. Но аз се пресегнах, извадих презерватива, сложих го и тласнах между краката й. Стонът й отекна в тялото ми и едва не свърших заедно с нея, но успях да се сдържа, за да стигнем заедно до края. Тя прошепна в ухото ми колко ме обича, как я карам да се чувства. И аз трябваше да й кажа как тя ме кара да се чувствам.
	Но не продумах нищо. Само повтарях името й, докато пълнех презерватива.
	Толкова много неща можех да й кажа, толкова много поводи съм имал да ги кажа. И със сигурност щях да ги кажа, ако знаех, че дните ми в рая са преброени. Ако знаех какво ни чака, и то съвсем скоро, щях да я обожавам всеки ден, всяка секунда от живота си, така както заслужава.
	— Сигурен ли си, че не искаш да останеш още една вечер. Чух, че Теса ще бъде при майка си и тази нощ — казва Ноа и ме връща в реалността по възможно най-вбесяващия начин. Просто защото това е Ноа. После ме оглежда и пак пита: — Добре ли си?
	— Да — отвръщам. Може би е редно да споделя какво става в главата ми, да му разкажа горчиво-сладкия спомен за тялото на Теса, увито около моето, за оргазма й, но пък… не искам да си представя тези неща. Ревнувам дори при мисълта, че някой може да си я представи гола. Ноа повдига вежда и настоява.
	— Е?
	— Тръгвам си. Трябва да й дам пространство.
	Започвам да се питам как се оказах в тази ситуация, по дяволите. О, да, защото съм шибан идиот. Няма по-голям глупак от мен. Може би веднага до мен се нареждат майка ми и бащите ми. Вероятно глупостта ми е по наследство. От тях тримата съм наследил потребността да саботирам собствения си живот, да съсипвам единственото добро и хубаво нещо, което ми се е случило. Мога да ги обвиня, мога, но никога когато съм прехвърлял вината върху другиго, не съм стигал доникъде. Време е да наруша тази традиция.
	— Пространство? Дори не подозирах, че знаеш тази дума — казва. Ноа и неговите опити за шега. Вероятно е забелязал гневния ми поглед, защото бърза да добави: — Ако имаш нужда от нещо, нямам представа какво, просто нещо по принцип, каквото й да е, можеш винаги да ми се обадиш.
	Настава неловко мълчание; той се озърта глуповато из огромния хол, а аз гледам право в стената, за да не се налага да срещна очите му.
	Разменяме си няколко злобни шегички, госпожа Портър ме поглежда нервно, вземам си малката чанта и излизам. Не нося друго освен сака с мръсни дрехи и зарядното на телефона.
	Едва сега, в мига, когато излизам в проливния дъжд, се сещам къде е колата ми. Мамка му! Мога да отида до къщата на Карол и да се прибера с Кен, ако все още са там, но май не е добра идея. Имам чувството, че ако само се доближа до нея, ако се наложи да дишам един и същи въздух с нея, никой няма да може да ме откъсне. Прекалено лесно позволих на Карол да ме разкара от парника, но това няма да се случи втори път. Бях толкова близо до това да докосна сърцето на Теса. Усетих го, знам, че и тя го усети. Видях усмивката на момичето, тъгуващо за тъжното момче, което я обича с цялата си повредена душа.
	Тя все още ме обича достатъчно, за да си позволи да ме дари с още една усмивка, а това означава всичко за мен. Тя е моето всичко. Може би… има някаква нищожна вероятност, ако продължа да стоя настрани от нея, да ми подхвърля по някоя огризка от време на време. И аз ще приемам тези огризки с най-голямо удоволствие. Една усмивка, съобщение, състоящо се от една дума… стига да не ми извади някоя ограничителна заповед да не я приближавам. Може би така, полека и внимателно ще й припомня какво имаме и какво можем да загубим.
	Да й припомня ли?
	Няма да е кой знае какво припомняне, защото никога не съм й показвал какъв мога да бъда. Бях нерешителен егоист, позволих на страховете и самоомразата ми да водят парада и да ме разсейват от основната ми задача — да се концентрирам върху нея. Можех да мисля само за себе си, да вземам, да ограбвам любовта и доверието й, а после да й го мятам в лицето като обвинение или да връщам даровете й със замах.
	Дъждът се засилва. Няма проблем. Обикновено дъждът ми помага да се настаня лоното на самопрезрението си, там, където знам, че е удобно и познато.
	Но не и днес.
	Днес дъждът не цапа, а пречиства.
	Мамка му, как мразя метафори.


>	Теса

	Дъждът се върна. Пада като тежка завеса върху влажната от вчера трева в градината. Облягам се на рамката на прозореца и го гледам я транс. Имаше време, когато харесвах дъжда. Когато бях дете, ми носеше спокойствие, но сега само отразява и подсилва самотата ми.
	Най-сетне къщата се изпразни. Дори Ландън и семейството му си заминаха. Не знам дали съм тъжна, че си тръгнаха, или съм нещастна, че отново съм сама.
	— Хей — мекият глас и тихото почукване на вратата на спалнята ми напомнят, че в крайна сметка не съм сама.
	Зед поиска да остане тази вечер и не можах да му откажа. Решавам, че направо ще влезе, но минават няколко секунди, а той не отваря вратата. Чака да му кажа дали е удобно?
	— Влез, Зед — казвам високо.
	Предполагам, че пак става дума за навик. Навикът някой да влиза, без да чука, да нахлува без позволение. Не че някога съм имала против…
	Зед влиза в малката стая. Все още е облечен в официалните дрехи от погребението, но сега е разкопчал няколко копчета на ризата си и е сложил още гел върху косата си, за да я укроти. Той сяда на ръба на леглото и после леко се премества към мен.
	— Как се чувстваш?
	— Добре съм. Не знам как се очаква да се чувствам в ден като този — отговарям честно, но не съм сигурна дали е редно да му казвам, че скърбя за загубата на двама мъже.
	— Искаш ли да излезем някъде? Или да гледаме филм? Да се поразсееш малко?
	Замислям се над въпроса му. Не, не желая да ходя никъде, не желая да гледам нищо, макар че може би е редно да направя поне едно от двете неща. Беше ми добре да седя до прозореца и да наблюдавам дъжда.
	— Или просто да поговорим? Никога не съм те виждал такава — изрича. Зед слага ръка на рамото ми и аз неволно се навеждам към него.
	Не беше справедливо от моя страна да се държа така грубо с него днес. Той само се опитва да ме успокои. Просто… каза точно обратното на това, което исках да чуя. Не е виновен, че напоследък пътувам с бясна скорост към Психовил. Вината е моя, единствено и само моя. Население на Психовил: двама — аз и моята самота, която се брои отделно, понеже има почти физическо изражение и единствена тя не ме изоставя след голямата битка.
	— Теса? — казва. Докосва ме, сякаш е усетил, че съм забравила за него. Поглеждам го сконфузено.
	— Съжалявам, казах ти вече, ядосана съм. Така се чувствам — отвръщам. Правя опит да се усмихна и той на свой ред ми отвръща с плаха усмивка. Зед се тревожи за мен, виждам го в кехлибарените му очи, в пресилената усмивка върху плътните си устни.
	— Няма нищо. Толкова много неща ти се случиха. Ела насам — потупва леглото до себе се и аз се приближавам до него. — Искам да те питам нещо.
	Бузите му са леко зачервени. Кимам и го подканвам да говори. Нямам представа какво иска да ме пита, но знам, че Зед е страхотен приятел — мина толкова много път, за да е до мен, да ме успокои.
	— Добре тогава — поема си дълбоко дъх, поколебава се и пита: — Чудех се какво е станало между теб и Хардин. — Захапва долната си устна и аз веднага извръщам поглед.
	— Не разбирам защо трябва да обсъждаме Хардин, а и аз…
	— Не искам да чуя подробности. Само да знам дали този път наистина приключи с него. Окончателно ли е?
	Трудно е да се каже, но все пак отговарям:
	— Да.
	— Сигурна ли си?
	Какво? Поглеждам го.
	— Да, но не виждам какво общо има…
	Преди да довърша мисълта си, устните му са върху моите, пръстите му са в косата ми, а езикът му се опитва да разтвори стиснатите ми устни. Искам да си поема дъх от огромната изненада и неволно отварям уста, а той го приема като покана да плъзне езика си вътре и да ме събори на матрака. Тялото му веднага се оказва върху моето. Въпреки че съм изненадана и объркана, реагирам много бързо — блъскам го в гърдите, той се поколебава за секунда, но не спира да притиска устни в моите. Продължавам да го бутам.
	— Какво правиш? — питам шокирана в мига, в който най-сетне ме пуска и се отделя от мен.
	— Моля? — недоумява. Очите му са разширени, устните подути.
	— Защо го направи? — пак питам. Съзнанието ми едва сега догонва събитията. Отчаяно се мъча да не преигравам.
	— Кое? Това, че те целунах?
	— Да! — крещя и веднага след това слагам длан на устата си, защото остава само майка ми да влезе.
	— Нали ми отговори, че с Хардин сте приключили. Ти го каза преди няма и минута — отвръща. Гласът му, за моя изненада, е неочаквано по-висок от моя, но Зед не прави никакъв опит да се укроти.
	Как така е решил, че няма никакъв проблем да ме целува? Защо го прави?
	Скръствам ръце пред гърдите си… сякаш да се покрия.
	— Казах, но това не беше покана, отправена към теб. Мислех, че си тук да ме успокоиш, да си до мен като приятел.
	— Приятел? — сарказмът в гласа му е грозен. — Знаеш какви са чувствата ми към теб. Винаги си знаела.
	Оставам без дъх и без думи от грубия му тон. Винаги е бил толкова мил и нежен. Какво се е променило сега?
	— Зед, ти прие да бъдем само приятели. А и знаеш какво изпитвам към него.
	Мъча се да звуча спокойно и неутрално, въпреки паниката в гърдите ми. Не искам да наранявам чувствата му, но… боже, това момче наистина не знае кога да спре. И то точно днес!
	— Не, не знам какво изпитваш към него, защото вие двамата постоянно се събирате и разделяте. Всяка седмица вземаш ново решение, а аз постоянно чакам, чакам, чакам.
	И ми върти очи?
	Душата ми се гърчи. Не разбирам кой е този човек пред мен. Не искам този Зед, искам си предишния, онзи, на когото имах доверие.
	— Знам, но така правим, така е с нас. Но мисля, че бях много ясна за нашите…
	— Показваш точно обратното, като висиш отгоре ми цял ден.
	Гласът му е равен, студен, тръпки минават по гръбнака ми. Не мога да проумея промяната в него. Обвинителните му думи ме объркват и обиждат.
	— Не съм висяла на врата ти — казвам. Не, не е възможно да си мисли такова нещо! — Ти ме прегърна по време на погребението, за да ме успокоиш. Помислих си, че е много мил жест. Не съм искала да демонстрирам нищо или да изпращам никакви други сигнали. Не е възможно да си решил, че мога да проявя чувства към теб, когато той е там!
	Чувам как майка ми блъсва някакъв шкаф в кухнята и съм безкрайно облекчена, когато Зед най-сетне прави усилие да не вика.
	— Защо не. И преди си го правила, за да го накараш да ревнува — прошепва, но звучи като съскане на змия.
	Искам да се защитя, но Зед е прав. Не за всичко, но наистина съм го използвала, за да ревнува Хардин.
	— Знам, че съм го правила в миналото, и съм ти обяснила, че съжалявам. Наистина съжалявам. Казвала съм преди, ще го кажа и сега: винаги си бил до мен, наистина ценя помощта ти и съм благодарна да те имам в живота си, но вече говорихме за това и смятам, че ме разбра — ти и аз можем да бъдем само приятели.
	Той започва да маха с ръце из въздуха и пак вика:
	— Толкова си нагазила в лайната му, че чак не виждаш колко си затънала. — В очите му няма и следа от мекото, топло сияние. Сега са ледени.
	— Зед — въздъхвам победена. Не исках да се карам с него, не и след такава кошмарна седмица, но се налага. — Съжалявам. Наистина съжалявам, но в момента поведението ти е крайно неподходящо и озадачаващо. Мислех, че сме приятели.
	— Не сме — плюе думите, сякаш ги отхрачва. — Мислех, че ти е нужно повече време, смятах, че това е моят шанс да те имам най-сетне, а ти ме отхвърляш. Отново.
	— Не мога да ти дам това, което искаш. Знаеш, че не мога. За мен е невъзможно. Независимо дали е правилно, или грешно, но не мога. Хардин е оставил в мен… себе си. Никога няма да мога да бъда твоя. Всъщност, страхувам се, че няма да мога да бъда ничия.
	В мига, в който думите излизат от устата ми, изпитвам безкрайно съжаление. Онова, което виждам в очите на Зед, ме премазва и аз отчаяно търся онзи безобиден и добър господин Колин, за какъвто винаги го бях приемала. Но се оказва, че срещу мен стои измаменият и зъл Уикъм, който се правеше на много чаровен и верен, лъжеше как Дарси го е наранил в миналото, как го е ограбил, а през цялото време лъжецът не е бил Дарси, а Уикъм.
	Колко съм била глупава! Елизабет би ме стиснала за раменете, би ме разтърсила, докато ми дойде умът в главата. Колко пъти съм защитавала Зед пред Хардин, колко сме се карали заради него, как никога не му повярвах, как отказвах да видя истината, а сега съм разгромена, защото Хардин е бил прав. През цялото време е бил прав.
	— Теса, чакай. Съжалявам — вика Зед след мен, но аз вече съм на входната врата и бягам навън, когато гласът му стига до коридора и привлича вниманието на майка ми.
	Но аз съм вече далеч, далеч, далеч в нощта.


>	Теса

	Босите ми крака шляпат по асфалта и докато стигна до къщата на Ноа, дрехите ми са прогизнали. Не знам колко е часът. Не мога дори да направя предположение дали е вечер, или е полунощ, но въздъхвам облекчено, когато виждам, че осветлението във фоайето все още е включено. Почуквам и майката на Ноа ми отваря.
	— Теса! Милото ми момиче! Добре ли си?
	Тя ме вкарва вътре. Лицето ми се сгърчва от ужас, когато чувам как водата от дрехите ми се стича по безупречния паркет и оставя мръсни петна.
	— Съжалявам, аз само…
	Поглеждам в огромния хол и веднага съжалявам, че дойдох. Хардин не би искал да ме види. Какво си бях въобразила? Той не е мой. Не мога да търча при него вече. Той е друг човек. Моят Хардин изчезна в Лондон, в онзи свят от приказките. На негово място се появи мъж, когото не познавам. И този друг мъж ни унищожи. Нас двамата. Моят Хардин никога не би се надрусал, никога не би докоснал друга жена, никога не би позволил на друга да носи неговата тениска. Моят Хардин не би говорил пред приятелите си с подигравка за мен. Не би ме изпратил сама обратно в Америка, не би ме захвърлил като ненужна вещ. Аз съм ненужна вещ. Аз съм нищо за него. Колкото по-дълго вътрешно изреждам обидите, толкова по-глупава изглеждам в собствените си очи.
	Вярно е, че истинският Хардин, моят Хардин е правил тези неща неведнъж. И дори сега когато водя този разговор сама със себе си, аз пак го защитавам.
	Колко съм жалка.
	— Съжалявам, госпожо Портър, не трябваше да идвам. Съжалявам. Моля, не казвайте на никого, че съм била тук.
	И понеже напоследък съм психически нестабилна, хуквам обратно в дъжда, преди да е успяла да ме спре.
	Преставам да тичам едва при пощата. Винаги съм мразила този ъгъл. Още от дете. Пощата се помещава в самотна тухлена сграда в края на града. Никаква къща, никаква друга постройка наоколо. В такива вечери очите започват да ме лъжат и виждам как сградата се слива с дърветата. Когато бях малка и се налагаше да минавам оттук, винаги тичах.
	Нивото на адреналина ми е поспаднало, краката ме болят от бягането по назъбения цимент. Не знам защо съм тук, чак в края на града.
	Не съм мислила какво правя, това е. Пощурялото ми и доста нестабилно съзнание пак започва да си играе игрички с мен: виждам сянка. Отделя се от едно от дърветата до пощата. Правя крачка назад, отстъпвам много бавно, ако там действително има някого.
	— Теса? Какво правиш тук, по дяволите? — казва сянката с гласа на Хардин.
	Обръщам се да побягна, но той е по-бърз от мен. Ръцете му са около кръста ми, притегля ме към гърдите си. Голямата му ръка ме хваща под брадичката, принуждавайки ме да го погледна. Опитвам се да държа очите си отворени и фокусирани, въпреки спускащите се по лицето ми капки дъжд, които замъгляват зрението ми.
	— Защо си тук, в дъжда, по дяволите? Сама? — кара ми се той и гласът му заглушава бурята.
	Не знам какво трябва да изпитвам. Искам да послушам съвета на Хардин и да чувствам това, което искам да чувствам, но не мога да изменя на последната искрица сила, която ми е останала. Ако си позволя да се скърша пред поглъщащото чувство на облекчение, което ми носи ръката на Хардин, допряла бузата ми, ще падна надолу и пак ще разочаровам себе си.
	— Отговори ми. Случило ли се е нещо?
	— Не — клатя глава и лъжа. Правя крачка назад и се опитвам да възстановя дишането си. — А ти защо си тук толкова късно? Мислех, че си у семейство Портър.
	Започвам да се притеснявам, че госпожа Портър му е казала как съм се появила на вратата и ако е така, ще изглеждам още по-луда в очите му.
	— Не, тръгнах оттам преди около час. Чакам такси. Тоя задник трябваше да дойде преди двадесет минути. — Дрехите му са напълно мокри, от косата му текат вади, ръката му трепери върху кожата ми. — Кажи ми защо си боса и почти гола.
	Знам, че се опитва да запази спокойствие, но маската му е прозрачна — ясно виждам паниката в зелените му очи. Дори в непрогледния мрак мога да наблюдавам надигащата се у него буря. Той знае, той винаги знае всичко.
	— Нищо. Не е кой знае какво — казвам. Опитвам се да направя крачка назад, но той не позволява и не ми вярва, разбира се. Сега е по-плътно до мен. Иска да знае, настоява. Всъщност Хардин не умее да иска, той умее да изисква по най-настоятелния възможен начин.
	Нечии фарове разкъсват пелената от дъжд и когато виждам джипа, сърцето ми започва да блъска в гърдите. Съзнанието ми го догонва и аз осъзнавам: този джип… познавам този джип.
	Зед изскача навън и се втурва към мен, без да гаси двигателя. Хардин застава между нас и с поглед го предупреждава да не се приближава повече. Ето, тази сцена също съм я виждала много пъти и не искам, честно казано, да я виждам пак. Всеки детайл от живота ми е предмет на една безкрайна повторяемост, част от омагьосан кръг. Историята се повтаря. Пак и пак.
	Гласът на Хардин е висок и ясен:
	— Какво си й направил?
	— А тя какво ти каза? — контрира го Зед.
	Хардин се приближава до него.
	— Всичко — лъже, а аз се опитвам да разчета изражението на лицето на Зед, обаче е много тъмно въпреки включените фарове.
	— Значи ти е казала, че ме целуна? — съска Зед през злокобния си смях. Гласът му е отвратителна смесица от злост и задоволство. Преди да успея да опровергая гнусната му лъжа, виждам още една кола. Фаровете се приближават към нас, към хаоса.
	— Какво е направила? — крещи Хардин.
	За секунда фаровете на таксито огряват лицето на Зед — виждам доволната му мазна, размазана усмивка. Как може да лъже Хардин, че съм го целунала? Дали Хардин ще му повярва? И най-вече… има ли някакво значение за Хардин дали съм го направила, или не съм.
	Има ли изобщо значение всичко това?
	— Заради Сам е, нали? — пита Хардин.
	— Не, не е — отвръща Зед и бърше водата от лицето си.
	— Да, заради нея е! Знаех си! Знаех си, че преследваш Теса заради онази курва.
	— Не е курва. И не става дума само за нея. Аз обичам Теса. Както обичах Саманта. Но ти провали всичко. Ти винаги прецакваш всичко, до което се докосна — крещи Зед.
	Хардин прави крачка към Зед, но говори на мен:
	— Влизай в таксито, Теса.
	Не помръдвам от мястото си. Коя е Саманта? Името ми звучи познато, но не мога да го свържа с никакво лице.
	— Теса, влез в таксито и ме чакай. Моля те — казва Хардин през стиснати зъби.
	Търпението му е на изчерпване, а по изражението на лицето на Зед съдя, че неговото отдавна се е стопило, само че едва сега го показва.
	— Моля те, Хардин, не се бий пак с него. Не искам да присъствам на това за пореден път — умолявам го. Писна ми от битки и побоища. Не мисля, че след като намерих безжизненото тяло на баща си, съм в състояние да гледам повече жестокости.
	— Теса…
	Последната останала ми частичка разум се изпарява и аз започвам да го моля настоятелно да тръгне с мен.
	— Моля те, Хардин, тази седмица беше ужасна. Не мога да гледам. Моля те, Хардин. Качи се в таксито с мен. Отведи ме от това място.


>	Хардин

	Теса не е проговорила и дума, откакто се качихме в таксито, а аз съм прекалено зает с овладяването на гнева си, за да правя какъвто и да е коментар. Когато я видях там, в мрака, боса, мокра, бягаща от нещо… бягаща от Зед, фитилите ми се подпалиха, още горят, ще се пръсна. А щеше да е толкова лесно да се освободя от гнева.
	Но не мога да го направя, не и сега. Този път ще й докажа, че съм способен да контролирам юмруците и устата си. Ето, качих се в таксито с нея, вместо да разбия черепа на Зед в земята, понеже това заслужава. Надявам се Теса да го оцени. Надявам се да ми добави едно малко плюсче.
	Тя засега не е направила опит да избяга, нито каза нещо, когато дадох инструкции на шофьора да кара към къщата на майка й, за да си събере багажа. Това е добър знак. Така мисля. Дрехите й са чисто мокри, косата й е полепнала по челото. Опитва се да я приглади назад и въздъхва, когато тежките кичури пак падат върху лицето й. Нужно ми е всичкото самообладание на света, за да не протегна ръка и да не ги прибера зад ушите й.
	— Изчакай тук — казвам на шофьора, когато стигаме пред къщата. — Ще се върнем след десетина минути. Не мърдай.
	Глупакът и бездруго закъсня с половин час, сега може да почака малко. Не че се оплаквам заради закъснението. Ако не се бе случило така, нямаше да намеря Теса в шибания дъжд.
	Теса отваря вратата на таксито и тръгва към верандата на къщата. Дори не мигва, когато дъждът пак започва да се излива отгоре й, да я обвива като щит, да я отдалечава от мен. Пак напомням на шофьора да не мърда и хуквам след нея, преди дъждът да ни е разделил още повече.
	Опитвам се да запазя самообладание, когато виждам паркирания червен джип. Зед е успял да се добере пръв. Вероятно се е досетил къде ще я заведа. Но не, сега не бива да си изпускам нервите. Трябва да й покажа, че мога да поставям нейните чувства над своите. Тя изчезва в къщата, а аз влизам секунди след нея. Карол вече я е погнала:
	— Тереза, колко пъти ще правиш една и съща грешка? Сама се въвличаш в нещо, което знаеш, че няма да проработи!
	Зед е застанал в средата на хола. От него се стича вода. Теса леко пощипва върха на носа си — знак, че е много разстроена и изплашена. За пореден път се боря със себе си и си държа устата затворена. Само една погрешна дума, излязла от устата ми, и моето момиче ще остане тук, на километри от мен.
	Теса вдига едната си ръка, за да накара майка си да млъкне. В жеста й има молба и някаква неизречена заповед.
	— Майко, моля те, спри. Не правя нищо. Искам просто да си тръгна. Колкото и да стоя тук, не си помагам. Имам работа в Сиатъл. Имам и лекции.
	Сиатъл?
	— Връщаш се в Сиатъл? Тази вечер? — възкликва майка й.
	— Не тази вечер. Утре. Майко, обичам те и знам какво се опитваш да ми кажеш, но искам да бъда близо до моя… — Теса се обръща и ме поглежда колебливо. — Ландън. До моя Ландън.
	О…
	Зед си отваря шибаната уста:
	— Аз ще те закарам.
	Тук вече не мога да се спра. Предложението е абсурдно.
	— О, не! Не, няма да направиш нищо подобно.
	Опитвам се да бъда търпелив, но това вече е прекалено. Трябваше да вляза, да й взема чантата и да я закарам, преди Зед да започне да й подхвърля оферти. Не мога да понасям гадната му, мазна усмивка. Точно така се смееше и там, на улицата. Мъчи се да ме провокира, да ме накара да си изпусна нервите пред Теса и майка й. Опитва се да си играе игрички, както е правил винаги, но няма да съм аз глупакът, който ще захапе въдицата.
	— Теса, взимай си багажа — казвам. Забелязвам навъсените изражения върху лицата на двете жени и веднага се поправям: — Теса, би ли си взела багажа, моля те?
	Изразът на Теса омеква и тя тръгва към стаята си. Карол оглежда и двама ни и започва да говори:
	— Какво се случи, че Теса побягна навън, в дъжда? Кой от двама ви е отговорен за това?
	Погледът й може да убие човек и ако положението не беше толкова сериозно, щеше да е комично.
	— Той — отговаряме и двамата. Като деца, които си прехвърлят вината. Карол върти очи и тръгва след дъщеря си.
	— Можеш да си ходиш вече — обръщам се към Зед.
	Знам, че Карол вероятно ще ме чуе, но не ми пука, честно казано.
	— Теса не ми е казала да си ходя. В момента е леко объркана. Тя ми се пусна и ме умоляваше да остана тук, с нея — казва злобно Зед. Клатя глава, но той продължава. — Не те иска повече. Изгърмя всичките си патрони и го знаеш много добре. Нали виждаш как ме гледа, как ме желае.
	Свивам юмруци и дишам дълбоко, за да се успокоя. Ако Теса не побърза с багажа, след секунди тази стая ще бъде обагрена в червено. Кълна се. Тоя ебалник и тая шибана усмивка на лицето му.
	Не би го целунала. Не би направила такова нещо.
	Под клепачите на затворените ми очи се промъкват кадри от кошмарите ми. На крачка съм да се прекърша. Ръцете му са върху бременното й коремче, нейните нокти драскат по гърба му. Защото Зед винаги е постъпва така с момичетата на приятелите си…
	Не би го направила. Не би го целунала.
	— Няма да стане — казвам и се концентрирам върху думите си, за да не си изпусна нервите. — Няма да издевателстваш върху мен, за да ме принудиш да те нападна пред нея. Вече не.
	Мамка му, ще ми се да му размажа главата, да му пръсна черепа и да гледам как мозъкът му изтича по пода. Толкова силно го искам.
	Той сяда на облегалката на дивана и пак се хили.
	— Това прави нещата още по-лесни за мен. Тя ми каза колко ме желае, каза го преди няма и половин час — продължава. Поглежда към несъществуващия часовник на китката си, сякаш да провери дали не се бърка с времето. Цар на драмата е тоя ебалник, винаги е бил.
	— Теса! — викам. Не мога да преценя колко секунди още ще го изтърпя, преди да се предам и да го убия. Тишина. И след малко гласовете на Теса и майка й. Затварям очи и се моля Карол да не е успяла да убеди дъщеря си да остане още една нощ в тоя лайнян град.
	— Побъркваш се, нали? Как си мислиш, че се чувствах аз, когато изчука Сам? Беше милиони пъти по-зле от жалката ревност, която изпитваш в момента.
	Тоя идиот изобщо не може да си представи дълбочината на чувствата ми към Теса. Поглеждам го отегчено.
	— Казах ти да млъкнеш и да си заминаваш. На кого му пука за теб и Сам? Беше лесна, прекалено лесна, за да ми хареса. Толкова.
	Зед пристъпва към мен, изправям рамене, за да му напомня, че височината е едно от предимствата ми пред него. Сега вече е мой ред да се поебавам с него.
	— Какво? Не ти ли харесва да слушаш за скъпоценната ти Саманта?
	Очите му почерняват, предупреждават ме да спра, но аз отказвам. Имал е дързостта да целуне Теса и да използва чувствата й като патрони срещу мен? Май не знае, че в ръкава си имам цял арсенал.
	— Млъквай — казва ядно.
	Може да не ми е позволено да удрям с юмруци, но разполагам с думи, които и бездруго ще окажат по-силно въздействие.
	— Защо? — питам, поглеждам към коридора да се уверя, че Теса е все още в стаята с майка си, и продължавам да го измъчвам: — Не искаш ли да чуеш за нощта, когато я чуках? Всъщност почти не си спомням, но после разбрах, че била силно впечатлена, че за нея е било някакво съвсем ново изживяване, което дори е описала в дневника си. Но не беше нищо особено. Няма с какво да запомниш такава жена, освен че беше много нетърпелива и нуждаеща се. — Знаех колко я харесва, знаех, че беше влюбен. Тогава си мислех, че връзката им ще се окаже някакво предизвикателство за мен, че тя ще се опъва, ще направи опит да ме откаже. Но в края на краищата изиграният бях аз, защото Саманта се оказа бреме, а не играчка, както очаквах. — Скъсах я от чукане. Уверявам те. Може би затова ти е погодила онзи номер с бременността. Помниш, нали?
	За момент… само за секунда… млъквам и се замислям как ли се е чувствал Зед, когато е разбрал. Мъча да си спомня какво съм бил намислил, когато реших да я преследвам, за да я изчукам. Знаех, че излизат; бях я чувал да споменава името му във „Ванс“, където работех по онова време, и веднага ми стана интересно. Познавах Зед от няколко седмици и май реших, че ще е забавно да си поиграя с него.
	— Ти ми беше приятел — жалките му думи падат между нас.
	— Приятел? Никой от онези отрепки не ти е бил приятел. Почти не те познавах, нито пък беше нещо лично — казвам. Поглеждам към коридора, за да съм сигурен, че все още сме сами, после го хващам за яката на ризата. — Точно както не беше нищо лично, когато Стефани те представи на Ребека и ти я изчука, макар да знаеше, че излиза с Ноа. Лично е това, което правиш с Теса, и това, което целиш — ето това е нещо лично. Знаеш какво означава тя за мен. Много повече… отколкото която и да е офисна курва някога е означавала за теб.
	Определено съм неподготвен, когато той връхлита и ме блъска в стената. Една картина пада и се разбива на пода. Теса и майка й нахлуват в хола, но той не ги вижда.
	— Майната ти! Можех да изчукам Теса. Можех да я чукам тази вечер. Толкова щеше да е лесно, ако не се бе появил ти!
	Юмрукът му се стоварва върху челюстта ми, Теса пищи от ужас. Вкус на метал пълни устата ми. Преглъщам кръвта и бърша брадата си с ръкава на ризата.
	— Зед! — крещи Теса и застава до мен. — Махни се. Веднага.
	После забива малките си юмручета в гърдите му, но аз я хващам и я издърпвам към себе си. Господи, какъв екстаз! Най-сетне чу с ушите си какво представлява Зед, чу как говори зад гърба й, видя го. През цялото време я предупреждавах да се пази от този човек. Той никога не е бил такъв, какъвто се е представял пред нея: сладък, невинен, мил и деликатен. Просто я накара да мисли така, заблуди я. Знам, че има чувства към нея, не съм сляп и го виждам, но намеренията му никога не са били чисти. И той току-що го каза и го доказа. Щастлив съм. Знам, че не бива да се чувствам така, знам, че съм егоистично копеле, но никога не съм твърдял обратното.
	Без да каже и дума, Зед излиза от къщата в дъжда навън. Фаровете му проблясват, постепенно се отдалечават от прозореца и колата изчезва.
	— Хардин? — гласът на Теса е мек и безкрайно уморен. От един час пътуваме в таксито в пълно мълчание.
	— Да? — отвръщам. Гласът ми е дрезгав. Прочиствам гърлото си.
	— Коя е Саманта?
	Чакам да ми зададе този въпрос от мига, в който таксито спря пред къщата на майка й. Мога да я излъжа, мога да измисля такава история, с която да затвърдя мнението й за онова лайно Зед. Но мога и да кажа истината. Поне веднъж.
	— Беше по време на стаж във „Ванс“. Чуках я, докато бяха гаджета със Зед. — Добро решение да не лъжа, лош подбор на думи. — Извинявай, просто исках да съм честен — добавям, за да смекча грубите си думи.
	— Знаел си, че му е приятелка и си спал с нея? — пита. Гледа ме така, както само тя може: сякаш ще пробие дупка в стомаха ми.
	— Да, знаех. И затова го направих — отговарям. Опитвам се да не обръщам внимание на силното самопрезрение и чувството на съжаление, породени от постъпката ми, които всеки миг ще изплуват на повърхността.
	— Защо? — пак пита. Очите й търсят някакъв приемлив отговор, нещо логично, нещо… което нямам. Имам само мръсната, гадна, болна истина.
	— Нямам оправдание. За мен беше игра — въздъхвам. Иска ми се да не бях такова лайно. Не заради Зед, не и заради Саманта, а заради това красиво момиче, което ме гледа без укор, без омраза и чака моето обяснение.
	— Забравяш, че преди да те срещна, бях друг човек. Не бях мъжът, когото познаваш. Е, наясно си, че и сега съм повреден, но ако ме познаваше тогава, би ме намразила и в дъното на сърцето си. — Откъсвам очи от нейните и поглеждам през прозореца. — Знам, че изглежда различно, но ти много ми помогна. Ти ми даде цел, Тес.
	Чувам как рязко си поема въздух и се свивам вътрешно, когато си представя как ли й звучат думите ми. Жалки и нечестни. Убеден съм, че така ги приема.
	— И каква е целта? — пита тихо и плахо. Нощта сякаш е застинала.
	— Все още се мъча да разбера. Но ще разбера. Затова те моля да се опиташ да се задържиш край мен, за да разберем заедно какъв е отговорът.
	Тя ме гледа, но не казва нищо. Благодарен съм й за мълчанието, защото не мисля, че точно в този миг съм готов за поредното отхвърляне. Извръщам глава настрани и се взирам в непрогледната, мрачна нощ и съм щастлив, че Теса не каза нищо окончателно, нищо, което да ме довърши.


>	Теса

	Две ръце се увиват около кръста ми, някой ме вдига от седалката на колата. Бялата табела на таксито ми напомня за ужасната нощ. Оглеждам се да разбера къде съм и за миг изпадам в паника. После разбирам, че сме пред къщата на Кен, а не, а не…
	— Никога не бих те завел пак там — казва Хардин, разбрал очевидно страховете ми, които дори не се бяха оформили като мисъл в съзнанието ми.
	Не протестирам, когато ме качва по стълбите. Карен е будна и седи на стола до прозореца, държейки книга с рецепти в ръката. Хардин ме пуска да стъпя на крака. Коленете ми треперят от умора. Карен става и идва до вратата да ме прегърне.
	— Какво искаш да хапнеш? Направих кексчета с карамел. Сигурна съм, че ще ти харесат — усмихва се широко, сияе, прегръща ме през кръста и ме води към кухнята. Тръгвам, без да поглеждам към Хардин.
	— Ще занеса багажа ти горе — чувам да казва.
	— Ландън спи ли? — питам Карен.
	— Да, така мисля, но няма да има нищо против да го събудиш, не е късно.
	Преди да кажа, че не съм гладна, тя вече е сложила карамеленото кексче в чинийка и ми го поднася.
	— Не, няма да го будя. Ще се видим утре сутринта.
	Очите на Карен ме гледат с онази позната нежност и топлота, но пръстите й нервно въртят годежния й пръстен.
	— Теса, знам, че моментът е крайно неподходящ, но трябва да говоря за нещо с теб.
	Кафявите й меки очи сега са тревожни. Подканя ме да си хапна и налива по една чаша мляко и за двете ни.
	Кимам и я насърчавам да говори. Кексчето е страхотно. Не можах да се нахраня в къщата на майка ми — бях прекалено изнервена, а и денят беше дълъг. Вземам си още едно парченце.
	— Знам, че имаш ужасно много проблеми в момента, така че ако искаш да не те занимавам, просто ми кажи. Но… истината е, че действително се нуждая от мнението ти по един въпрос.
	Кимам пак и лакомо захапвам другото парче.
	— Става дума за Хардин и Кен.
	Очите ми се разширяват, задавям се с кекса.
	Дали Кен знае? Хардин му е казал!
	Карен ме потупва по гърба. Изпивам млякото, а тя продължава да прави нежни кръгчета по гърба ми.
	— Толкова съм щастлива, че Хардин най-сетне започна да понася компанията му. Кен е на седмото небе, задето вече гради връзка със сина си. Това винаги е била мечтата му. Хардин е… онова нещо от миналото, за което Кен съжалява най-много. Години наред гледах с болка как мисълта за всичко, което е причинил на сина си, го смазва. Знам, че е правил много грешки и не искам да го оправдавам, не мога — казва. Очите й се пълнят със сълзи и тя лекичко ги попива в крайчетата. После се усмихва и продължава: — Извинявай, не знам на кой свят съм — добавя. Поема си дъх няколко пъти. — Сега е съвсем различен човек. От години не е докосвал алкохол, от години размишлява и се укорява.
	Тя знае. Карен знае за Триш и Крисчън.
	Гърдите ме болят, сърцето ми се свива. Очите ми се пълнят.
	— Знам какво искаш да ми кажеш — прекъсвам я. Толкова обичам това семейство, въпреки тайните, пристрастяванията, съжаленията и грешките.
	— Знаеш? Ландън ти е казал за бебето? — възкликва облекчено. — О, трябваше да се досетя, че е споделил. Предполагам, че тогава и Хардин знае?
	Аз пак започвам да се давя. След продължителна борба с кашлицата Карен ме поглежда озадачено и се опитва да разчете изражението ми.
	— Моля? Бебе?
	— Е, значи все пак не си знаела — засмива се меко. — Осъзнавам, че в твоите очи съм прекалено стара, за да съм бременна, но съм едва в началото на четиридесетте и лекарите казаха, че съм здрава и няма да има никакъв проблем.
	— Бебе? — питам. Радвам се, облекчена съм, че не знаят кой е истинският баща на Хардин, но това вече е… Такава изненада никога не съм предвиждала.
	— Да, аз също бях шокирана като теб. Кен и той. Толкова се тревожи за мен. Ландън също. Знаеше, че ходя по изследвания и прекалено често отскачам до болницата, но не и причината. Помислил си е, че съм болна. Горкото дете. Почувствах се ужасно, когато ми каза за притесненията си, и тогава му съобщих новината. Но не го бяхме планирали. Сега вече преодоляхме първоначалния шок, че ще имаме дете толкова късно.
	Ръцете ми обгръщат тялото й и за пръв път от дни изпитвам радост. В този миг сянката на злото се е вдигнала и чувствам истинска, чиста радост. Обичам Карен и съм така щастлива за нея. Толкова е хубаво! Бях започнала да си мисля, че никога в живота си няма да изпитам това леко и ефирно чувство.
	— Това е прекрасно, изумително. Толкова съм щастлива. Радвам се от сърце за теб! — възкликвам. Ръцете й ме притискат по-силно.
	— Благодаря, Теса, знаех, че ще се зарадваш. Колкото повече се съвземам от шока, толкова повече се вълнувам — споделя. Отдръпва се, целува ме по бузата и ме поглежда в очите. — Просто се тревожа как Хардин ще приеме новината.
	И ето как радостта ми се стопява и на нейно място се настанява тревогата за Хардин. Целият му живот се оказа една огромна лъжа и той не прие новината добре. Мъжът, когото допреди една седмица приемаше за свой баща, сега ще има дете и Хардин ще бъде забравен. Дали това ще се случи, или няма, тепърва предстои да се види, но знам много добре какво ще си помисли Хардин, знам и как ще реагира. Наясно съм и къде ще се затвори. За кой ли път. И Карен знае.
	Точно затова се страхува да повдигне темата пред него.
	— Имаш ли нещо против аз да му кажа? Ако не искаш, ще разбера — питам.
	Не си позволявам да мисля в перспектива, но ако действително напускам Хардин, трябва да съм сигурна, че не оставям зад гърба си тотален хаос.
	Само се оправдаваш, казва по-разумната частичка от съзнанието ми.
	— Не, разбира се, че нямам нищо против. Честно да ти кажа, надявах се да предложиш. Знам, че това те поставя в ужасно положение и не искам да се чувстваш задължена да се забъркваш, но се страхувам от реакцията на Хардин, ако Кен му каже. Ти си имаш начини да стигнеш до него така, както никой от нас не може.
	— Утре ще говоря с него. Няма никакъв проблем, не ме натоварваш.
	— Днес беше тежък ден за теб. Съжалявам, че говоря за това точно сега. Трябваше да почакам, но не искам да излезе, че сме крили от него, а и вече започва да ми личи мъничко. Хардин е имал достатъчно тежък живот и държа да направя всичко възможно, за да приеме новината леко. Ще ми се занапред животът му да бъде по-лесен и по-хубав. Искам да знае, че е част от нас, от семейството си, че всички ние го обичаме толкова много и че това никога няма да се промени. Бебето няма да промени нищо.
	— Той знае — казвам категорично. — Може да не иска да го приеме сега, нито да го признае, но вярва, че го обичате.
	Чувам стъпки по стълбите и двете отскачаме една от друга, бършем сълзите си и аз отхапвам от кексчето. Хардин се е изкъпал и е сложил анцуг, който му е прекалено къс. На бедрото му забелязвам емблемата с логото на колежа и се досещам, че е облякъл дрехи на Ландън. Иначе никога не би го направил, но вероятно всичките му дрехи са мръсни. Ако бяхме… ако бяхме една седмица назад във времето, бих се пошегувала с облеклото му. Но не сме. Сега е най-нещастното, но и най-щастливото за мен време. Знам, че звучи объркано и нелогично, но пък кога ли съм успявала да постигна някакъв здравословен баланс във връзката ни. Защо тепърва да нарушавам традицията?
	— Ще си лягам. Имаш ли нужда от нещо? — гласът му е тих и дрезгав.
	Поглеждам го, но той е забил поглед в босите си стъпала.
	— Не, но благодаря все пак.
	— Сложих багажа ти в стаята за гости… в твоята стая.
	Онази частичка от мен, на която никога не бива да се има доверие, си пожелава да бяхме сами в кухнята, но рационалната, разумната и значително по-голямата част от мен е благодарна, че сме в присъствието на Карен.
	Той се качва по стълбите, аз пожелавам лека нощ на Карен и тръгвам да си лягам.
	Когато отивам на втория етаж, заставам пред вратата на стаята, в която съм изживяла някои от най-щастливите си мигове. Приближавам ръка към топката на вратата, но веднага я отдръпвам, сякаш студеният метал може да ме изгори. Това безкрайно повторение на едни и същи ситуации, към които съм развила инстинкт, трябва да спре. И ако още веднъж се отдам на порива си, вслушвайки се в писъка на всяка клетка на тялото ми, която копнее да е близо до него, никога няма да успея да изляза от безконечния цикъл: грешка, нова грешка, нова грешка. Скандал след скандал, битка след битка, война след война.
	Въздъхвам и затварям вратата на стаята за гости. Заспивам с мисълта как хубаво би било, ако онази млада Теса знаеше колко опасна е любовта.
	Ако тогава знаех, нямаше да боли толкова много. Ако знаех как ще ме залепи, за да ме разкъса отново на още по-малки парченца, никога нямаше да припаря до Хардин Скот.


>	Теса

	— Теси, Теси, ела тук! — вика баща ми от коридора.
	Толкова е развълнуван. Ставам от малкото легло и тръгвам към него. Бързам, препъвам се във връзките на халата си. Опитвам се да ги завържа и бягам към хола, където майка ми и баща ми стоят до красивата елха. Лампичките греят. Така обичам Коледа. Винаги съм я обичала.
	— Виж, Теси, взели сме ти подарък. Знам, че вече си голяма, но още щом го видях, реших да ти го купя.
	Баща ми се усмихва, а майка ми се обляга на него.
	Голяма ли съм?
	Поглеждам към краката си и се опитвам да разбера какво се опитва да ми каже. Не съм голяма, не мисля.
	Баща ми слага в ръката ми малка кутийка и аз нетърпеливо махам лъскавата панделка. Обичам подаръци. Рядко получавам, затова всеки един е от особено значение за мен. Докато късам хартията, поглеждам към майка си. Не мога да се начудя на вълнението й. Никога не съм я виждала така усмихната. А баща ми… имам някакво чувство, че не е нормално да е тук, но не се сещам защо.
	— Хайде, отвори го — настоява той и аз махам капака на кутията.
	Кимам и мушкам ръка, но веднага я издърпвам, защото нещо остро се забива в пръста ми. Много боли. Изпускам кутията на земята и от нея се изпада спринцовка. Когато поглеждам въпросително към родителите си, кожата на баща ми е станала бяла като на призрак, а очите му са празни. Усмивката на майка ми е все така ослепителна. По-ярка от слънцето… или поне така ми се струва.
	Баща ми се навежда и грабва спринцовката от пода. Прави крачка към мен, стиска я в ръка, а аз не мога да мръдна краката си, за да избягам. Опитвам пак, но не искат да се движат. Сама и безпомощна срещу оръжието в ръката му.


	— Теса! — Гласът на Ландън е истеричен, плаши ме. Ръцете му трескаво разтърсват тялото ми.
	Не знам как успявам да седна. Тениската ми е мокра от пот. Поглеждам го и веднага след това проучвам ръката си за следи от спринцовка.
	— Добре ли си? — продължава да вика.
	Боря се за въздух, гърдите ме болят, търся гласа си. Поклащам глава, а Ландън ме прегръща и стиска в ръцете си.
	— Чух те да пищиш и…
	И млъква, когато в стаята нахлува Хардин. Очите му са подивели, бузите — зачервени.
	— Какво става? — пита уплашено, отмества Ландън настрани и сяда на леглото до мен. — Какво има? Чух те да пищиш. — Ръката му е на бузата ми, палецът му гали кожата ми.
	— Не знам. Сънувах.
	— Какво сънува? — пак пита. Сега вече почти шепти, а палците му бавно се движат под очите ми и бършат сълзите.
	— Нещо като това, което сънуваш ти — отговарям шепнешком.
	Той въздъхва тежко.
	— Откога? Откога имаш като моите сънища?
	Отнема ми време да си събера мислите.
	— Откакто го намерих. Сега се случва за втори път. Не знам откъде се взеха.
	Болната му ръка е заровена в косата му и сърцето ми се свива, когато виждам познатия до болка жест.
	— Сигурен съм, че всеки би имал кошмари, ако намери тялото… Мамка му. Извинявай. Трябва ми филтър за устата. Имаш ли нужда от нещо? Вода? — предлага. Опитва се да се усмихне, но не успява. Усмивката му е тъжна, крива. — Имам чувството, че ти предлагам вода за милионен път през последните няколко дни.
	— Нека просто си легна да спя.
	— Ще остана — звучи почти като команда.
	— Не мисля, че… — не довършвам. Поглеждам към Ландън. За миг бях забравила, че е в стаята.
	— Няма проблем — отвръща. Очите му се откъсват от моите и се отправят към стената зад мен. — Разбирам.
	Когато раменете му се огъват под тежестта на поражението, трябва да събера всеки грам останало ми достойнство, самоуважение и сила, за да не се хвърля на врата му и да не го помоля да остане да спи при мен. Имам нужда от спокойствието, което само той може да ми даде, от ръцете му, обгърнали тялото ми. Копнея да сложа глава на гърдите му и да заспя. Искам да ми даде утеха и спокоен сън, така както аз винаги съм му давала, но той вече не е спасителната мрежа, на която преди съм разчитала. От друга страна, кога ли съм разчитала напълно? Винаги е бил в тази връзка само с единия си крак, винаги е бягал от мен, от нас, от любовта ни. Не мога да тичам след него за кой ли път. Просто нямам енергия да гоня нещо, което никога няма да мога да хвана… просто защото то не е реално.
	Когато успявам да се върна в реалността, в стаята, на леглото си, Хардин вече го няма.
	— Мини навътре — казва Ландън.
	Така и правя. Докато заспивам, започвам да съжалявам за желанието си да върна времето назад и да не припарвам до Хардин Скот. Дори когато връзката ни е във вихъра на най-опустошителната си трагедия, не бих се отказала от нито една секунда. Не бих се отрекла от нас.
	Не бих съжалявала за нито един миг, прекаран с него.


>	Хардин

	Времето тук е много по-хубаво, отколкото е в Сиатъл. Няма дъжд и слънцето пак се е показало. Вече е април. Крайно време е да напече.
	Теса е в кухнята с Карен и онова момиче — София. Опитвам се да й покажа, че мога да й дам пространство и време, че съм готов да чакам, докато прояви желание да говори с мен, но се оказва много по-трудно, отколкото си го представях.
	Снощи беше ад, истински ад. Когато я видях така разстроена, изплашена… беше по-зле от собствените ми кошмари. Започвам да си мисля, че ги е прихванала от мен. Моите кошмари са заразни и ако имаше начин, веднага бих поел и нейните. Когато Теса беше моя, винаги спеше спокойно. Тя беше моята котва, моето спокойствие през нощта, тя се преборваше с демоните ми, а аз бях прекалено слаб, за да й помогна в борбата. Тя беше там, с щит в ръка, воювайки срещу всеки образ от миналото, който заплашваше болния ми мозък. Тя носеше съвсем сама моето тегло и точно това я скърши накрая.
	После си напомням, че тя все още е моя, но не е готова да го признае. Няма начин да не е моя, не бива да е другояче.
	Паркирам колата пред къщата на баща ми. Когато се обадих на брокера, оня ми вдигна луд скандал, че не мога да се изнеса ей така, без предупреждение и че трябва да платя сума, равна на два наема, задето съм нарушил договора. Накрая му затворих. Не ми пука каква неустойка иска — повече няма да живея там. Знам, че решението ми е доста прибързано и че нямам къде да се преместя, но се надявам да мога да остана няколко дни при Кен, докато убедя Теса да заминем в Сиатъл.
	Готов съм да живея там, ако тя иска. Не съм се отказал от предложението си за брак. Не и този път. Ще се оженя за това момиче и ще живея в Сиатъл, докато умра, ако това ще я направи щастлива.
	— Колко време ще остане тази мацка? — питам Ландън и соча колата й, паркирана до неговата.
	Беше супер готин жест от негова страна да ме закара да си взема колата, особено след като го изядох заради това, че остана с Теса през нощта. Каза ми, че и да съм искал да вляза, нямало да мога да отключа вратата, но аз го уверих, че ми е трябвало много малко, за да я разбия. Истината е, че нямах сила за това.
	Мисълта, че двамата са в една стая, че Ландън е в едно легло с нея, не ми даде мира цялата нощ, особено след като чух приглушените им гласове, докато подслушвах на вратата.
	Изобщо не му обърнах внимание, когато ме завари да спя на пода пред вратата й. Опитах да се унеса в празното легло в стаята, която бяха определили за „моя“, но не успях. Трябваше да съм по-близо до нея, ако случайно стане нещо или пак има кошмари. Поне така си казвах, докато се мъчех да остана буден цялата нощ, за да надавам ухо.
	— Не знам. София си заминава за Ню Йорк към края на седмицата — казва. Гласът му е някак изтънял и звучи странно.
	Това пък какво е?
	— Какво има? — притискам го, докато влизаме в къщата.
	— О, нищо — отговаря сконфузено, но бузите му пламват.
	Теса е застанала до прозореца и гледан навън, а Карен и Мини Карен се смеят.
	Защо Теса не се смее? Защо дори не участва в разговора им?
	Мини Карен се усмихва на Ландън:
	— Ето къде си бил!
	Хубава е. Не толкова хубава като Теса, но е приятна за окото. Момичето се приближава към него, усмихва се… Ландън се изчервява… тя се усмихва още по-широко… и… О, да! Как не съм видял по-рано. Ландън я харесва!
	В съзнанието ми нахлуват около милион шеги и мръсни коментари, но се налага да си захапя езика, за да не започна да го изтезавам с информацията, до която се докопах така лесно. Двамата си говорят нещо, а аз отивам право при Теса. Тя не забелязва присъствието ми, докато не заставам пред нея.
	— Какво става? — питам.
	Определено има разлика между даване на пространство и нормално поведение, а аз се опитвам да намеря баланса между двете, колкото и да ми е трудно да пречупя навиците си. Знам, че ако й дам прекалено много пространство, тя ще се отдалечи от мен, но ако я притискам и задушавам, ще побегне. Това е нещо съвсем ново за мен, територия, в която никога не съм стъпвал. Не искам да си го признавам, но Теса често беше моята емоционална боксова круша. Мразя се заради начина, по който се отнасях с нея, и знам, че заслужава нещо много по-добро, някой по-достоен, но имам нужда от един последен шанс да стана подходящ за нея. Всъщност искам да бъда себе си, но подобрена версия. Онази версия на Хардин, която заслужава да бъде обичана.
	— Нищо, просто печем сладки. Впрочем в момента си почиваме от печенето — казва с почти незабележима усмивка, а аз й се ухилвам широко.
	Тези простички сигнали, тези нищожно дребни признаци на внимание подпалват надеждата ми. Всичко това е съвсем ново и е на километри от зоната, в която се чувствам спокоен, но с радост ще отделя време да помисля и да разбера какво означават тези на пръв поглед незначителни сигнали.
	Карен и основната й помощница я викат и Теса веднага се връща в кухнята. Ландън и аз сме напълно забравени, оставени сами в хола. Поглеждам да проверя дали жените не ни подслушват и когато се уверявам, че няма такава вероятност, на лицето ми грейва дяволита усмивка:
	— Падаш си по нея, а?
	— Колко пъти да ти казвам, че с Теса сме само приятели — въздъхва Ландън раздразнено и ме гледа с престорен укор. — Мислех, че вече си го разбрал, след като ме псува един час тази сутрин.
	— О, не, не говоря за Теса — отвръщам. Размърдвам закачливо вежди. — Говоря за Сара.
	— Казва се София.
	— Все тая — свивам рамене и се усмихвам още по-широко.
	— Не, не е все тая. Имам чувството, че не можеш да запомниш името на нито едно момиче, освен това на Тес.
	— Теса — поправям го начумерено. — И не ми е нужно да помня имената на другите жени.
	— Това е проява на неуважение. Бъркаш името на София с кое да е име, което започва със „С“, но така и не запомняш истинското й име. По същия начин ме побъркваше и когато наричаше Дакота „Даниел“.
	— Започваш да ме дразниш — казвам. Сядам на дивана и се усмихвам на доведения си… всъщност той вече не ми е доведен брат. Никога не е бил. Не знам какво изпитвам при осъзнаването на този факт.
	— И ти — опитва се да прикрие усмивката си.
	Дали би му пукало, ако знаеше? Вероятно не. Вероятно би изпитал облекчение, че вече не сме роднини.
	— Знам, че я харесваш, признай си.
	— Не, не я харесвам. Та аз дори не я познавам — отсича. Извръща поглед като хванат на местопрестъплението.
	— Но тя ще е в Ню Йорк с теб. Можете да се разхождате заедно по улиците на големия град и когато се изсипе проливен дъжд, ще се окажете заедно под някой навес. Много романтично — заключавам. Захапвам устната си, за да задуша смеха си при вида на ужасеното му лице.
	— Ще спреш ли вече? Тя е по-голяма от мен и изобщо не съм в… лигата й.
	— Да, прекалено е секси за теб, но човек никога не знае. Някои жени не се интересуват от външния вид. Може пък да си търси по-младо гадже. На колко е години тази „възрастна“ дама? — продължавам да се шегувам.
	— На двадесет и четири. И стига вече — умолява ме и решавам наистина да спра. Мога да продължавам да го тормозя цял ден, но трябва да се фокусирам върху други неща.
	— Ще се преместя в Сиатъл — съобщавам новината… изненадващо и за самия мен и някак ми е хубаво. Почти.
	— Моля? — Ландън е крайно изненадан.
	— Да. Ще видя какво може да направи Кен, та да завърша семестъра дистанционно. Ще взема апартамент в Сиатъл за мен и Теса. Вече съм предал дипломата си, така че не е кой знае какъв проблем.
	— Какво? — пита. Очите на Ландън изведнъж се стрелват встрани.
	Това момче не чува ли какво му се говори?
	— Няма да повтарям. Знам, че ме чу.
	— Но защо сега? С Теса вече не сте двойка. И тя…
	— Ще бъдем. Има нужда от време да обмисли нещата, но ще ми прости. Винаги ми прощава. Ще видиш.
	В мига, в който думите излизат от устата ми, вдигам поглед и виждам Теса. Застанала е на вратата с намръщено, напрегнато изражение върху красивото й лице. Въпросното красиво лице веднага изчезва — тя се завърта на пети и се връща в кухнята, без да каже и дума.
	— Мамка му!
	Затварям очи и облягам глава назад.
	Защо трябваше да се случи точно сега, по дяволите!


>	Теса

	— Ню Йорк е най-красивият град на света, Теса. Невероятен е. Живея там от пет годни и все още не съм видяла всичко. Обзалагам се, че цял един живот няма да ми стигне да го разгледам и опозная добре — казва София, докато търка една загоряла тава.
	Забравих за сладките. Бях прекалено изгубена в мислите си, след като чух арогантните думи на Хардин, и не забелязах кога димът е започнал да излиза от фурната. Едва когато Карен и София се втурнаха в кухнята, видях изгорелите сладки. Никой не ми каза нищо лошо, никой не ме упрекна. София изхвърли изгорялото тесто, сложи тавата под студената вода и започна да я търка.
	— Сиатъл е най-големият град, в който съм била, но съм готова за Ню Йорк. Трябва да се махна оттук — казвам, но лицето на Хардин просто не иска да изчезне от съзнанието ми, колкото и убедително да звучат думите ми. Карен се усмихва и налива по чаша мляко.
	— Живея близо до Нюйоркския университет, така че мога да те разведа, ако искаш. Винаги е от полза да познаваш някого, особено в такъв голям град.
	— Благодаря — казвам искрено.
	Ландън ще е там, но ще е объркан и изгубен в големия град. Точно като мен. Така че и двамата имаме нужда от приятел. Мисълта да живея в Ню Йорк ме смущава, притеснява и вълнува. Предполагам, че всеки се чувства така, когато се мести да живее на другия край на континента. Ако Хардин заминаваше с мен… Поклащам глава да се отърся от мисълта. Не успях да го убедя да дойде с мен в Сиатъл, а ако му кажа за Ню Йорк, ще ми се изсмее в лицето. А той приема всичко, което е свързано с мен, като даденост. Затова си мисли, че ще му простя… защото преди винаги съм го правила.
	— Е, да пием за Ню Йорк и за новите приключения — усмихва се Карен и вдига чашата си с мляко за тост. София също е усмихната, но аз не мога да спра да си повтарям думите на Хардин.
	Ще ми прости. Винаги ми прощава. Ще видиш.
	Страхът да се преместя на такова огромно разстояние намалява с всяка дума, с всяка сричка, с всеки звук в това изречение. Сякаш всяка буква е шамар в лицето ми, камшик по почти лишената ми от достойнство душа.


>	Теса

	Отбягвам Хардин, с цената на всичко стоя далеч от него. Не, това е прекалено слабо казано. През последните два дни, които ми се струват колкото четиридесет, полагам огромни усилия да не попадам на него. Знам, че е в къщата, почука на вратата ми няколко пъти, но или се извинявах, че съм заета, или не отговарях изобщо. Не бях готова.
	Проблемът е, че вече прекалено дълго отлагам да му кажа новината за бебето и Карен ще започне да се притеснява. Знам. Ще се пръсне от щастие и съм сигурна, че не иска да продължава да пази новината в тайна. И не бива да я пази, трябва да е горда и развълнувана. Не мога да помрачавам настроението й, защото съм страхливка.
	Затова, когато чувам тежките му обувки по коридора, се свивам, чувствам се жалка и нелепа, защото се моля да почука на вратата ми и в същото време се надявам да подмине. Все още чакам да дойде денят, когато съзнанието ми ще се избистри и мислите ми ще бъдат подредени. Чакам лудостта да си иде. Но колкото повече време минава, все по-често се питам дали изобщо е имало период, когато ясното и разумно мислене е доминирало. Дали винаги съм била така объркана и несигурна в решенията си, в самата себе си?
	Лягам на леглото и чакам със затворени очи. Устната ми пулсира от болка, така силно съм я захапала между зъбите. Чакам да ме подмине. Или да почука. Когато чувам как вратата срещу моята се заблъсква, едновременно съм разочарована и облекчена. Събирам последните си сили, ставам, поглеждам се в огледалото, вземам си телефона и заставам пред вратата му. Точно когато понечвам да почукам, тя се отваря и Хардин застава пред мен. Без тениска. Гол до кръста.
	— Какво се е случило? — пита веднага.
	— Нищо. Аз… — подхващам. Стомахът ми се свива от притеснение, а той ме гледа разтревожено. Слага дланите си на бузите ми, гледа ме в очите, а аз мигам и се опитвам да се сетя поне за една дума, която да успея да произнеса правилно.
	— Трябва да говоря с теб за нещо — изричам най-накрая. Думите ми са глухи и тревогата в красивите му зелени очи преминава в паника.
	— Това не звучи добре — казва сериозно и отпуска ръце до тялото си.
	Сяда на ръба на леглото и ме подканва да се настаня до него. Страхувам се, че сме толкова близо. Въздухът в стаята става все по-гъст.
	— Кажи? Какво има? — пита Хардин, разперва длани и се обляга назад. Късите му гащи са тесни, ластикът пада прекалено ниско. Няма боксерки под тях.
	— Хардин, съжалявам, че поддържам такава дистанция от теб, но знаеш, че ми трябва време да разбера, да проумея какво се случи. — Не, не дойдох да говоря за това, а за бебето, но явно устата ми си е имала други планове.
	— Няма проблем. Радвам се, че дойде, защото и двамата знаем, че не ме бива в „даването на пространство“… и започвам да полудявам.
	Изглежда малко по-спокоен, че вече говорим лице в лице. Очите му са вперени в моите. Не мога да откъсна поглед от изумруденото зелено, излъчващо напрежение.
	— Знам.
	Няма как да отрека, че Хардин положи огромни усилия да контролира действията си през последните дни, дори през цялата седмица. Струва ми се, че не е така предсказуем като преди. Но защитната стена, която съм изградила около себе си е, все още съществува, затова чакам да се обърне срещу мен или да ме загърби. Както прави винаги.
	— Говорил ли си с Крисчън? — питам. Трябва да се концентрирам върху темата, която дойдох да обсъдим, преди напълно да се изгубя в безкрайната каша, в каквато двамата превърнахме от живота си.
	Тялото му се сковава, лицето му помръква.
	— Не.
	Това не върви на добре.
	— Съжалявам, не желая да повдигам болезнена за теб тема, но искам да знам как приемаш нещата.
	Той не отговаря и тишината се разпъва между нас като безкраен път.


>	Хардин

	Очите на Теса не се откъсват от лицето ми. Тревогата в тях започва да ме притеснява още повече. Тя мина през истински ад, като моят принос беше повече от значителен. Не бива да се безпокои за мен, това трябва да е последната й грижа. Искам да мисли за себе си, отново да бъде себе си, а не да пилее енергията си, притеснявайки се за мен. Ненавиждам това й качество: когато състраданието й към другите — особено към мен — избутва на втори план грижата й за самата себе си.
	— Не се безпокой. Щастлив съм, че дори ми говориш — казвам. Това е истината, но нямам представа накъде отива този разговор и какво ще излезе от него. Теса бавно кима с глава и после задава въпроса, който явно е бил основният й мотив да дойде при мен.
	— Имаш ли намерение да кажеш на Кен какво се случи в Лондон?
	Лягам на леглото и се замислям върху въпроса й. В интерес на истината, през последните два дни не спирам да разсъждавам за това. Понякога ми се иска да му кажа, друг път предпочитам да запазя информацията за себе си.
	Изобщо трябва ли Кен да знае? И ако му кажа, готов ли съм да приема промените, които неизменно ще настъпят след това? Дали изобщо ще има промени? Или просто мисля със задника си само и само да го омаловажа в очите си. Как така в мига, в който започнах да понасям присъствието му в живота си, разбрах, че в крайна сметка той не ми е баща. И когато съм готов да му простя, да вземе да се окаже, че той не е бащата, на когото трябва да прощавам?
	Отварям очи.
	— Все още не съм решил. Всъщност исках да чуя какво мислиш ти.
	Очите на моето момиче не греят като преди, но днес в тях има повече живот от последния път, когато я видях. Беше нечовешко изтезание да съм под един покрив с нея и да не мога да се доближа до нея. Не и така, както искам. Всичко е изкривено, обърнато. Дори смешно. Сега аз съм този, който проси секунда внимание, проси за… каквото е готова да ми подхвърли. Дори замисленото й в момента изражение е способно да успокои постоянната болка, с която не мога да свикна да живея.
	— Искаш ли да имаш връзка с Крисчън? — пита меко и прокарва пръст по шевовете на завивката.
	— Не. Не знам, по дяволите. Искам ти да ми кажеш какво да правя.
	— Мисля, че е редно да кажеш на Кен само ако това ще ти помогне да се разтовариш от част от болката, насъбрана у теб още от детството. Не смятам, че трябва да го правиш от злоба или гняв. А що се касае до Крисчън, имаш време да решиш. Просто изчакай да видиш как ще се развият нещата — предлага с онзи разумен тон, с който говори, когато е истински загрижена и те разбира.
	— Как го правиш?
	— Кое как правя? — навежда учудено глава.
	— Това, което аз не мога: винаги казваш правилното нещо.
	— Не, не е така. Невинаги.
	— О, да — настоявам. Протягам ръка да хвана нейната, но тя се отдръпва. — Винаги казваш точните думи. Така е откакто те помня. Просто аз не можех да те чуя.
	Теса поглежда встрани, но няма проблем. Ще й отнеме доста време да свикне да чува тези неща от мен. Все някога ще свикне. Заклех се да споделям как се чувствам и да престана да се държа като пълен егоист, който винаги очаква някой да разкодира думите и намеренията му.
	Телефонът й започва да вибрира и тя го вади от джоба на прекалено големия джъмпер. Ще ми се да вярвам, че си го е купила, а не е облякла този на Ландън. Самият аз бях подложен на това изтезание: да нося всяка една дреха, която човечеството познава, с избродираната емблема на колежа, но ненавиждам мисълта, че до тялото й се докосват дрехи, обличани от друг мъж. Знам, че е тъпо и нелогично, но не мога да спра фантазиите си, нали?
	Тя прокарва палец по екрана и едва сега виждам. Преди да успее да ме спре, вече съм изтръгнал телефона от ръцете й.
	— Айфон? Това майтап ли е? Твой ли е? — питам и гледам с изумление новия телефон в ръцете си.
	— Да — отвръща, бузите й пламват и тя се пресяга да вземе телефона от ръцете ми, но аз го вдигам високо над главата си, за да не може да го стигне.
	— Значи сега си купуваш телефон, а когато те молех, ти се запъна и отказа дори да ме чуеш — изричам закачливо. Очите й са разширени, диша нервно. — Какво те накара да промениш решението си?
	— Не знам, време му беше… предполагам — обяснява. Не разбирам защо е така неспокойна. Настроението й не ми харесва, но малко лек хумор ще й дойде добре. — Какъв е кодът? — питам и натискам числата, които според мен е избрала. Ха, успявам от първия опит. Екранът й се отваря пред очите ми.
	— Хардин — пищи и се опитва да докопа телефона. — Не можеш да ми ровиш в нещата. Хваща едната ми ръка и с другата се опитва да си го вземе.
	— О, да, мога — смея се. Най-случайното докосване от нейна страна, а ето че вече ми се вие свят. Всяка клетка в тялото ми оживява. Тя се усмихва и продължава с опитите да си го върне. Ето, това е моето малко, сладко момиче. Момичето, което ми липсваше толкова много.
	— Добре тогава, дай ми твоя.
	— Съжалявам, не става — продължавам да я дразня и да ровя из съобщенията й.
	— Дай ми телефона — скимти и се приближава по-плътно до мен, но усмивката й посърва. — Предполагам, че в телефона ти има неща, които не е редно да виждам.
	И ето така, само за секунда защитната й стена се вдига.
	— Не, няма. Има над хиляда твои снимки и една папка с твоята лигава музика. И ако наистина искаш да видиш колко съм жалък, можеш да провериш всички позвънявания, за да разбереш колко пъти съм се опитвал да ти се обадя, но винаги ми отговаряше оператор и ми казваше, че „телефонът е грешен или непълен“.
	Тя ме гледа и… очевидно не ми вярва. Не мога да я виня. Очите й омекват за секунда, но веднага след това пита:
	— И нищо от Джанин?
	— Какво? Не! Хайде, иди и провери. На тоалетката е.
	— По-добре да не гледам.
	Заставам на колене и притискам рамене в нейните.
	— Теса, това момиче не съществува за мен. Джанин никога не е била повече от едно нищо.
	Теса се опитва да ми покаже, че изобщо не я интересува, че го е преживяла, че е продължила живота си, че е далеч от мен, но я познавам прекалено добре. Знам, че се побърква при мисълта, че може да съм бил с друга жена.
	— Трябва да тръгвам — казва, изправя се, но аз я хващам за ръката и я моля да остане при мен. В началото се колебае, но не я насилвам, чакам. Пръстите ми правят малки кръгчета по кожата на китката й.
	— Знам какво си мислиш, но нищо подобно не се е случило — обяснявам. Тя издърпва ръката си от моята, но остава до мен. — Не бях на себе си, Теса, но не съм я чукал.
	Не бих я чукал. Стига ми неприятното чувство, когато Джанин ме докосваше, ако не успеех да се предпазя навреме. За секунда ми минава през ума да й кажа колко ми е било противно да усещам смърдящите й на цигари и трева устни върху моите, но това само ще я взриви.
	— Да бе, вярвам ти — върти предизвикателно очи.
	— Боже, как ми липсваше това твое отношение към нещата — опитвам да разведря разговора, но тя пак върти очи. — Обичам те.
	Това вече приковава вниманието й и тя ме бута в гърдите, за да създаде дистанция между телата ни.
	— Престани да правиш така! Не можеш просто да решиш, че ме искаш, и да очакваш да хукна обратно към теб.
	Ще ми се да й кажа, че ще се върне при мен, защото принадлежи на мен, че никога няма да спра да я убеждавам в това, но не продумвам нищо. Само клатя глава и й се усмихвам.
	— Да сменим темата на разговора. Исках само да ти кажа, че ми липсваше.
	— Добре, да сменим темата — въздъхва и започва да пощипва устната си, което моментално ме кара да забравя, че се канех да дам друга насока на разговора.
	— Айфон? — пак питам. Въртя телефона й в ръката си. — Не мога да повярвам, че си си купила айфон и не си ми казала.
	Поглеждам я и забелязвам как на намръщеното й лице се появява усмивка.
	— Не е кой знае какво. Помага ми да си следя графика, а и Ландън ще ми покаже как да си свалям музика и филми.
	— Аз мога да ти покажа.
	— Няма проблем, наистина — опитва се да отхвърли предложението ми.
	— Ще ти помогна. Сега ще ти покажа.
	Отварям iTunes Store. През следващия час намираме любимата й музика и й показвам как да си сваля тези противни комедии с Том Ханкс, които тя очевидно харесва. Теса е мълчалива. От време на време казва „благодаря“, „не, не тази песен“, но не се опитвам да я ангажирам с разговор.
	Аз направих това с нея. Аз я превърнах в тихата, несигурна жена, която седи пред очите ми. Пак аз съм виновен, че не знае как да се държи сега. Аз съм виновен, задето всеки път, когато се приближа към нея, тя бяга назад. И всеки път с този жест къса по малко от сърцето ми. Не е възможно в мен да е останало нещо за даване. Всичко, което съм имал, тя вече го притежава. Но с всяка нейна усмивка в тялото ми се заражда нов живот, пълни се с още малко от мен самия и аз й позволявам да го открадне. Всичко е за нея, винаги ще бъде за нея.
	— Искаш ли да ти покажа как да сваляш качествено порно? — питам и за награда виждам как бузите й пламват.
	— О, сигурна съм, че най-бързо си разучил тъкмо тази опция — шегува се и тя.
	Не мога да се нарадвам, че мога пак да я подкачам като преди и че тя все още ми позволява.
	— Не, не е съвсем така. Събрал съм доста материал тук — казвам и потупвам челото си с пръст. Естествено, тя ме разбира грешно, затова пояснявам: — Само с теб.
	Лицето й е все така смръщено, но няма да й позволя да се заблуждава. Трябва да е луда, та да си въобразява, че бих мислил по този начин за друга жена. И едва сега започвам да осъзнавам, че Теса е точно толкова луда, колкото съм и аз. Може би това обяснява защо остана с мен толкова дълго.
	— Не се шегувам. Мисля само за теб. Винаги и само за теб.
	Тонът ми е сериозен, прекалено сериозен, но не си правя труда да го разведрявам с шеги. Не и сега. Опитах със закачки, опитах с приятелски тон — все я наранявам. Тогава тя най-изненадващо изрича:
	— Какво си мислиш за мен?
	Веднага започвам да си я представям и инстинктивно засмуквам долната си устна.
	— Не смятам, че искаш да отговоря на този въпрос.
	Теса е просната на леглото, бедрата й са разтворени, пръстите й се забиват матрака, стиска чаршафите, докато свършва върху езика ми. Бедрата й се движат бавно и съблазнително, докато ме язди. Теса е на колене пред мен, плътните й устни се разтварят и ме поемат. Теса е наведена напред, гърбът й е огрян от меката лунна светлина. Дупето й е пред очите ми и ме очаква. Изпълвам я, а тя вика името ми…
	— Вероятно си прав — засмива се и пак млъква. — Винаги правим така, винаги се подхлъзваме назад.
	Много добре знам какво иска да каже. И все пак… в най-кошмарната седмица от живота ми тя ме накара да се смея заради някакъв шибан айфон.
	— Това сме ние, бебо. Не можем по друг начин.
	— Можем. Налага се. Трябва да опитаме. Аз трябва да опитам — казва. Думите й може и да звучат убедително в съзнанието й, но няма да може да ме заблуди.
	— Престани да премисляш всичко. Знам, че между мен и теб трябва да бъде така — да се шегуваме за порно, а аз да си представям всички онези неща, които съм правил и искам да правя с тялото ти.
	— Това е буквално лудост. Не можем да направим такова нещо — отвръща и се навежда леко към мен.
	— Да направим какво?
	— Нещата не опират само до секса — продължава. Погледът й попада между краката ми и знам, че се бори със себе си да откъсне поглед от подутината там.
	— Никога не съм казвал такова нещо, но сексът може да ни направи услуга: да престанем да отричаме, че не мислим за едно и също нещо.
	— Не можем.
	Забелязвам, че дишаме в унисон. Езикът й се подава съвсем лекичко и навлажнява сухата й устна.
	— Не съм предлагал нищо — напомням й.
	Да, наистина не съм й предлагал секс, но за нищо на света не бих й отказал. Уви, нямам късмет. По никакъв начин няма да ми позволи да я докосна. Не и в близко бъдеще… нали?
	— Не предлагаше. Само намекна — усмихва се тя.
	— Кога не съм намеквал?
	— Вярно е — опитва се да задуши смеха си. — Толкова е объркано. Не бива да го правим. Нямам си доверие, когато съм край теб.
	Мамка му, колко съм щастлив да го чуя, защото аз си нямам доверие, когато съм край нея през по-голямата част от времето.
	— Какво толкова лошо може да се случи? — питам. Слагам ръка на рамото й. Лицето й се смръщва, но не с такова отвращение като преди няколко дни.
	— Ще продължа да изглеждам като кръгъл идиот — прошепва и аз бавно прокарвам длан по ръката й.
	— Престани да мислиш. Накарай мозъка си да млъкне и остави тялото да те ръководи. А тялото ти иска мен, Теса. Нуждае се от мен.
	Тя клати глава и отрича очевидната истина.
	— Напротив, иска — настоявам и продължавам да галя ръката й, сега е по-близо до гърдите й и чакам да ме спре. Ако каже да престана, ще престана. Никога не бих я притискал за такова нещо. Правил съм много ужасни неща, но чак на такова не съм способен.
	— Работата е там, че знам… всяко местенце, което обичаш да докосвам — поглеждам в очите й и очаквам да каже „да“ или „не“, дали ще ме отблъсне, или пък няма. Сега очите й греят като неонови светлини. Не, няма да ме спре. Тялото й все така ме желае. Както винаги. — Знам как да те накарам да свършиш, така че да забравиш за всичко друго.
	Ако успея да задоволя тялото й, може би съзнанието й ще го последва. И ако успея да пробия през съзнанието и тялото й, сърцето й ще последва тях? Никога не съм бил срамежлив, когато е ставало дума за това да задоволявам глада на тялото й. Защо да бъда сега?
	Приемам мълчанието й и начина, по който ме гледа, за съгласие и след малко ръката ми вече е върху ципа на дрехата й. Но не се занимавам с него, събличам я направо през главата. Връзката обаче се заплита в косата й. Тя избутва счупената ми ръка, съблича се сама и успява да измъкне връзката от косата си.
	— Не те насилвам да го правиш, нали? Не те притискам?
	— Не — казва задъхано. — Знам, че идеята е ужасно лоша, но не искам да спирам. Искам да избягам от всичко. Моля те, дай ми това кратко бягство.
	— Изключи съзнанието си, не мисли за нищо друго. Мисли само за това.
	Прокарвам пръсти под шията й и тя потръпва. Устните й се залепват за моите — сварва ме напълно неподготвен. След няколко секунди бавните, несигурни целувки изчезват. Вече сме само ние двамата — такива, каквито сме били винаги. Няма ги срамежливите жестове, няма ги и притесненията и тревогите. Само ние двамата. Езикът й бързо се стрелва по моя, ръцете й се втурват в косата ми, дърпа я, подлудява ме.
	Увивам своите ръце около тялото й и я спускам назад върху матрака. Коляното й се опира в пениса ми и аз най-безсрамно се притискам и търкам в него. Отчаяният ми копнеж за близост с нея я изумява. Изважда ръка от косата ми и я слага върху зърното си. Мисля, че ще се пръсна от щастие да я видя отново под мен. Прекалено е много, за да го побера в себе си, и все пак е недостатъчно.
	Тя обгръща гърдата си, мачка я, играе си със зърното, а аз сякаш съм забравил да се движа — мога само да я гледам и да се наслаждавам как най-сетне се отпуска пред мен. Няма и следа от срамежливата Теса. Иска да забрави за реалността и аз с радост ще изпълня молбата й. Мога да играя и тази роля.
	Движенията ни са такива, сякаш сме подпалени с гориво — огнена страст. Аз съм огън, а тя е бензин. Никой от двама ни не желае да угаси пожара, докато не експлодираме. Но аз ще чакам и ще я пазя от пламъците, защото не искам да се изгори от… мен.
	Ръцете й се спускат по тялото ми, хваща ме, стиска ме и се налага да положа огромни усилия, за да не свърша само от допира на ръката й. Заставам между отворените й бедра, а тя нетърпеливо опъва ластика на късите ми гащи. Дърпам бикините й надолу, така че и двамата оставаме голи. Когато кожата ми покрива нейната, като по сигнал простенваме в унисон. Намествам се и леко прониквам в нея. Тя забива нокти и после впива уста в голото ми рамо. Смуче кожата ми, хапе я, а аз влизам по-навътре. Зрението ми е замъглено. Искам да усетя всеки милиметър от нея, всеки миг, който има желание да ми подари.
	— Обичам те — кълна й се, но устата й престава да се движи и ръцете й, заровени в косата ми, се отпускат.
	— Хардин…
	— Омъжи се за мен, Теса. Моля те.
	Влизам рязко в нея и се надявам да изтръгна съгласието й по възможно най-нечестния начин.
	— Ако продължаваш да говориш такива неща, няма да го правим — казва меко.
	Виждам болката в очите й, липсата й на всякакъв контрол, когато става дума за мен, и изпитвам вина.
	Страхотен момент да предложиш брак! Задник!
	— Извинявай. Няма повече — уверявам я и я целувам.
	Ще й дам време да си помисли, а аз ще си затворя устата. Няма да й признавам повече безкрайната си любов, няма да й говоря за чувствата си. Вместо това започвам да й приказвам мръснишки, да изричам на глас онези неща, които иска да чуе, които обича да слуша, докато я чукам.
	Казвам й колко отдавна я желая и колко е тясна около пениса ми, а тя притиска ръка към задника ми, подканва ме да вляза по-дълбоко в нея. Очите й са затворени, мускулите на краката й започват да се стягат. Знам, че е към края. И може инак да ме мрази, но обича мръсната ми уста.
	Няма да издържа дълго, но тя също е към края. Не става дума само за съвършения секс с нея, а просто за усещането да съм близо, да съм опрян в нея, да съм в нея. Ето от това се нуждая, от това се нуждае и тя.
	— Хайде, бебо, искам да усетя как свършваш около мен — казвам през стиснати зъби.
	Тя изпълнява, стиска ме за ръцете, скимти името ми, притиска глава във възглавницата и се разпада, а аз я съзерцавам. Гледам красивата й уста, гледам как се разтваря, гледам как очите й намират моите и се обръщат от удоволствие. Прекалено много е. Красотата на тази съвършена жена, която ми позволява да я имам — макар и за кратко, — да гледам как свършва за мен, само за мен.
	Влизам в нея за пореден и последен път, хващам я за бедрата и изливам в тялото й всичко, което е останало живо в мен.
	— Мамка му — изсумтявам. Опирам се на лакти и внимавам да не я ударя, да не я нараня с тежкото си тяло. Очите й са затворени, едва помръдва клепачи.
	— Аха — съгласява се мързеливо.
	Облягам се на лакът и я гледам, докато е със затворени очи. Едва сега започвам да се страхувам какво ще се случи, когато започне да се приземява в реалността и да съжалява, че го е направила. Тогава гневът й ще нарасне.
	— Добре ли си? — питам. Прокарвам пръст по голото й бедро.
	— Да — гласът й е плътен, спокоен.
	Мамка му, колко съм щастлив, че дойде да почука на вратата ми. Не знам колко време щях да издържа, без да я виждам и да чувам гласа й.
	— Сигурна ли си? — искам да знам какво е означавало за нея.
	— Да.
	Теса отваря едно око и не мога да скрия глуповатата си усмивка. Гледам я отпусната, сияйна. Толкова е хубаво да я имам поне за малко, за няколко мига. После пак затваря очи и тогава се сещам.
	— Как се реши да дойдеш?
	Спокойствието изчезва от лицето й, сънливото й, отпуснато изражение е заменено от напрежение и тя веднага възвръща контрола над емоциите си. Стената се вдига.
	— Кажи ми какво има — настоявам. Лицето на Зед се появява като призрак в изкривеното ми съзнание. — Кажи ми, моля те.
	— Става дума за Карен — отвръща. Обръща се настрани, а аз се възползвам от възможността да се насладя на прекрасните й гърди.
	Защо трябва да обсъждаме Карен голи?
	— Какво за нея?
	— Тя е… тя е… — спира и сърцето ми се свива от неочакван страх, дори паника за Карен. И за Кен.
	— Какво й е? Какво има?
	— Бременна е.
	Моля? Какво, за бога?
	— От кого?
	Реакцията ми очевидно я забавлява и Теса се смее с глас.
	— От баща ти — отговаря, но веднага се поправя: — От Кен. От кого мислиш?
	Не знам какво мисля, не знам и какво съм очаквал да ми каже, но със сигурност не и това, че Карен е бременна.
	— Какво? — питам пак.
	— Наистина е малко изненадващо, но и двамата са щастливи.
	Малко? Малко изненадващо? Това е много повече от „малко изненадващо“.
	— Кен и Карен ще имат бебе?
	— Да — отвръща. Очите на Теса ме изучават много внимателно. — Какво мислиш по въпроса? Как се чувстваш?
	Как се чувствам ли? Знам ли, мамка му. Почти не познавам човека, отскоро започнахме да градим някаква… нещо като връзка, а сега той ще има бебе? Още едно дете, при което ще остане, ще обича и ще помага да бъде отгледано.
	— Предполагам, че няма никакво значение как се чувствам аз — казвам колкото да прекратим разговора. Лягам и затварям очи.
	— Има значение. Има значение за тях. Искат да знаеш, че бебето няма да промени нищо, Хардин. Искат да си част от семейството. Сега пак ще си големият брат.
	Голям брат?
	Сещам се за Смит и за неговата супер странна и рано съзряла душевност. Започва да ми се гади. Това вече е прекалено много. Никой не може да поеме толкова много лайна наведнъж. А за психически нестабилен индивид като мен е почти невъзможно бреме.
	— Хардин, знам, че сега ти е трудно да го разбереш, но мисля, че…
	— Добре съм. Искам да си взема душ.
	Скачам от леглото и вземам късите гащи от пода. Теса сяда. Наранена и объркана. Обувам се.
	— Ще бъда тук, ако искаш да говориш за това. Държах аз да ти кажа новината.
	Това също е прекалено много. Дошла е да ми съобщи новината, но дори не ме иска и отказва да се омъжи за мен. Защо не проумее най-сетне какво означаваме един за друг? Защо отказва да види, че си принадлежим взаимно?
	Не можем да се разделим, не можем да съществуваме един без друг. Нашата любов е по-достойна от всяка любовна история във всеки един романтичен роман, а тя знае всичките наизуст. Сърцето ми ще изскочи от гърдите, не мога да си поема дъх. Имам чувството, че в Теса няма никакъв живот. Не разбирам. Просто не разбирам. Аз живея само заради нея. Тя е за мен единствената живителна глътка въздух, без нея аз ще бъда нищо. Няма да оцелея, няма да оживея. Дори и да искам, няма да мога.
	Мрачните мисли започват да се борят за надмощие. Събирам малкото останала ми сила, за да се задържа за мижавата светлинка, която Теса склони да ми подхвърли.
	Кога ще свърши това? Кога животът ще престане да изсипва отгоре ми лайна всеки път, когато повярвам, че най-сетне съм успял да се хвана за нещо, за себе си, за обърканото си съзнание?


>	Теса

	Ето ме, ето ни в безкрайния цикъл на щастието, страстта, желанието и болката. Болката побеждава. Уморих се от битки. Гледам как прекосява стаята и се насилвам да се правя, че не ми пука.
	В мига, в който затваря вратата зад гърба си, се удрям по челото и разтривам слепоочията си. Какво ми има? Защо не виждам нищо друго освен него? Защо се събудих тази сутрин с убеждението, че мога да се изправя лице в лице с един живот без него, а няколко часа по-късно вече съм в леглото му? Мразя силата, която упражнява над мен, но… Бога ми, не мога да я контролирам, не мога да се спра. Не бива да го обвинявам за своите слабости, но в моя защита ще кажа, че той просто отказва да види границата между правилно и грешно. Когато ми се усмихне, тези граници се размиват и е буквално невъзможно да се преборя с чувството, което тегли тялото ми към него.
	Той ме кара да се смея толкова често, колкото и да плача. Накара ме също да почувствам, да усетя всичко, след като бях напълно убедена, че съдбата ми е отредила да живея с нищото в себе си. Бях сигурна, че никога няма да бъда способна да изпитам каквато и да било емоция, но Хардин ме издърпа от това ужасно място. Хвана ме за ръката и ме извади нагоре в миг, в който никой друг не се сети да го направи. Извади ме на повърхността.
	Но това не променя факта, че не можем да бъдем заедно. Просто не става, не работи, а аз не трябва да си позволявам да храня безплодни надежди, защото рано или късно те ще бъдат смазани, разрушени, когато Хардин реши да се дръпне назад и да се затвори; когато си вземе обратно всички думи, които са му се откъснали от сърцето. Отказвам да бъда накъсана на парчета от единствената ръка, която ми помага.
	Ето ме, в леглото му. Премислям грешките — своите, неговите, грешките на родителите ни, това как собствените ми грешки ме разяждат като киселина и не ми дават покой. Покоят беше кратък: когато ръцете му бяха върху тялото ми, когато пръстите му се впиваха в чувствителната ми кожа, тогава за миг се открехна завесата към спокойствието. Минутки след това огънят изчезна и аз пак съм сама. Сама, наранена и засрамена. Също като предния път… и по-предния път, като всеки път, но сега краят е много по-жалък.
	Скачам, закопчавам сутиена си, обличам джъмпера на Ландън. Не искам да съм тук, когато Хардин се върне. Не мога да седя десет минути и да се чудя кой от двамата Хардиновци ще реши да ми се появи. Правила съм го прекалено много пъти и най-сетне съм стигнала до онази точка, в която потребността ми от него не е най-силното ми усещане, не всяка моя мисъл е насочена към него, не той е въздухът, който дишам, и най-сетне виждам, че след Хардин има живот. Това беше леко подхлъзване. Нищо повече. Лоша преценка на обстоятелствата, за която ми напомня оглушителната тишина в стаята.
	Когато го чувам да излиза от банята, вече съм облечена и в стаята си. След секунди разбирам по стъпките му, че е забелязал липсата ми.
	Не чука. Знаех си, че няма да почука. Влиза направо. Седя на леглото с кръстосани пред мен крака, сякаш се браня. Предполагам, че в очите му изглеждам жалка.
	Очите ми горят от сълзи на яд и разкаяние заради проявената от мен слабост. Кожата ми мирише на него.
	— Защо си тръгна? — пита. Косата му е мокра, водата капе по челото му, ръцете му са на голия му таз. Късите му гащи са прекалено плитки.
	— Не аз, ти си тръгна — отговарям като заинатило се дете.
	Той ме гледа няколко секунди, замисля се:
	— Може би си права. Ще се върнеш ли? — пак пита. Не звучи като команда, както винаги досега, а като обикновен въпрос, но след малко с почуда установявам, че не съм се мръднала от леглото си.
	— Не мисля, че идеята е добра.
	Той прекосява стаята и сяда на другия край на леглото.
	— Защо? Съжалявам, че се пообърках леко, но не знаех какво да мисля, не знаех как се чувствам. Но сега ще бъда напълно честен: излязох, защото се притеснявах да не кажа пред теб нещо погрешно. Нямах си доверие. Затова излязох да си подредя мислите.
	Защо преди не се държеше така? Защо не беше честен, когато исках да ми казва истината? Защо трябваше да ме докара дотам, че да се откажа от него, за да се промени?
	— Можеше да ми го кажеш по някакъв начин, а не да ме изоставяш сама. Не мисля, че трябва да оставаме повече насаме.
	— За какво говориш? — недоумява. Очите му са безумни, гласът му е груб. Дотук беше със самоконтрола.
	Скръствам ръце:
	— Искам да съм до теб, да ти помагам. И ще бъда. Ако желаеш да говориш за нещо, ако трябва да се освободиш от напрежението, да споделиш, ако искаш да имаш някого до себе си. Не виждам нищо лошо в това да се засичаме в общите помещения като… хола или кухнята.
	— Не говориш сериозно, нали? — пита с негодувание.
	— Напротив.
	— Общи помещения? Тес, това е смешно. Можем спокойно да сме в една стая и без придружител.
	— Не съм казала, че ни трябва придружител. Просто сега нещата са различни — въздъхвам. — Мисля, че ще замина за няколко дни за Сиатъл. — Не бях решила окончателно, но след като го казвам сега, значи съзнанието ми вече е изготвило план, без да ме уведоми. Всъщност има логика. Трябва да си взема нещата, да си приготвя багажа за Ню Йорк, а и искам да се видя с Кимбърли. Толкова ми липсва. Имам и час за лекар, за което се опитвах да не мисля, и знам, че нищо добро няма да излезе, като седя тук и с Хардин си играем на котка и мишка. Но все пак…
	— Ще дойда с теб — казва директно, без да настоява. Сякаш това е най-елементарното решение.
	— Хардин…
	Без да иска разрешение, сяда на леглото ми по голи гърди и… всичко.
	— Щеше ми се малко да изчакам, преди да повдигна въпроса, но може би сега е време да ти кажа, че напускам онзи апартамент и се местя в Сиатъл при теб. Ти искаше така и сега съм готов да го направя — отсича. Прокарва пръсти през косата си и избутва мокрите кичури назад.
	— За какво говориш? — питам. Сега ли се сеща да се мести в Сиатъл?
	— Ще наема хубав апартамент. Няма да е имение като на Ванс, но ще е по-хубаво от това, което можеш да си позволиш сама.
	Знам, че самите думи не са обидни, но проблемът е, че се чувствам обидена и че съм на ръба на поредното изригване.
	— Ти наистина ли не можеш да проумееш? — мятам ръце във въздуха. — Не разбираш ли основната цел?
	— Каква цел? Защо трябва да има цел? — пита. Приближава се по-плътно до мен. — Защо да не можем просто да… бъдем заедно. И защо не искаш да ми позволиш да ти покажа какъв мога да бъда? Какво и кога да бъда за теб? Тук не става дума да си отбелязваме червени и черни точки, да водим статистика кой какво е причинил на другия и да бъдем нещастни и разделени, защото ме обичаш, но си решила, че не можеш да си позволиш да бъдеш с мен.
	Хардин слага длани върху моите, но аз веднага се отдръпвам.
	— Искам да се съглася с теб и с най-голямо удоволствие бих се прехласнала по поредната вълшебна приказка, в каквато тази връзка може да пребъде, но се заблуждавам от прекалено дълго време и вече не мога да го повярвам. Ти се опита да ме предупредиш, даде ми не една възможност да видя неизбежното, но аз отказвах, отричах очевидното. Сега обаче го виждам. Виждам, че сме били обречени от самото начало. Колко пъти ще водим този разговор?
	Той ме поглежда с пронизващите си очи.
	— Толкова пъти, колкото е необходимо, за да променя решението ти.
	— Аз не успях да променя твоите решения. Какво те кара да мислиш, че ти можеш да промениш моите? Това, което се случи сега между нас, не прави ли нещата по-ясни за теб? Искам да бъда част от живота ти, но не в сексуален аспект. Не дори и като мой приятел.
	— Като съпруг? — пита. Погледът му е пълен с хумор и… надежда?
	Наблюдавам го и не вярвам на очите си. Как изобщо смее пак да повдига темата.
	— Ние не сме заедно, Хардин. Не можеш да ми предлагаш брак само защото се надяваш да промениш решението ми. Исках да пожелаеш да се ожениш за мен, а не да го предлагаш като последен вариант, за да спасиш положението.
	Дишането му се учестява, но гласът му е гладък и спокоен:
	— Не е последен вариант. Не си играя игрички. Научил съм си урока. Искам да се оженя за теб, защото не мога да си представя живота си по друг начин. А ти ми казвай, че греша, колкото си искаш, но трябва да знаеш, че можем да се оженим сега, веднага и тогава вече няма да се разделяме. Знаеш тези неща.
	Звучи толкова сигурен, толкова дълбоко вярва във връзката ни, че не мога да реша дали да се ядосвам, или да съм щастлива. За мен бракът няма такова значение, каквото имаше преди няколко месеца. Родителите ми никога не са били женени. Не ми се вярваше, че са направили някаква измислена сватба, колкото да затворят устата на баба ми и дядо ми. Триш и Кен са били женени, но тази законна връзка не е спасила потъващия кораб. Какъв смисъл има в брака? Почти винаги се разпада и аз започвам да разбирам каква нелепа и смешна концепция представлява тази отживелица. Просто не е нормално хората да си обещават, че завинаги ще останат емоционално зависими един от друг, че всеки ще бъде източник на щастие за другия. За моя радост, най-сетне разбрах, че не бива моето собствено щастие да зависи от никого.
	— Не мисля, че някога ще пожелая да се омъжа.
	Хардин си поема дълбоко въздух, пръстите му застават под брадичката ми.
	— Не го казваш сериозно, нали? — търси отговора в очите ми.
	— Напротив. Какъв е смисълът? Бракът никога не може да устои на времето, а разводите са скъпи — отвръщам безразлично и пренебрегвам ужаса в очите му.
	— Какво се опитваш да ми кажеш? Кога стана толкова цинична?
	Цинична? Не, не мисля, че съм цинична. Просто се опитвам да бъда реалист и да не се надявам на щастлив край, който очевидно няма да ощастливи точно мен. Но няма и да търпя повече неговото „идвам, отивам си, идвам, отивам си“.
	— Не знам. Може би… откакто осъзнах колко безнадеждно глупава съм била. Не те виня, че приключи с мен в Лондон. Бях обсебена да се стремя към живот, какъвто никога няма да имам, вероятно това те е побърквало през цялото време.
	Хардин започва да скубе косата си като обезумял.
	— Теса, говориш като луда. Не си била обсебена от мисълта за живот, който не можеш да имаш. Просто аз бях задник. Мамка му, погледни какво те накарах да си мислиш! Всичко се е обърнало наопаки.
	Пада безпомощно на колене пред мен. Ставам. Не ми харесва чувството за вина. Аз просто казах истината. Действително мисля така. Ясно е, че самата аз изживявам огромен вътрешен конфликт и че присъствието на Хардин в стаята не прави нещата по-леки. Когато е тук, не успявам да се фокусирам, няма как да разчитам на средствата си за защита. Гледа ме, сякаш всяка моя дума е оръжие, насочено срещу него. Независимо дали е правилно, или не е, не мога да не изпитвам съчувствие към него, не бива да го жаля, а в същото време това ми се струва ужасно погрешно.
	Винаги съм укорявала жени, които се държат по този мекушав начин. Когато гледах например някоя драма по телевизията, на такива жени веднага им слагах етикет „слабохарактерни“, но не е толкова просто да извадиш голямата ножица и да отрежеш. Когато лепваш етикет на някого, трябва да вземеш под внимание и други неща, а преди да срещна Хардин, признавам, че рядко се замислях за възможните аргументи на човек да постъпи по един или друг начин. Коя съм аз да съдя хората за чувствата им? Никога не съм подозирала колко силно може да бъде това глупаво чувство — любовта. Никога не съм проумявала как хората си позволяват тя да засенчи разума и логиката им. И колко ужасно е, когато никой друг не може да разбере как наистина се чувстваш. Никой няма право да ме охарактеризира като глупава или слаба, никой не може да ме унижава заради начина, по който се чувствам. Никога не съм твърдяла, че съм съвършена, през цялото време съм се опитвала да държа главата си над водата, но другите не го разбират, не го проумяват. И не е лесно да си тръгнеш от някого, когато този човек се е просмукал във всяка клетка на тялото ти, когато е завладял всяка твоя мисъл и носи отговорност и за най-красивите, и за най-нещастните мигове в живота ти. Никой, дори разумната и недоверчива частичка у мен, не може да ме накара да се чувствам виновна заради това, че обичам страстно и че се надявам отчаяно да мога да изживея голямата любов, за която пише в красивите романи.
	Докато приключа с преценката на действията и поведението си, подсъзнанието ми се е отпуснало и ме е накарало да затворя очи и да въздъхна с облекчение. Не бива да се укорявам повече.
	— Теса, идвам в Сиатъл. Няма да те притискам да живееш с мен, но искам да съм там, където си и ти. Ще стоя настрана, докато бъдеш готова за мен, но държа да съм край теб. Ще бъда мил с всички, дори с Ванс.
	— Не е нужно да го дискутираме повече — въздъхвам.
	Знам, че е твърдо решен, дори се възхищавам на настоятелността му, но съм сигурна, че няма да е задълго. Ще му писне и един ден ще си отиде. Този път сме прекалено далеч един от друг.
	— Ще стоя настрани, но идвам. Ако не ми помогнеш да намерим апартамент, аз ще го избера сам, но искам и ти да го харесаш.
	Не е нужно да знае нищо за плановете ми, не е нужно да му казвам за Ню Йорк, не ми е никакъв. Ето за какво мисля, за да не се удавя в думите му. Ако го послушам още малко, бариерата ми ще рухне. Вече се напука преди час, когато позволих на емоциите да ме огънат, но няма да допусна това да се случи втори път.


	Хардин излиза от стаята, след като още десет минути се опитва да ме убеди, а аз се мъчех да не обръщам внимание на обещанията му.
	Започвам да опаковам багажа си за Сиатъл. Доста пътувам напоследък и ми се иска вече да застана на едно място и да не мърдам. С нетърпение очаквам деня, в който ще се установя на онова място, което ще наричам свой дом. Имам нужда от стабилност, от сигурност. Как стана така, че цял живот планирах всичко до последния детайл, а се оказах без защитна мрежа и сега се развявам по света като изпуснато хвърчило?
	Когато слизам по стълбите, Ландън се е облегнал на стената и ме спира с леко докосване по ръката.
	— Исках да говорим, преди да тръгнеш.
	Заставам пред него и чакам да ми каже за какво става дума. Надявам се да не е променил решението си за Ню Йорк. В смисъл… да не е решил да не ме взема със себе си.
	— Исках само да разбера дали не си променила намерението си да се преместиш в Ню Йорк. Ако си решила да останеш, няма проблем. Трябва да знам сега, за да кажа на Кен да купи билетите.
	— Не, не съм размислила. Идвам с теб. Искам да ида до Сиатъл да се видя с Ким.
	Не желая да му казвам за часа си при гинеколога. Нищо не е сигурно, а и сега не искам да мисля за това.
	— Убедена ли си? Не ми се ще да го чувстваш като задължение. Ако искаш да останеш тук, с него, ще те разбера — уверява ме. Ландън е толкова мил! И винаги ме разбира. Мятам ръце около врата му.
	— Ти си изключителен мъж. Знаеш това, нали? — усмихвам се. — Не съм променила решението си. Трябва да го направя. За себе си. Искам да го направя.
	— Кога смяташ да му кажеш? Как ще реагира?
	Не съм мислила по въпроса. Не знам какво ще направи, когато му съобщя, че се местя на другия край на страната, но какво пък ме интересува мнението му. Не е той този, който ще определя плановете ми. Вече не.
	— Честно казано, не знам как ще реагира. До преди погребението на баща ми нямаше да му пука. Сигурна съм.
	Ландън кима, но не се ангажира с мнение. После чувам шум от кухнята и се сещам, че не съм го поздравила за хубавата новина.
	— Не мога да повярвам, че не ми каза, че майка ти е бременна.
	Боже, колко съм доволна, че успяхме да сменим темата.
	— Извинявай, знам, че трябваше да ти кажа, но от няколко дни си заключена в стаята си — отвръща с нежна и леко шеговита усмивка.
	— Мъчно ли ти е, че заминаваш сега, след като научи, че бебето е на път?
	Питам се дали на Ландън му е харесвало да бъде единственото дете в дома.
	Обсъждали сме го няколко пъти, но набързо, а и той винаги е отбягвал да говори за баща си, така че темата неизменно се връщаше към мен.
	— Да. Притеснявам се как майка ми ще се справи сама с бременността. И Кен ще ми липсва. Но съм готов. Така поне мисля.
	— Всичко ще е наред — уверявам го. — Особено при теб няма да има никакъв проблем. Вече са те приели в университета. А аз заминавам дори без да знам дали ще вляза. Ще се размотавам из Ню Йорк, без да съм приета, без работа…
	Ръката на Ландън покрива устата ми.
	— И аз изпадам в паника, когато мисля за промяната, но се опитвам да се фокусирам върху позитивната страна.
	— Която е?
	— Е, това е Ню Йорк все пак. Това е засега — признава той и се смее, а аз се усмихвам до уши, когато Карен идва при нас.
	— Когато заминете, този смях ще ми липсва — просълзените й очи греят.
	Кен застава зад нея и я целува по врата.
	— На всички ще ни липсва.


>	Хардин

	На вратата се чука и когато отварям, дори не си правя труда да прикрия разочарованието си, че не е Теса. Кен ми се усмихва някак странно и притеснено. Не смее да влезе, чака да му разреша.
	— Исках да поговорим за бебето — казва внимателно.
	Знаех, че ще се случи и няма начин — за огромно мое съжаление — да избегна разговора.
	— Влизай тогава — правя му място да мине и сядам на стола до бюрото.
	Нямам никаква представа какво ще ми говори и как ще свърши всичко това, но не мисля, че върви на добре.
	Кен не сяда. Остава до тоалетката, пъхнал ръце в джобовете на сивите си панталони. Вратовръзката му е в същия свят, а елечето му е бяло. С други думи: „Аз съм шефът на шибания колеж!“ Но ако реша да подмина този дразнещ факт, не мога да не забележа тревогата му. Кърши ръце и не знае как да започне, затова решавам да го отърва от мъките му.
	— Добре съм. Сигурно си очаквал да започна да руша къщата ви, но не ми пука, честно казано, дали чакате бебе, или не.
	Той въздъхва с облекчение, както се надявах… подсъзнателно.
	— Бих разбрал, ако си разстроен. Знам, че е голяма изненада. Знам и какво е отношението ти към мен. Само се надявам горчивите ти изживявания, свързани с мен, да не продължат да растат — казва, забивайки поглед в земята.
	Иска ми се Теса да беше тук, а не да се налага да водя мъчителния разговор. Трябва да я видя, преди да тръгне. Да, обещах да й дам време, но пък и не очаквах този разговор между „баща и син“ да се проведе точно сега, в последната минута.
	— Не знаеш нищо за чувствата ми към теб.
	Мамка му, аз самият не знам какво изпитвам към този мъж. Но той продължава да говори търпеливо:
	— Ще ми се това да не промени, нито да повлияе на прогреса, който постигнахме. Знам, че имам да ти се реванширам до гроб, но се надявам да ми позволиш поне да опитам.
	Тези думи ме карат да усетя някакво чувство на обвързаност към него, каквато никога преди не се е пораждало у мен. И двамата сме изцепки, и двамата сме се пристрастявали към лоши неща, били сме подвеждани от още по-лошите си решения и сега ме е яд, че точно той ме е отгледал. Ако ме беше отгледал Ванс, нямаше да съм такъв. Нямаше да съм толкова гнил отвътре. Нямаше да се страхувам, когато баща ми се връща у дома, защото нямаше да е вечно пиян. Нямаше да се налага да седя на пода с часове, докато тялото на майка ми кърви и тя е в безсъзнание след побоя и изнасилването. И всичко това като резултат от неговите грешки.
	Гневът се излива във вените ми и вече съм на ръба да извикам Теса. Имам нужда от нея сега. Е, аз имам нужда от нея по всяко време, но в такива моменти не мога да се оправям без нея. Искам да чуя мекия й глас, окуражителните й думи. Копнея светлината й да разгони мрака и сенките в съзнанието ми.
	— Искам да бъдеш част от живота на бебето, Хардин. Мисля, че това ще е много хубаво за всички нас.
	— Нас?
	— Да, за всички нас. Ти си част от това семейство. Когато се ожених за Карен и поех ролята на баща на Ландън, знам, че се почувства, сякаш… съм те забравил. Не искам да се чувстваш така и заради бебето.
	— Да си ме забравил заради Ландън? Та ти ме забрави много преди да се ожениш за Карен!
	Преди ми беше хубаво, когато му мятах тези обвинения в лицето, но сега тръпката я няма. Не е същото, защото знам истината за миналото му с майка ми и Крисчън. Съжалявам го, гадно ми е за него и заради лайната, в които са го набутали онези двамата, но съм ядосан, че въпреки това се оказа такъв лош баща… допреди година. Макар че не е моят биологичен баща, той е бил отговорен за нас. Приел е тази роля по собствено желание и после се е отказал да я играе, за да има време да пие. Осъзнавам, че е за предпочитане да мълча, но не мога. Трябва да знам защо се опитва да гради бъдеще с мен, след като има съмнения по въпроса за бащинството си.
	— Кога разбра, че майка ми и Ванс се чукат? — пускам думите като граната.
	В стаята се образува нещо като вакуум. Имам чувството, че Кен ще припадне.
	— Как… — млъква и потърква брадичката си. — Кой ти каза това?
	— Карай направо, не отричай. Знам всичко за тях. Това се случи в Лондон. Хванах ги заедно. Беше я разкрачил на плота в кухнята.
	— О, боже! — гласът му е задавен, едва си поема въздух. — Преди или след сватбата?
	— Преди, но тя все пак се ожени. Защо си останал с нея, след като си знаел, че иска него?
	Той си поема дъх няколко пъти и се оглежда из стаята.
	— Обичах я — отвръща. Среща очите ми и оголената искреност в погледа му скъсява дистанцията между нас. — Няма друга причина. Обичах я. Обичах теб. И се надявах, че един ден ще спре да обича него. Този ден така и не дойде… и това ме побърка. Знаех какво прави, знаех какво прави и „най-добрият ми приятел“, но имах такива надежди за нас, надежди, че в крайна сметка майка ти ще избере мен.
	— Не, не те е избрала — отбелязвам. Може да го е избрала като съпруг, като мъж, с когото да прекара живота си, но не го е избрала по начина, който наистина има значение за всеки човек.
	— Да, очевидно. Трябваше да се откажа много преди да започна да пия — отвръща. Срамът в гласа му ме кара да се чувствам неловко заради него.
	— Да, трябвало е — отсичам. Всичко би било различно, ако се бе отказал навреме.
	— Знам, че не ме разбираш, знам също, че погрешният ми избор и безплодните ми надежди разрушиха цялото ти детство, така че не очаквам да ми простиш и да ми влезеш в положението.
	Държи си ръцете пред устата, прибрани като за молитва. Мълча, защото не знам какво да кажа. Вътрешно се гърча при спомена за кошмарите и предвид факта какви болни мозъци са тримата глупаци, които ми се пишат родители. Даже не знам дали да ги наричам така. Не знам как да ги наричам.
	— Бях наясно, че майка ти ще разбере, че той не може да й даде стабилността, която й давах аз. Имах работа и не представлявах такъв огромен риск като вятърничавия Крисчън. Мисля, че ако Теса се омъжи за някого другиго, онзи човек ще се чувства точно като мен. Той винаги ще се съизмерва с теб и дори ако я напуснеш за хиляден път, ще трябва да се съревновава със спомена й за теб. — По начина, по който ме гледа право в очите, знам, съдя, че е уверен в думите си.
	— Няма да я напусна никога повече — изричам през зъби.
	— И той така й е казвал.
	— Аз не съм Крисчън.
	— Знам, че не си. Не казвам, че си Крисчън, нито пък казвам, че Теса е като майка ти. За твое щастие, ти си единственият мъж, когото Теса вижда. Ако майка ти не се бореше с чувствата си към него, може би щяха да бъдат щастливи. Но те позволиха отровната им връзка да провали живота на всички около тях.
	Сещам се за Катрин и Хийтклиф и ми се иска да повърна при това сравнение, което не мога да не направя. С Теса може и да представляваме ужасна катастрофа един за друг, но няма да позволя да ни сполети същата съдба.
	Но това, което казва Кен…? Не, не виждам логика. Защо е търпял всичките ми простотии, след като е знаел, че аз съм най-малкият му проблем.
	— Значи е вярно? Той е баща ти? Нали? — пита и гласът му умира. Сякаш животът напуска тялото му, сякаш онази сила, която го е крепяла досега, най-внезапно се е оттеглила. Силният и страшен човек от детството ми е изчезнал и на негово място се е появил един отчаян мъж с разбито сърце и с очи, пълни със сълзи. Искам да му кажа, че е бил идиот да търпи обидите и лайната, с които го замервах години наред. Но искам също да му кажа, че нито майка ми, нито аз ще забравим, че превърна детството ми в истински ад. По негова вина съм на страната на демоните и се бия срещу ангелите. По негова вина имам отредено място в ада. По негова вина Теса не иска да е с мен. Той е виновен, че я нараних милион пъти. И по негова вина в момента се опитвам да поправя двадесет и една годишната поредица от грешки.
	Но не казвам нищо.
	— Знаех, че си негово дете от мига, в който те видях.
	Думите му секват дъха ми. Гневните ми мисли се стопяват.
	— Знаех — опитва се да не плаче, но не успява. Свивам се, не искам да виждам сълзите по бузите му. — Знаех. Разбира се, че знаех. Приличаше на него, негово копие си, а с всяка изминала година майка ти започваше да плаче все по-дълго, застояваше се навън по-дълго, изнизваше се от дома, за да е с него. Знаех. Не исках да го призная пред никого, защото ти беше всичко, което имах. Не притежавах майка ти. Никога не съм я имал. От първия миг тя беше негова. Ти беше моето всичко. И когато позволих на гнева си да ме завладее, изгубих и теб. — Той спира, за да си поеме дъх, а аз стоя объркан и мълча. — Щеше да си много по-добре с него. И това знам, но аз те обичах като моя плът и кръв. И все още те обичам като моя плът и кръв. И мога само да се надявам, че ще ми позволиш да остана в живота ти.
	Кен плаче. По лицето му се стичат реки от сълзи. И ми е мъчно за него. Една голяма част от тежестта се е вдигнала от гърдите ми. Усещам как насъбралата се с годините ярост се разтваря. Не знам какво е това чувство, но е силно и освобождаващо.
	Когато ме поглежда, имам усещането, че аз… не съм аз. Само това може да обясни защо ръцете ми обгръщат раменете му и аз го прегръщам, за да го успокоя. Той трепери като лист. И започва да плаче с глас, с цялото си същество.


>	Теса

	Пътуването беше точно толкова неприятно, колкото очаквах. Пътят ми се струваше безкраен. Всяка жълта линия ми приличаше ту на усмихнатото му лице, ту на нацупените му устни. Всяко едно задръстване беше напомняне за безкрайните ми грешки, които ме докараха до задънена улица, а във всяка една кола седеше още един непознат човек, който вероятно си има своите проблеми. Чувствах се самотна, _много_ самотна в малката си кола, докато се отдалечавах все повече от мястото, където исках да бъда.
	_Защо съм такава глупачка да се бунтувам срещу това? Дали съм достатъчно силна да се преборя срещу силното течение. Искам ли изобщо да се боря?_
	И какви са шансовете точно този път — от… струват ми се стотици раздели — да е по-различно? Дали ми говори такива неща само защото е отчаян от отчуждението и студенината ми? В главата ми има цял роман от около две хиляди страници с мисли, безсмислени диалози и монолози и няколко крайно тъпи въпроса, чиито отговори не знам.
	Когато паркирах пред къщата на Кимбърли и Крисчън, напрежението огъваше раменете ми, почти не можех да се изправя и да понеса товара върху плещите си. Буквално усещах как мускулите под кожата ми ще се скъсат.
	Сега, докато седя в средата на хола и чакам Ким да дойде, напрежението не намалява, а се засилва. Смит слиза по стълбите и бърчи носле с отвращение.
	— Каза, че ще слезе, след като разтрие крака на баща ми. — Не мога да не се засмея при вида на това сладко лице с очарователни трапчинки.
	— Добре, благодаря ти.
	Когато Смит ми отвори преди няколко минути, не обели и дума. Дори не ме поздрави. Само ме огледа от горе до долу, усмихна се незабележимо и ме подкани с ръка да влизам.
	Сега сяда на ръба на дивана и продължава да мълчи. Гледа някаква електронна игра в ръцете си, а аз гледам него. Малкият брат на Хардин. Идеята, че през цялото време това очарователно и изключително странно дете е било биологичен брат на Хардин, ми се струва почти абсурдна. Но има и някаква логика в тази братска връзка, разкрита наскоро — Смит винаги е питал за Хардин и наистина се радва на компанията му, което също е странно, при положение че повечето хора я избягват.
	Изведнъж детето се обръща и ме хваща как го гледам с отворена уста.
	— Къде е твоят Хардин?
	_Твоят Хардин._ Защо всеки път, когато ми зададе този въпрос, _моят_ Хардин е на милион светлинни години. А сега е още по-далеч.
	— Той е…
	Кимбърли нахлува в стаята с широко отворени ръце. Разбира се, че по това време на деня ще е на високи токчета и тежко гримирана! Предполагам, че земното кълбо продължава да се върти, макар моето лично кълбо на живота да е спряло.
	— Теса! — пищи тя и увива ръце около раменете ми толкова силно, че започвам да кашлям. — Боже, колко време мина! — възкликва. Стиска ме още веднъж, хваща ме за ръката и ме помъква към кухнята.
	— Какво става? — питам и се качвам на същия висок стол, на който прекарах много сутрини и вечери. Тя застава пред бара, прокарва ръце през дългата си до раменете руса коса, събира я и я вдига на висок кок.
	— Е, поне всички оцеляхме след това ужасно пътуване до Лондон. — _Почти_ оцеляхме, но поне сме живи.
	— Как е господин Ванс?
	— _Господин Ванс?_ — смее се тя. — Не мога да повярвам, че го наричаш така заради неловката ситуация. Можеш да му казваш Крисчън или Ванс. Кракът му започва да заздравява. За щастие, горели са предимно дрехите му, но не и самата кожа.
	Лицето й помръква, раменете й потреперват.
	— Има ли проблеми със закона? — питам. Не искам да я притискам за информация, но трябва да знам какво се е случило.
	— Всъщност не. Измислил е някаква лъжа, че група пънкари са влезли в къщата и са изпотрошили всичко, преди да я запалят. Сега има заведено дело за палеж, но никакви улики. Но стига за това. Ти как си, Теса? Много съжалявам за баща ти. Трябваше да се обаждам по-често, но просто нямах и секунда време и все още се опитвам да разбера какво се случи, по дяволите — казва. Пресяга се през гранитния плот и слага длан върху ръката ми. — Но знам, че това не е оправдание…
	— Не, не, не се извинявай. Толкова много проблеми имаш, а и аз напоследък не съм добра компания. Ако се беше обадила, нямаше да мога да ти отговоря. Полудявам… искам да кажа, че буквално полудявам — допълвам. Опитвам се да се засмея, но дори аз усещам колко сух и фалшив е грозният звук, който издавам.
	— Личи ти! — оглежда ме скептично. — Какво е това? — размахва ръка пред мен и аз поглеждам размъкнатия си пуловер и мръсните джинси.
	— Не знам. Две доста дълги седмици… предполагам — отвръщам и прибирам несресаната си коса зад ушите.
	— Май пак си в джаза. Да не би Хардин да е направил някоя нова глупост, или си така заради изпълнението му в Лондон? — пита с извита вежда, което ми напомня, че моите не са почиствани от векове. Не съм си почиствала също краката, ръцете, мишниците, нищо — изобщо не ми е минавало през ума. Кимбърли обаче е от тези жени, които в тежки времена полагат двойно повече грижа за вида си, за да преодолеят по-леко кризата.
	— Не, няма ново. В Лондон направи това, което е правил десетки пъти, и най-накрая му казах, че приключвам с него. — Тя ме гледа с недоверие, затова добавям: — Този път е окончателно. Заминавам за Ню Йорк.
	— _Ню Йорк?_ Какво става, по дяволите! С Хардин? — пита. Устата й остава отворена. — Но нали ми каза, че сте скъсали?
	— Не, не с Хардин. Заминавам с Ландън. Той е приет в Нюйоркския университет и ми предложи да замина с него. Надявам се да ме приемат за есенния семестър.
	— Не, ще ми трябва минутка да се съвзема — смее се нервно тя.
	— Знам, че е голяма промяна. Просто… трябва да… се махна оттук. И при положение че Ландън заминава, има някаква логика… може би.
	Това е лудост, пълна лудост! Да се местя на другия край на страната! Реакцията на Кимбърли току-що го потвърди.
	— Няма нужда да ми обясняваш. Мисля, че идеята е страхотна. Просто съм изненадана — отвръща. Не може да прикрие усмивката си. — Ти? Да се местиш толкова далеч, и то без план и график и без да си го обмисляла една година? Не е за вярване.
	— Глупаво е, нали? — питам. Не знам какво се надявам да чуя.
	— _Не!_ Откога си започнала да се съмняваш в себе си? Момиче, знам, че много ти се стовари на главата, но трябва да си събереш мислите. Млада си, умна си и си красива. Животът не е чак толкова лош. За бога, момиче, ела да чистиш раните от обгаряния на годеника си, който е решил да поеме вината и да покрива задника на порасналия си син, който е с акъл на двегодишно дете, след като същият този годеник ти е изневерил с „отдавна изгубената любов на живота си“. Опитай се да не го удушиш, докато му лекуваш раните.
	Не знам дали се шегува, или го мисли съвсем сериозно, но се налага да прехапя устни, за да не избухна в смях, защото веднага си представям как го души.
	— Сериозно ти казвам, няма нищо лошо човек да е тъжен от време на време, но ако позволиш на това чувство да превземе живота ти, просто никога няма да имаш живот.
	Думите й ме удрят и ме карат да се замисля за това, че постоянно врънкам колко съм нещастна, за бесните нерви заради неплануваното преместване в Ню Йорк и задето нямам никаква идея какво ще правя там. Права е: много неща ми се събраха през изминалата година, но каква е ползата да тъгувам вечно? Да не се пускам от скръбта, породена от загубата? Да мисля постоянно как жили и пари? Колкото и да ми харесваше да не изпитвам нищо, тогава не бях на себе си, не бях… _аз_. Усещах как с всяка негативна мисъл самото ми същество, това, което съм аз самата, се изплъзва и започнах да се страхувам, че никога повече няма да бъда същата. И сега не съм същата, но може би един ден, след много години, ще си върна момичето, което бях?
	— Осъзнавам, че си права, Ким. Просто не знам как да спра гнева. Толкова съм ядосана. През цялото време! Или тъжна. Много тъга има в мен. И болка. Нямам представа как да я изтръгна от себе си. Яде ме, човърка мозъка ми, подлудява ме.
	— Е, не е толкова лесно, както прозвуча от устата ми, но сега трябва да се вълнуваш, да си щастлива. Заминаваш за Ню Йорк, момиче! Вземи се в ръце. Ако тръгваш само за да ревеш из тамошните улици, никога няма да се сприятелиш с никого — казва, а усмивката й омекотява удара от думите й.
	— А ако не мога? А ако си остана така завинаги?
	— Е, тогава ще си останеш такава завинаги. Но сега не бива да мислиш така. През всичките тези години (всъщност не са никак много) съм научила едно: лайното рано или късно цопва върху вентилатора и точно тогава е моментът да подминеш случая и да продължиш напред. Да, боли. Да, гадно е, повярвай ми. И знам, че ти е гадно най-вече заради Хардин. Но е време да приемеш факта, че той никога няма да ти даде това, което искаш. Ако се постараеш и се престориш пред него, искам да кажа — наистина убедително, ако успееш да _го излъжеш_, че си продължила напред с живота си, ако успееш да излъжеш и всички останали, един ден и ти ще започнеш да го вярваш. Постепенно лъжата ще се превърне в твоята реалност.
	— Мислиш ли, че бих могла? Да го забравя, да го превъзмогна истински?
	— Ще продължа да те лъжа, защото сега имаш нужда да чуваш такива неща — отвръща. Тръгва към шкафа и вади две чаши за вино. — Трябва да слушаш само такива глупости и да ти се подхранва самочувствието. Винаги има време да се изправиш лице в лице с истината… на по късен етап, но засега… — навежда се и рови в шкафа под мивката. Вади тирбушон. — Засега ще пием вино и ще ти разкажа такива истории за раздели, че твоята ще ти се стори като детска игра.
	— Да не ми говориш за оня филм на ужасите? — питам. Сещам се за онзи с ужасната червенокоса кукла.
	— Не, умната ми — казва. Плясва ме по бедрото. — Говоря за жени, които са били женени от години, а мъжете им през всичкото това време са чукали сестрите им. Такива неща. И като послушаш малко, ще разбереш, че нищо кой знае какво не ти се е случило.
	Пред мен се появява пълна чаша с вино и точно когато се каня да откажа, Кимбърли я вдига и я доближава до устните ми.
	Една бутилка и половина по-късно… вече се смея и се подпирам на плота, за да не падна. Кимбърли е преживяла изумителен брой неуспешни връзки. Най-сетне съм спряла да проверявам телефона си на всеки пет секунди. Да, всеки път се сещам, че той дори няма новия ми номер. Разбира се, тук става дума за Хардин — ако е искал да го разбере, досега да е намерил начин.
	Някои от историите, които ми разказа Кимбърли през последния час, не са за вярване. Сигурна съм, че под въздействието на виното добавя по някой измислен детайл само и само да изглеждат още по-гнусни. Жената, която се прибрала у дома и заварила мъжа си с комшийката… и нейния съпруг. Ами онази, която платила на наемен убиец да застреля мъжа й, но дала грешната снимка и убиецът застрелял брат й? Оказало се, че съпругът й имал доста по-добър живот от нейния. После за онзи мъж, който напуснал жена си след двадесет години брак, за да се ожени за някакво момиче, което било два пъти по-малко от него, но впоследствие разбрал, че е внучка на брат му. И останали заедно! За онова момиче, което спало с професора си и взело, че се похвалило на маникюристката си, която се оказала жената на професора. Момичето така и не успяло да завърши семестъра. За онзи, който се оженил за сексапилната французойка, с която се запознал в магазина, но после излязло, че не е французойка. Била от Детройт и явно имала изумителен актьорски талант. Ами онази, която изневерявала на мъжа си повече от година с някакъв, с когото се запознала в интернет. И когато решили да се видят след една година писане в чата, се оказало, че това бил мъжът й. Нима е възможно да е истина историята за тази жена, която разбрала, че мъжът й спи със сестра й, с майка й и с адвокатката по бракоразводното й дело. И после го гонила из офиса и го била по главата с обувките си, с токовете по-точно, а той бягал и викал за помощ. Смея се, истински се смея, Кимбърли се държи за стомаха и твърди, че видяла мъжа няколко дена след побоя и главата му била пробита от тока на бъдещата му бивша съпруга.
	— Не преувеличавам, не се шегувам. Но най-хубавата част от историята е, че сега пак са женени — смее се с пълно гърло и блъска с ръка по плота.
	Когато Ким е пияна, гласът й е силен и плътен. Радвам се, че Смит се качи горе и заряза двете пияни жени. Сега поне не ми е неудобно, че говорим за такива неща пред него. Само да объркваме детето и да се чуди защо се смеем на нещастието на другите хора.
	— Мъжете са задници. Всички до един! — казва и вдига тост с пълна чаша, а моята е вече празна. — Но ако ще си говорим истината, и жените са задници, така че единственият начин нещата да потръгнат е да намериш задник, с когото знаеш как да се оправяш, такъв задник, който те прави по-малък задник в собствените ти очи.
	Точно в този момент Крисчън решава да се появи в кухнята.
	— Този разговор за задниците се чува из цялата къща.
	Бях забравила, че този човек изобщо съществува. Отнема ми известно време да разбера какво не е наред в начина му на придвижване. След малко загрявам, че е в инвалидна количка, и възкликвам от изумление. Кимбърли ме гледа с дяволита усмивка и казва:
	— Нищо му няма, ще се оправи.
	Той й се усмихва, а тя се топи — както винаги, когато я погледне по този сладък начин. Изненадана съм. Знаех, че му прощава, но не и че _окончателно_ му е простила и че дори е щастлива да му прости.
	— Извинявай — усмихва му се, той я притегля в скута си, но когато тя сяда, без да иска, на болния му крак, той сбърчва лице и тя бързо се мести на другия.
	— Само изглежда зле, но всъщност не е — казва Крисчън, когато забелязва как очите ми обхождат изгорената плът на крака му.
	— Вярно е, Теса. Наистина не е чак толкова зле. Той само се преструва, за да го съжалявам — смее се Кимбърли и забива пръст в трапчинката му. Извръщам поглед.
	— Сама ли си? — пита Крисчън и не обръща внимание на гневния поглед на Ким, когато захапва пръста й. Не мога да спра да ги гледам и да мисля, че няма да съм на тяхно място през следващите… _десетилетия?_ Ако изобщо някога някой ме обикне така.
	— Да, Хардин е при неговите… При Кен.
	Крисчън изглежда разочарован, погледът на Кимбърли омеква, а дупката в гърдите ми, която като че бе покрита с капак през последния час, започва да напомня за себе си при споменаването на името му.
	— Как е той? Иска ми се да ми вдигне поне веднъж. Толкова много звънях — казва тихо Крисчън.
	— В момента не му е до това — отвръщам прекалено рязко и веднага обвинявам виното. Всички усещат заядливата нотка в тона ми и аз се чувствам като истинска кучка. — Извинявай, не исках да прозвучи така. Просто знам, че в момента преживява доста неща. Не съм имала намерение да бъда груба.
	Предпочитам да не обръщам внимание на усмивката на Кимбърли, когато скачам пак да го защитавам. Крисчън клати глава и се смее.
	— Няма проблем, заслужавам си го. Разбирам, че му е тежко. Исках да говоря с него, но знам, че сам ще се обади, когато е готов. Сега, дами, оставям ви. Щеше ми се само да науча какви са тези смехове и писъци и да се уверя, че не се забавлявате на мой гръб.
	После целува Кимбърли бързо, но много нежно, след което подкарва количката по коридора. Подавам чашата си на Ким и чакам да ми я напълни.
	— Стой, това значи ли, че напускаш работа? Не можеш да ме изоставиш сама с онези кучки! — негодува тя. — Ти си единственият човек, на когото имам доверие, освен новото гадже на Тревър.
	— Тревър има гадже? — питам. Отпивам от виното.
	Кимбърли беше права: виното и смехът помагат. Усещам как се подавам от черупката си. Как надничам, опитвам се да се върна към живота и с всяка шега, с всяка следваща абсурдна история това ми се струва по-лесно.
	— Да, червенокосата, която отговаря за връзки с медиите и рекламата?
	Опитвам се да се сетя, но не мога да си спомня лицето на жената, защото съзнанието ми е напълно размътено.
	— Не я познавам. От колко време излизат?
	— От няколко седмици — отвръща. Сега очите й грейват, защото става дума за клюка от офиса: любимото й занимание. — Крисчън ги е чул.
	Отпивам една глътка и чакам да ми обясни.
	— Били са заедно. Абе… направо си я чукал в офиса. Но това не е най-интересното. Нещата, които Крисчън чул… не е за разправяне. Тревър се оказал истински зъл задник в кревата. Е, на бюрото де. Много перверзия, много нещо. Перверзни обръщения и доста нестандартен секс с попляскване и така нататък.
	— Не може да бъде — избухвам в смях.
	Не мога да си представя милия, сладък Тревър да пляска някого. Само като се опитам да го видя в тази роля, започвам да се смея още по-силно. Клатя глава и се мъча да не мисля за това. Тревър в много красив, наистина, но има маниери, любезен е, внимателен, винаги отзивчив.
	— Кълна се! Крисчън е убеден, че е била вързана за бюрото, защото когато влязъл след това, Тревър развързвал нещо от ъглите.
	Кимбърли обяснява и ръкомаха, а виното бълва през носа ми, иначе ще се задавя от смях. След тази чаша съм напълно отрязана. Къде е Хардин, алкохолният експерт? Къде е, когато ми трябва?
	_Хардин._
	Сърцето ми блъска, а смехът ми се превръща в истеричен писък, когато Кимбърли добавя още един детайл към историята.
	— Чух, че в кабинета си държи нагайка.
	— _Нагайка?_
	— Това, с което удрят конете при езда. Виж го в Гугъл.
	— Не мога да повярвам. Той е толкова сладък и внимателен. Не е възможно да върже жена за бюрото и да прави такъв секс с нея! — възкликвам. Не, наистина не си го представям.
	В съзнанието ми, пропито от алкохола, започва да изплува Хардин… и бюра, и завързване, и пляскане.
	— Що за хора правят секс в кабинета си? Боже, та онези стени са тънки като хартия.
	Реални, истински кадри от спомените ми подпалват кожата ми: Хардин ме навежда над бюрото… А Кимбърли ми се усмихва, сякаш знае.
	— Предполагам, че такива хора се чукат и в спортните салони по чуждите къщи — припомня ми, но се смее. Не обръщам внимание на думите й, макар че смущението ме изгаря.
	— Да се върнем на Тревър — казвам и скривам лицето си зад чашата.
	— Знаех си, че ще е някоя откачалка. Мъже, които носят костюм всеки ден, са доста перверзни в сексуално отношение.
	— Да бе, това да не ти е някой еротичен роман! — възразявам. Сещам се за една книга, която отдавна бях решила да прочета, но така и не стигнах до нея.
	— Да, но тези истории в книгите все са дошли отнякъде — намига ми закачливо. — Не спирам да се въртя около кабинета му с надеждата да чуя как я заковава, но засега нямам късмет.
	Тази вечер, колкото и да беше безумна и някак нелепа предвид ситуацията, в която съм, ме накара да се почувствам лека, свободна, така както не съм се чувствала от много време. Опитвам се да се хвана за това усещане, да не го пускам, да го притисна към гърдите си. Не искам да ме оставя сама на нищото.
	— Кой да предположи такива неща за Тревър!
	— Шибаният Тревър — казвам и чакам реакцията на Кимбърли. Тя не закъснява: избухва в гръмогласен смях.
	— _Шибаният Тревър!_ — пищи тя и двете се смеем, имитирайки съчинителя на това прозвище в различните му настроения и с брилянтен английски акцент. И след всяка интерпретация се смеем все по-силно.


>	Хардин

	Този ден беше дълъг. Прекалено дълъг. Искам да спя. След _задушевния_ разговор с Кен съм тотално изтощен. И не стига това, ами тая Сара, Соня, С-както-и-да-се-казва, остана за вечеря и Ландън не спря да я чука с очи през масата, което ме отегчи до смърт.
	Колкото и да ми се искаше да замина с Теса, не мога да й се сърдя, че не ми каза поне едно довиждане — не е длъжна да ми дава обяснение. Бях добър с всички, както й обещах, изядох вечерята си мълчаливо, докато Карен и баща ми — или какъвто там ми се пада — ме наблюдаваха загрижено, а може би и с притеснение, че може да гръмна по време на вечеря.
	Но това не се случи. Запазих мълчание, дъвчейки послушно хапка след харка. Дори не облегнах лакти на грозната като кучешки задник покривка, която според Карен придава някаква атмосфера на пролетни… неща, но не придава нищо. Отвратителна е и някой трябва да я изгори, когато Карен не си е у дома.
	След като поговорих с баща си, се почувствах малко по-добре. Странно, но добре. Не мога да се начудя и даже ми е забавно, че сега наричам Кен „татко“ или „баща ми“, а когато бях тийнейджър, едва можех да произнеса името му. А да не споменавам колко силно желаех да се върне тогава, за да му размажа мутрата.
	Сега когато научавам… _мисля, че разбирам_ как се е чувствал и защо е направил това, което е направил. Част от гнева, който задържах в себе си толкова дълго, се е изпарила. Беше много странно да усетя как яростта напуска тялото ти, как изтича. Чел съм как го обясняват в романите. Казват му „прошка“, но никога преди не бях изпитвал такова нещо. Никога до тази вечер. Не съм убеден, че чувството ми харесва, но със сигурност отвлича вниманието ми и не мисля всяка секунда за Теса. Мисля, но не полудявам. Липсва ми, но не се гърча.
	Чувствам се по-добре… _по-щастлив?_ Не знам, но сега вече не мога да спра да разсъждавам за бъдещето. Представям си как с Теса купуваме килим и библиотека… или каквото там правят семейните двойки. Единствената семейна двойка, която познавам, говоря за истинско семейство, за хора, които могат да се понасят и прочее, са Карен и Кен, а дори нямам представа какво правят заедно, освен че със сигурност правят бебета, макар да са над четиридесет. Не, не искам дори да си представям сексуалния им живот.
	В интерес на истината, оказва се много забавно да мислиш за бъдещето. По-забавно, отколкото някога съм си представял. Никога преди не съм очаквал нещо от бъдещето си. Нито пък от настоящето. Бях убеден, че ще съм сам, така че не си правех труда да си градя глупави планове и да си пожелавам неизпълними неща. Допреди осем месеца не знаех, че на света съществува момиче като Теса. Нямах никаква представа, че това дразнещо русо момиче върви по лицето на земята и чака да преобърне целия ми живот с краката нагоре, да ме подлуди, да ме накара да я обичам повече от въздуха, който дишам. Мамка му, ако знаех, че я има, нямаше да си губя времето да чукам всяка, която дойде да ми се предложи. Тогава нямаше кой да ми помогне, нямаше я тази двигателна сила със сиво-сини очи, която да ме напътства и да ми показва къде да стъпя, затова сега трябва здраво да се потрудя, та да поправя всички натрупани грешки.
	Ако можех да върна времето назад, нямаше да докосна друго момиче. Нито едно! И ако знаех колко божествено е чувството да докосвам Тереза, щях да се подготвям, щях да броя дните, докато влезе в стаята ми през онази пиянска нощ и започне да пипа книгите и нещата ми, след като няколко пъти й бях забранил. Единственото, което ми дава надежда и благодарение на което успявам някак си да се контролирам, е, че скоро Теса ще разбере, ще приеме, ще види, че този път няма да си взема думите обратно. Ще се оженя за нея дори ако трябва да я влача до олтара. Ето това е един от проблемите ни: начинът, по който отричаме нещата един пред другиго, това, че се опитваме да се наложим със сила, че казваме едно, а всъщност мислим точно обратното.
	Не мога да не се усмихна, когато си я представя облечена в бяло, влача я по пътеката към олтара, тя се дърпа и ми крещи, а аз съм я стиснал за краката и я дърпам напред. В църквата се носи музика от някакъв инструмент, на какъвто не свирят по други поводи, само на сватби и погребения.
	Ако имах номера й, бих й пуснал съобщение да видя дали е добре. Но тя не ми го дава. Положих големи усилия да не грабна телефона на Ландън и да взема номера й.
	Лежа в леглото си, а сега трябваше да съм на път за Сиатъл. Трябва да съм, искам да съм, можех да съм, но не ми е разрешено. Необходимо е да й дам малко пространство, иначе ще избяга още по-далеч от мен.
	Държа телефона си и разглеждам снимките й. Ако в обозримото бъдеще ще трябва да разчитам на снимки и спомени, ще ми трябват още. Седемстотин двадесет и две не са достатъчно. Ставам от леглото и обувам някакви джинси. Не мисля, че Ландън или бременната Карен ще се зарадват да ме водят гол. Или пък може и да ми се зарадват. Усмихвам се на абсурдната мисъл и начертавам план. Ландън ще се запъне, знам, но не е трудно да го прекърша. Още на втората мръснишка шега по въпроса за новото момиче и вече ще рецитира номера на Теса, даже ще го припява, докато се черви като хлапе от детската градина.
	Чукам два пъти, за да го предупредя, че влизам. Копелето спи по гръб с книга на гърдите. _„Хари Потър!“_ Какво друго. Чувам някакъв звук и нещо проблясва в тъмното. Сякаш дар от небесата, телефонът му светва, вземам го от нощното шкафче. Има съобщение от Теса. Виждам само началото на съобщението.
	_Спиш ли? Защото аз…_
	Трябва да видя съобщението. Завъртам глава, вратът ми пука. Опитвам се да не позволявам на ревността да надделее. Защо му пише толкова късно? Трябва да отгатна кода му, но Ландън не ми е позната територия като Теса. Нейният беше толкова очевиден, дори смешен. Бях сигурен, че се е страхувала (като мен) да не го забрави, затова е избрала най-лесната комбинация — 1234. Това ни е паролата за всичко, което изисква код, това са _нашите_ цифри. Винаги са били. Така винаги ще бъдат. Като ти казах, че на практика сме като женени, не ми вярваше. Може дори в деня на сватбата ни някой хакер да влезе в акаунтите ни. Ха.
	Удрям Ландън с възглавницата.
	— Събуди се бе, гъз.
	— Махай се.
	— Трябва ми телефона на Теса — казвам. И пак с възглавницата по главата.
	— Не.
	Бой с възглавницата.
	— Стига — скимти и сяда. — Добре, ще ти го дам.
	Той се пресяга за телефона си, но аз го слагам директно в дланта му и наблюдавам кои цифри натиска. За всеки случай. После ми подава телефона. Изваждам номера й на екрана. Вкарвам го в телефона си. Толкова съм жалък в щастието и облекчението си. Карай, не ми пука.
	Удрям Ландън с възглавницата за последен път, пак за всеки случай, след което излизам от стаята му. Мисля, че го чувам да ме псува, и затварям вратата му със смях.
	Много е лесно да свикна с това… чувство на нещо като надежда, докато й пиша едно кратко съобщение. _Лека нощ._ И после чакам да ми отговори. Чакам с нетърпение. Всичко като че става по-лесно, по-хубаво, най-сетне леко. Трябва ми само едно — прошката на Теса. Трябва ми само едно малко резенче надежда, надеждата, която тя винаги е хранела за мен, когато е чакала да се върна.
	_Харррдин?_
	Мамка му, бях започнал да се отчайвам, че никога няма да ми пише.
	_Не, не Харррдин. Само Хардин._
	Решавам да започна шеговито, макар че единственото, което искам, е да я моля да се върне от Сиатъл или да не се побърква, ако се появя там посред нощ.
	_Извинявай, не мога да пиша на тази клавиатура. Много е чувствителна._
	Мога да си я представя как е легнала в стаята си в Сиатъл и бърчи носле, докато боде с един пръст по дребната клавиатура на телефона.
	_Айфони, а? Старата ти клавиатура беше огромна, затова имаш проблем с тази._
	Тя отговаря със смайли. Впечатлен съм и ми е забавно — за първи път използва емотикони. Мразя емотикони и никога не ги ползвам, но сега ще си изпочупя пръстите да свалям емотикони от нета, за да й изпратя едно смайли.
	_Там ли си още?_, пише точно когато пускам своето смайли.
	_Да, защо не спиш толкова късно? Видях, че си писала на Ландън._
	Това не биваше да го пращам.
	Минават няколко секунди и тя ми пуска малък емотикон на чаша с вино. Трябваше да се сетя, че след всичко, което се случи, е прекарала вечерта с Ким.
	_Вино, а?_, пиша и пращам нещо като изненадано лице… така поне мисля.
	Мамка му, защо има толкова много такива картинки. Защо и по какъв повод някой ще прати емотикон с тигър? Става ми любопитно и понеже съм като надрусан от вниманието, което ми отделя, й пращам тигъра, на което тя отговаря с камила. Смея се. Смея се на всеки тъп емотикон, от който никой никога няма да има полза. Харесва ми начинът, по който ме чете. Знае, че й пратих тигъра, защото не съм разбрал какъв е смисълът в тези неща, и сега си играем на „изпрати най-шантавия емотикон“, а аз лежа съвсем сам и се смея толкова силно, че стомахът ме боли.
	_Моите свършиха_, пише след около петминутна размяна на картинки.
	_И моите. Изморена ли си?_
	_Да. Пих много вино._
	_Забавлява ли се?_
	Успявам да изумя себе си: искам да ми отвърне положително, макар че аз не съм бил част от хубавата й вечер.
	_Да. Ти как си? Надявам се всичко с баща ти да е минало добре._
	_Да, добре мина. Да поговорим, когато се върнеш от Сиатъл?_ Прибавям едно сърце и картинка на нещо, което прилича на небостъргач.
	_Може._
	_Съжалявам, че бях такъв непоносим приятел. Знам, че заслужаваш някой по-добър от мен, но аз те обичам._
	Изпращам съобщението, преди да съм успял да се спра. Това е истината и не мога да се стърпя да не й я кажа сега. Преди допусках точно тази грешка — не й говорех за чувствата си и затова сега тя веднага подлага всичко на съмнение.
	_Прекалено много вино в мозъка ми за този разговор. Крисчън чул как Тревър прави секс в кабинета си._
	Въртя очи. Шибаният Тревър.
	_Шибаният Тревър._
	_Тончо тива каах и аз. Каах съите две думи._
	_Това не мога да го разгадая. Заспивай сега. И ми пиши утре._
	Изпращам съобщението и започвам ново.
	_Моля те, моля те, моля те, пиши ми утре._
	Усмивката разпъва лицето ми, когато ми изпраща картинка на телефон, заспало лице и тигър.


>	Хардин

	Гласът на Нейт кънти из тесния коридор.
	— Скот!
	_Мамка му!_ Знаех си, че няма да мине, без да попадна на някого от тях. Дойдох до колежа да говоря с някои от професорите си. Исках да се уверя, че няма проблем баща ми да предаде последните ми работи директно на тях. Много е полезно да имаш приятели или роднини на отговорни позиции. Ето как получавам разрешение да отсъствам от лекциите до края на семестъра. И бездруго досега не съм присъствал на кой знае колко от тях, така че няма да има голяма разлика.
	Русата коса на Нейт е пораснала, вдигната е като гребен нагоре.
	— Здрасти, човече. За малко да си помисля, че ме отбягваш и се правиш, че не ме виждаш — казва и ме гледа право в очите.
	— Прозорлив си — няма смисъл да го лъжа.
	— Винаги съм мразел грандоманските ти думи — смее се той.
	Можех да си живея, без да го виждам днес. Или някога в живота си изобщо. Нямам нищо против него, винаги съм го харесвал повече от останалите, но вече съм приключил с тях. Нейт обаче приема мълчанието ми като подкана да продължи да говори.
	— Не съм те виждал в колежа от месеци. Нали завършваш скоро?
	— Да, в средата на другия месец.
	Той ме следва с бавна стъпка.
	— И Логан завършва тогава. Нали ще идваш на церемонията?
	— Разбира се, че няма да идвам! — смея се. — Не мога да повярвам, че даже ме питаш.
	Спомням си нацупеното лице на Теса, когато й казах, че няма да присъствам, и захапвам устната си, за да не се засмея. Знам, че иска да изляза, но няма да го направя за нищо на света. Или пък… защо да не го обмисля? Дали си заслужава?
	— Какво е станало с ръката ти? — сочи гипса ми.
	— Дълга история — отвръщам, вдигам ръката си и я оглеждам.
	Да, историята е дълга и нямам намерение да му я разказвам.
	_Виждаш ли, Теса, че съм се научил на самоконтрол? Макар че водя този разговор в главата си и теб дори те няма. Добре, може да съм леко луднал, но съм… нещо като… по-мил с хората. Би се гордяла с мен._
	Мамка му, наистина полудявам.
	Нейт отваря вратата на административната сграда и я задържа така, за да мина.
	— Как са нещата? — пита. Винаги е бил най-приказливият в компанията.
	— Добре.
	— Тя как е?
	Кубинките ми спират да се движат, а Нейт прави крачка назад с вдигнати ръце.
	— Питах само като приятел. Не съм ви виждал от толкова време. Само Зед говори с нея.
	_Наистина ли се опитва да ме взриви?_
	— Зед _не говори_ с нея — възразявам. Сега се ядосвам на себе си, че позволих разговорът с Нейт и споменаването на името на Зед да ми влязат под кожата така лесно. Нейт нервно потърква челото си.
	— Не го казах в такъв смисъл. Той сподели, че е бил на погребението на баща й…
	— И _нищо_. Той е _нищо_ за нея. Точка по темата.
	Този разговор не отива на добре и сега се сещам защо вече не пилея времето си да се виждам с тях.
	— Добре — казвам. Знам, че ако го погледна, ще видя как върти очи, но той всъщност ме изненадва, когато изрича доста емоционално:
	— Никога не съм ти причинил нищо лошо, нали знаеш това?
	Когато се обръщам и го поглеждам, изражението му е… като гласа му. Емоционално.
	— Не искам да се държа като задник — казвам с леко чувство на вина. Нейт е добро момче. Много по-добро от мен и от повечето ни приятели и познати. Всъщност сега са само негови приятели, не и мои. Вече не.
	— Но се държиш точно така — поглежда встрани.
	— Не, не е така. Просто съм приключил с глупостите. Знаеш ли… — подхващам. Заставам пред него, за да ме погледне. — Вече съм над лайната. Над купоните, пиенето, голите жени, свалките. Просто не можеш да си представиш колко далеч съм от всичко това. Минало, край, заровено. Не искам да се държа като задник с никого, особено с теб, но за мен това вече е минало.
	Нейт вади запалка от джоба си и за миг единственият звук, който може да се долови между нас, е щракването й. Струва ми се, че са минали векове. Ако нещата сега не бяха толкова различни, бихме се събрали, бихме обсъждали хората, бихме обиждали, бихме се оплаквали от главоболието след тежка алкохолна нощ. Това беше животът ми тогава. Това време ми изглежда толкова далечно! Времето, когато животът ми не се въртеше около нея.
	— Осъзнавам какво се опитваш да ми кажеш. Не мога да повярвам, че го казваш, но те разбирам. И се надявам да ми простиш, че не те предупредих за Стеф и Дан. Просто не знаех какво са намислили, но бях наясно, че кроят нещо.
	Само това ми трябва — да обсъждам Стеф и Дан и това, което причиниха на Теса.
	— Да, можем да си говорим колкото си искаме, но резултатът няма да се промени. И двамата няма никога да я приближат, няма да посмеят да дишат същия въздух, който и тя.
	— И бездруго Стеф замина.
	— Къде е?
	— Луизиана.
	Супер. Искам да е далеч от Теса. _Теса!_ Надявам се да ми се обади скоро. Май се съгласи и искам да вярвам, че не е забравила. Ако не ми пише скоро, няма да издържа и ще й пиша пръв. Опитвам се да не я притискам, но размяната на емотикони снощи беше най-забавното и разтоварващо нещо, което бях вършил от… откакто правихме любов няколко часа преди това. Все още не мога да повярвам в късмета си, че ми позволи да се доближа до нея. След това се държах… е, не се държах никак добре, но в момента не става дума за това.
	— Тристан замина с нея — казва Нейт.
	Вятърът се засилва и целият колеж ми изглежда като едно по-спокойно, дори красиво място, защото Стеф не е тук. Не е дори в щата!
	— Не е ли глупак? — питам.
	— Не, не е — отвръща. Нейт винаги би защитил приятеля си. — Той наистина я харесва. Обича я… предполагам.
	— Както вече казах, той е пълен глупак.
	— Може би я познава в светлина, в каквато ние не сме я виждали. Не знам… — не довършва. Думите му ме карат да се смея.
	— Какво има да я гледаме повече. Кучката е луда — отсичам. Не мога да повярвам, че Нейт защитава Стеф… всъщност Нейт, който все още ходи със Стеф, която от своя страна се опита да направи такова ужасно зло на Теса.
	— Не знам, човече, но Тристан е моето момче, моят най-близък приятел и не мога да го съдя — казва Нейт и ме оглежда хладно. — Повечето хора биха казали същото за теб и Теса.
	— Надявам се, че сравняваш мен със Стеф, а не Теса.
	— Разбира се — върти очи и тръска цигарата си. — Трябва да дойдеш с мен до къщата. Заради доброто старо време. Няма да има много хора. Само ние.
	— Дан? — питам. Телефонът ми вибрира в джоба, вадя го и виждам името й на екрана.
	— Не знам, но мога да му кажа да не се навърта, докато ти си там.
	Вече сме на паркинга. Колата ми е на няколко метра, а неговият мотор е паркиран на предната редица. Не е за вярване, че го е опазил и че не се е разбил някъде с него. Мисля, че го изпусна над пет пъти в деня, в който си взе разрешителното, и знам, че лайното не носи каска, докато фучи из града.
	— Не, благодаря. Имам планове — лъжа и изпращам „здрасти“ на Теса. Надявам се плановете ми да бъдат следните: да говоря с Теса, да си пиша с Теса, да говоря с Теса. Часове наред. Почти се бях навил да мина да видя компанията за малко, но фактът, че все още движат с Дан, ми напомня коя беше причината да спра окончателно да ходя при тях.
	— Сигурен ли си? Можем да се съберем за последен път, преди да завършиш и да направиш бебе на момичето си. Нали знаеш, че това следва? — усмихва се и езикът му проблясва на светлината.
	— Имаш пиърсинг на езика си? — питам и разсеяно прокарвам пръсти по белега на веждата си.
	— Да. Преди около месец. Все още не мога да повярвам, че си свали халките. И много деликатно от твоя страна, дето се направи, че не чуваш какво ти говоря. Особено последната част — казва със смях, а аз се опитвам да си спомня какво каза… нещо за Теса… да й направя бебе.
	— О, не, за бога, не. Никой няма да забременява. Да се пържиш в ада само заради това, че се опитваш да ме прокълнеш с разни бебета и глупости — шегувам се. Бутам го по рамото, а той се смее още по-силно.
	Бракът е едно, а бебетата са нещо съвсем различно. Поглеждам телефона си. Колкото и да ми е приятно да си приказвам с Нейт като в добрите стари времена, искам да се концентрирам върху Теса, особено след като пусна това съобщение, че ще ходи на лекар. Отговарям й бързо.
	— Ето го и Логан — дърпа ме Нейт и аз проследявам погледа му. Логан върви към нас. — Мамка му! — псува Нейт и веднага премествам очи към момичето до него.
	Лицето ми е познато, но не съвсем… _Моли?_ Да, Моли е, но сега косата й е черна. Страхотен късмет имам днес! _Честно, Моли?_
	— Е, вечерният ми час настъпи. Имам да върша работа.
	Искам да избегна катастрофата, която ме връхлита, но точно когато се обръщам да си ходя, Моли се обляга на Логан, а той я прегръща през кръста.
	_Какво става, за бога?_
	— _Те? Заедно?_ — поглеждам Нейт, който дори не се опитва да прикрие колко му е смешно.
	— Аха. От доста време вече. Не казваха на никого допреди три седмици, но аз се сетих много по-рано, когато Моли престана да се държи като кучка през цялото време.
	Моли премята косата си през рамото и се усмихва на Логан. Не си спомням да съм я виждал усмихната. _Никога._ Не мога да я понасям, но не я мразя. Тя помогна на Теса…
	— Не си мисли, че ще ми избягаш, преди да ми кажеш защо страниш от нас — крещи Логан от няколко метра.
	— Бях зает с разни лайна — викам и аз и пак поглеждам телефона си. Искам да знам защо Теса е на лекар. Пак. Последното й съобщение не беше отговор на въпроса ми. Знам, че е здрава, но съм любопитен.
	— С по-добри лайна от нас? — устните на Моли се извиват в цинична усмивка. — Като да чукаш Теса до припадък в Сиатъл?
	И точно като в доброто старо време вдигам среден и го развявам в лицето й.
	— Да ти го начукам.
	— Не се дръж като мухльо. Всички знаем, че не сте спрели да се чукате, откакто се запознахте — подкача ме тя.
	Поглеждам Логан и го моля с очи да я накара да си затвори устата, инак аз ще й я затворя, но той се усмихва и само свива рамене.
	— Вие двамата сте като приказката за гърнето и похлупака — казвам и сега вече Логан ми изпружва среден.
	— Поне сега те е оставила малко на свобода, а? — не пропуска да ме заръфа Логан.
	Смея се. Не знам дали е свобода, но определено ме е оставила.
	— Къде е тя? — пита Моли. — Не че ми пука. Не я харесвам.
	— Знаем — отбелязва Нейт, а тя върти очи.
	— И тя не те харесва. Всъщност никой не те харесва — напомням й, но не звуча грубо, а по-скоро шеговито.
	— Вярно е — усмихва се Моли и пак се обляга на рамото на Логан. Нейт май ще се окаже прав: не е чак толкова непоносима кучка. Малко е поомекнала.
	— Е, беше ми много драго да ви видя, момчета и момиче — отбелязвам саркастично. — Но наистина имам да върша нещо по-приятно, така че се забавлявайте. Логан, моля те, в името на доброто на човечеството, не спирай да я чукаш. Май дава резултат.
	Кимам и се отдалечавам към колата си. Когато затварям, дочувам няколко коментара: „Той наистина изглежда в добро настроение“; „Онази го води на разходка с каишка“; „Човек не може да не се почувства щастлив заради него“.
	И най-странното е, че последното изречение излиза от устата на Злата Кучка.


>	Теса

	Притеснена съм, изнервена съм, студено ми е по тази тънка болнична нощница. Седя в стаята за прегледи, която е досущ като онази, в която бях преди. Тези хора трябва да добавят малко цвят в кабинетите си. Едно боядисване, но не в бяло, или картина или нещо друго по стените. Така е във всички лекарски кабинети, в които съм била, освен в този. Тук е бяло. Бели стени, бяло бюро, бял под.
	Трябваше да приема предложението на Кимбърли да дойде с мен. Не че не мога да се справя сама, но малко подкрепа, макар и в комбинация с болното чувство за хумор на Кимбърли, щеше да ме успокои.
	Когато се събудих тази сутрин, се почувствах далеч по-добре, отколкото заслужавах — никаква следа от махмурлук. Дори ми е някак хубаво. Заспах, успокоена от виното и с усмивка, за която е отговорен Хардин. И за първи път от седмици спах спокойно. Когато стане дума за Хардин, не мога да спра да анализирам всичко. Веселият ни диалог с емотикони бе подложен на милион дисекции. Прочетох го десетки пъти и всеки път се усмихвах. Този мил и търпелив Хардин ми харесва. Бих искала да го опозная по-добре, но се страхувам, че няма да се задържи на хоризонта толкова дълго, за да има време за опознаване. И аз няма да остана дълго. Заминавам за Ню Йорк с Ландън и колкото повече датата наближава, толкова по-неспокойна ставам. Нямам представа дали е онова безпокойство, когато очакваш нещо хубаво, или е точно обратното, но тази сутрин се е увеличило десетократно.
	Краката ми висят от ръба на болничното легло и не знам дали да ги скръстя, или не. Човек не се замисля за такива неща, но сега предпочитам да мисля за нещо глупаво и безполезно, за да превъзмогна странната тревога. Освен това в тази стая е толкова студено.
	Вадя телефона от чантата си и пиша съобщение на Хардин… само за да мисля за нещо друго.
C>
	Здрасти.
C$
	Изпращам съобщението, докато продължавам ту да кръстосвам крака, ту да ги пускам да висят свободно надолу.
C>
	Радвам се, че писа, защото щях да чакам още час, а после да пиша пръв.
C$
	Усмихвам се. Знам, че е редно да се подразня от изискващия тон, който прозира в думите му, но се усмихвам. Напоследък е толкова откровен. И това ми харесва.
C>
	На лекар съм. Чакам за преглед. Как си днес?
C$
	Той отговаря почти веднага.
C>
	Не бъди толкова делова. Защо си на лекар? Добре ли си? Не ми каза, че ще ходиш на лекар. Аз съм добре, не се тревожи за това. Току-що се видях с Нейт, който се опитва да ме убеди да се видим довечера, но няма да стане.
C$
	Не бива да ми е толкова неприятно при мисълта, че Хардин се вижда със старите си приятели, не бива. Не ми влиза в работата с кого прекарва времето си и къде ходи, но не мога да се отърва от болезненото чувство, което ме залива при спомена за тези хора. След няколко секунди получавам ново съобщение.
C>
	Нямам предвид, че е трябвало да ми казваш, но можех да дойда. Щях да дойда.
C$
C>
	Няма проблем, мога и сама.
C$
	Сега започвам да съжалявам, че не му дадох тази възможност.
C>
	Ти си сама от мига, в който се запозна с мен.
C$
C>
	Не, не е точно така.
C$
	Не знам какво друго да кажа, защото ми е хубаво, дори съм щастлива, че е загрижен за мен и е толкова открит. Думата _„лъжкиня“_ е придружена от два емотикона: джинси и огнено кълбо. Слагам ръка на устата си, за да заглуша смеха, защото лекарят влиза.
C>
	Лекарят е тук. Ще пиша после.
C$
C>
	Ако те пипа, моля те, кажи ми.
C$
	Прибирам си телефона и се опитвам да застана сериозно, докато доктор Уест слага гумените ръкавици.
	— Добре ли сте?
	_Дали съм добре? Не мисля, че иска да знае отговора, а и едва ли има време да слуша. Все пак е гинеколог, а не психиатър._
	— Добре — отвръщам. Никак не ми харесва идеята за празни приказки и любезности.
	Той се настанява да започва прегледа.
	— Имам резултатите от кръвната проба, която ви взехме миналия път, но не показват нищо опасно.
	Въздъхвам облекчено.
	— Въпреки това… — продължава с тон, който убива надеждата ми. Знаех си, че ще има „въпреки това“. — Докато разглеждах ехографията, стигнах до заключение, че шийката на матката ви е много тясна и къса. Иска ми се да ви покажа за какво става дума, ако не възразявате. — Той нагласява очилата си, а аз кимам в съгласие.
	Тясна и къса. Вече съм проверила всичко в интернет и знам какво означава това.


	След десет безкрайни минути вече ми е показал и ми е обяснил в най-малки подробности нещата, които отдавна знаех. Знаех и какво ще е заключението му. Знаех го още преди две седмици и нещо, когато излязох от кабинета му.
	Докато се обличам, думите му кънтят в съзнанието ми.
	_„Не е невъзможно, но е малко вероятно“._
	_„Има и други варианти. Много хора избират осиновяването като разрешение на проблема“._
	_„Все още сте прекалено млада. След години с партньора си ще обсъдите коя е най-добрата опция за вас“._
	_„Съжалявам, госпожице Янг“._
	Вървя към колата и набирам номера на Хардин. Три пъти попадам на гласовата поща, затова съм принудена да метна телефона на седалката. Не ми е нужен сега. Никой не ми трябва. Мога да се справя с това и сама. Знаех, отдавна знаех. Съзнанието ми вече бе приело фактите и бе затворило папката.
	Няма никакво значение, че Хардин не вдига. Добре съм. На кого му пука, че не мога да забременея? Та аз съм едва на деветнадесет и всички останали планове засега вървят по програма. Само че, когато се опитам да напасна последната информация, тази малка подробност в целия план, да го вкарам в картината, всичко се разпада на милион парчета.
	Едва се добирам до къщата на Кимбърли, защото трафикът е ужасно натоварен. Мразя да карам. Мразя и хора, които си изпускат нервите по пътищата. Мразя вечния дъжд. Мразя младите момичета да слушат оглушителна музика с отворени прозорци на колите, въпреки дъжда. Вдигнете си прозорците, мамицата ви! Мразя се заради това, че не се опитвам да мисля позитивно, а се отдавам на самосъжалението. Превръщам се в онази Теса от миналата седмица! Не, не ми харесва! Мразя предателството на собственото си тяло. Измами ме по най-жестокия начин, във връзка с най-интимните ми желания.
	Така съм родена, казва онзи лекар. Разбира се, че точно мен ще сполети. Ще бъда съвсем като майка си — перфектна във всичко, но никога нищо хубаво няма да ми се случи. Тук обаче мога да се хвана за една позитивна мисъл: няма да мога да предам на някое нещастно дете дефектните си гени, които съм взела от нея. Може би е редно да обвинявам майка си, че ме е родила с такава крива шийка, но не мога. Светът е устроен така: ако прекалено силно желаеш нещо, то започва да ти се изплъзва и не можеш дори да го докоснеш. Както стана с Хардин.
	Няма Хардин, няма бебета. И бездруго двете понятия не вървят ръка за ръка, но беше хубаво, докато можех да се преструвам пред себе си, да се самозалъгвам, че някога ще имам лукса да се насладя и на двете.
	Влизам в къщата и въздъхвам с облекчение — у дома няма никого. Не, не у дома, а… _тук_. Не поглеждам телефона си. Събличам се и влизам под душа.
	Не знам колко дълго съм останала там. Знам, че гледах как водата се завива в спирала и потъва в улея.
	Когато излизам, водата вече е ледена. Бърша се и си обличам тениската на Хардин, която бях скрила на дъното на куфара си.
	Сега лежа в празното легло и чакам Кимбърли да се върне. Иска ми се да е тук. Но точно тогава получавам съобщение от нея, че с Крисчън ще останат в центъра и няма да се прибират тази вечер, а Смит ще бъде при детегледачката и ще спи там. Сега цялата къща е на мое разположение.
	Нямам какво да правя, нямам с кого да говоря. Няма и да имам. Няма да имам бебе, за което да се грижа и което да обичам. Не мога да спра да се самосъжалявам. Това е дъното. _Отвори си вино и си вземи филм под наем!_, отговаря Ким на съобщението, което й изпратих да им пожелая приятно изкарване. Веднага след като отговарям на съобщението на Кимбърли, телефонът ми започва да вибрира. Номерът на Хардин свети върху целия екран. Подхващам вътрешна дискусия дали да реагирам, но докато стигна до хладилника в кухнята, телефонът го е прехвърлил на гласова поща, а аз съм си купила билет за Централна гара „Самосъжалениевил“.


	По-късно седя с една бутилка вино в хола и съм към средата на отвратителния филм, който взех под наем. Разказва се как детегледачката се занимава с преследване на извънземни. Това беше единственият филм в каталога, който не е за любов, бебета или нещо щастливо.
	_Кога станах такава?_ Отпивам направо от бутилката. Отказах се от чашата преди около петнадесет взривени космически кораба и докато гледам към екрана, пияните ми палци по невнимание отговарят на позвъняването.


>	Хардин

	— Тес? — старая се да прикрия паниката си. Цяла вечер не ми вдигна и вече започвах да се питам какво лошо съм направил. Какво лошо съм направил _пак_?
	— Да — гласът й е като в мъгла, бавен, странен. От една нейна дума разбирам, че е пила.
	— Пак ли си на вино? — смея се. — Да започвам ли да ти чета конско? — питам с усмивка, но в отговор получавам само гробовно мълчание. — Тес?
	— Да?
	— Какво се е случило?
	— Нищо. Гледам филм.
	— С Кимбърли? — питам. Стомахът ми се обръща при мисълта, че може да е с някой друг. Мъж?
	— Със себе си. Съвсем сама съм в тази голяяяяма къща — отвръща. Гласът й е равен, никаква емоция.
	— Къде са Кимбърли и Ванс? — пак питам. Не бива да се тревожа, но нещо в тона й ме притеснява.
	— Няма да се прибират тази вечер. Даже и Смит го няма. Аз просто си седя и си гледам филм. Сама. Познато до болка, нали? — смее се, но смехът й е кух, в него няма нито радост, нито тъга.
	— Теса, какво става? Колко си изпила? — настоявам. Тя въздъхва и мога да се закълна, че я чувам как пие от бутилката. — Теса, отговори ми.
	— Добре съм. Нали ми е позволено да пия, _татенце_ — опитва се да се пошегува, но последната дума плъзва като ледена буца по гръбнака ми.
	— Ако ще се захващаме за подробностите, по закон не ти е позволено да пиеш. — Аз съм последният човек на тази планета, който има право да й се кара, защото знам, че започна да пие толкова често заради мен. Не мога да обуздая параноята. Пияна е и зад думите й усещам тъга. Скачам от леглото.
	— Не, не ми е позволено.
	— Колко си изпила? — Пускам съобщение на Ванс с надеждата да ми отговори.
	— Не мноо. И знайш ли кое е най-станното? — Не може дори да произнесе две думи на кръст.
	Грабвам ключовете от колата. Мамка му, кой издигна тоя шибан град толкова далеч?
	— Кое е най-странното? — питам. Пъхам крака в гуменките: кубинките ще ме забавят, а сега не мога да си позволя да пилея време.
	— Странно е как на някой добър човек му се случват само лоши неща. Знаеше ли това?
	_Мамка му!_ Пускам ново съобщение на Ванс да се вдига и да си завлече задника в тях. _Веднага._
	— Да, знам и не е справедливо, но е така.
	Не искам да мисли по този начин. Не искам да се чувства така. Теса е добър човек, най-добрият човек, когото познавам, а в крайна сметка се оказа сред глутница откачалки с болни мозъци. Начело с мен. Няма защо да се заблуждавам. Аз съм най-зле от всички.
	— Може би не бива да съм добър човек п-п-повече?
	_Моля? Не, не, не, не. Не бива да говори така. Не бива да мисли така!_
	— Не, не си мисли такива неща — махам на Карен, която стои изумена на вратата и се чуди къде отивам толкова късно, виждам тревогата в очите й.
	— Опитвам се, но май не мога да се спра.
	— Какво се е случило днес? — питам. Не мога да повярвам, че говоря с Теса, с _моята_ Теса, с момичето, което винаги вижда доброто у другите, вижда доброто и у себе си. Винаги е била толкова позитивна, щастлива, а сега… сега не е. Тя е сразена, безнадеждна.
	_Звучи като мен!_
	Кръвта ми се вледенява. Знаех си, че така ще стане; знаех си, че няма да се съхрани такава, след като забия ноктите си в нея. Някак подозирах, че след мен ще бъде различна. Бях се надявал, че това няма да се случи, но сега губя и тази надежда.
	— Нищо съществено — лъже.
	Ванс все още не ми е отговорил. В негов интерес е вече да кара към къщата.
	— Теса, моля те, кажи ми какво има.
	— Нищо, просто кармата ме хвана натясно… предполагам.
	Чувам как корковата тапа излиза с глух звук от гърлото на бутилката.
	— Карма? Луда ли си? Защо? Никога не си направила нищо лошо и не заслужаваш нито едно от ужасните неща, които ти се струпаха на главата. — Тя мълчи. — Теса, мисля, че трябва да спреш да пиеш за тази вечер. Тръгвам към Сиатъл. Знам, че искаш пространство, но се тревожа и не мога… никога не съм можел да стоя настрана от теб.
	— Да… — дори не ме слуша!
	— Не искам да пиеш повече.
	— Да…
	— Тръгвам. Вземи си бутилка с вода. Става ли?
	— Да… малка бутилка…


	Пътят до Сиатъл никога не ми се е струвал толкова дълъг. И сега когато съм на такова разстояние от нея, започвам да виждам цикъла, в който се въртим и за който Теса постоянно ми натяква. И този цикъл свършва сега: за последен път тръгвам да пътувам през нощта до град, намиращ се на стотици километри, за да съм близо до нея. Край на глупостите, край на тъпите извинения, край на безкрайното шофиране по цяла нощ из щата Вашингтон.
	Край.
	Защото през цялото време бягах от нея, а сега слагам край и на това.


>	Хардин

	Обадих се четиридесет и девет пъти.
	Четиридесет и девет шибани пъти!
	_Четиридесет и девет._
	Знаеш ли колко пъти е звъннал телефонът й?
	Много, адски много.
	Прекалено много, за да се изброят, а и аз не мога да мисля в момента, за да ги сметна. Но ако можех, щеше да се получи четирицифрено число. Ако не пукна от ужас през следващите няколко минути, ще изкъртя шибаната врата и ще разбия в стената телефона на Теса, която очевидно не знае как да отговаря, когато някой я търси. Добре, може и да не го блъскам в стената, но пък случайно ще го настъпя няколко пъти, докато не му строша екрана.
	Така ще й се карам! Това поне е сигурно. Не вдига, не се обажда цели два шибани часа. Има ли изобщо представа какво съм изживял на това шосе? И през цялото време карам с над тридесет километра над позволената скорост, за да стигна по-бързо при нея.
	Когато наближавам къщата, Теса, Ванс и Кимбърли вече са в черния ми списък. Може би трябва да счупя телефоните на тримата, понеже никой не знае как да отговаря или поне как да пише съобщение.
	_Приближавам големия портал и изпадам в паника. А ако са решили да заключат портала? А ако са сменили кода? Помня ли шибания код? Разбира се, че не го помня. Ще ми вдигнат ли, когато се обадя да питам за него? Разбира се, че не._
	А ако не отговарят, защото нещо лошо се е случило с Теса и се е наложило да я заведат в болница? И тя не е добре и няма свободен лекар и… Но после виждам, че порталът е отворен и… пак се дразня. Защо не е заключила портала, като знае, че е сама в къщата?
	Докато карам по алеята, на паркинга виждам само нейната кола. Много яко, че Ванс е на разположение, когато ми трябва. Да му го начукам на такъв приятел. Баща де, не приятел. Мамка му, в момента не е нито баща, нито приятел.
	Докато излизам от колата и вървя към вратата, гневът и притеснението ми са се покачили до незнайни стойности. Начинът, по който говореше, начинът, по който звучеше… сякаш не можеше да контролира собствените си действия.
	Входната врата е отключена. Разбира се! Минавам покрай хола, продължавам по коридора и отварям вратата на стаята й. Леглото й е празно и едва не получавам удар. Не само че е празно, а е направо недокоснато. Никой не е лягал или сядал там. Крайчетата са подгънати по онзи начин, който никой нормален мъж или жена на света не може да възпроизведе дори в най-смелите си мечти. Опитвал съм — знам.
	— Теса — викам и вървя към банята. Затварям очи и включвам осветлението. Нищо не се чува. Отварям очи.
	Няма я.
	Задушавам се от ужас. Къде се е дянала, по дяволите?
	— Тес? — викам по-силно този път.
	Претърсвам цялото шибано имение, няма я. Не мога да дишам. Къде е? Единствените стаи, които не съм проверил, са спалнята на Ванс и една заключена врата на горния етаж, където дори не искам да надниквам.
	Проверявам верандата, градината — няма я. Не знам къде да търся. Не знам какво ще правя.
	— Тереза! Къде си, по дяволите? Не е смешно, кълна се…
	И сега забелязвам една свита топка на стола на верандата, далеч от входа. Приближавам се. Коленете й са свити към корема, а ръцете й — към гърдите. Сякаш се е опитвала да се задържи цяла, да не се разпадне, преди да заспи.
	Клякам до нея. От гнева ми не е останала и следа. Прибирам русата й коса от лицето и се опитвам да овладея истерията си, след като подир толкова мъки разбирам, че е добре.
	Навеждам се към нея и прокарвам палец по долната й устна. Не знам защо го направих. Просто се случи… без да мисля, но не съжалявам, защото клепачите й мърдат и Теса отваря очи.
	— Защо си навън? — гласът ми излиза прекалено висок и напрегнат. Тя бърчи лице, недоволна от шума.
	_Защо не си вътре? Толкова се тревожех, щях да повърна от притеснение за теб, какво ли не ми мина през главата, искам да й кажа, но не смея._
	— Слава богу, че си заспала — това излиза вместо всички онези хубави думи. — Звънях ти, притесних се.
	Тя сяда и държи врата си, сякаш главата й може да падне.
	— Хардин?
	— Да, Хардин.
	Мига в тъмното да ме види по-добре и разтрива врата си. Опитва се да стане, но от скута й пада празна бутилка от вино и се пръсва на две части.
	— Извинявай — казва, навежда се и се опитва да събере начупените парчета. Увивам нежно пръсти около нейните и изричам:
	— Не пипай това сега, аз ще ги събера после. Хайде да те приберем вътре.
	— Как… стигна… дойде… тук? — пита. Не помни разговора ни. Не, не искам да знам колко е изпила, след като ми затвори телефона преди два часа и половина. Видях поне четири празни бутилки в кухнята.
	— С колата. Как иначе да дойда?
	— Минал си целия тоя път? Колко е часът?
	Оглеждам я. Тялото й е покрито само с една тениска. Моя тениска. Тя забелязва погледа ми и започва да я придърпва надолу, за да покрие бедрата си.
	— Облякох я… само… Само за веднъж…
	— _Искам_ да я носиш. Да влизаме вътре.
	— Тук ми харесва — казва тихо и гледа в мрака.
	— Много е студено. Влизаме вътре — настоявам. Хващам я за ръката, но тя се дърпа. — Добре, добре, ако искаш да седим тук, така да е. Но аз ще остана с теб.
	Тя кима и се подпира на парапета. Коленете й треперят, на лицето й не е останал никакъв цвят.
	— Какво се случи?
	Тя не отговаря, гледа в нищото. След малко се обръща към мен и пита:
	— Имал ли си някога чувството, че животът ти е една голяма грозна шега?
	— Да, ежедневно — отвръщам. Не знам накъде отива този разговор, но не мога да понеса тъгата в очите й. Дори в мрака болката се разлива по лицето й, гори с бавен огън зад призрачните сини очи, които обичам толкова много.
	— Е, и аз така.
	— Не, _ти_ си позитивната. Аз съм циникът.
	— Уморих се да бъда щастливата, знаеш ли.
	— Не, не знам — казвам. Правя крачка към нея. — Не си ли забелязала, че не съм от онези деца, които избират да сложат на някой плакат като пример за щастливо детство и юношество — мъча се да разведря малко атмосферата.
	Теса ми подарява пиянска усмивка, в която има почти незабележима искра живот. Искам да ми каже какво става с нея. Не знам какво повече мога да направя за нея, не знам колко повече се изисква от мен, но осъзнавам, че е по моя вина. Всичко това е заради моите грешки. Нейното нещастие е моето бреме и не тя, а _аз_ трябва да го нося.
	Тя се опитва да се облегне на дървения парапет, но явно не е преценила разстоянието и полита напред с главата върху чадъра, опънат над масата на верандата. Обгръщам я, за да я изправя и да й помогна… да се задържи на крака. Тя се обляга на мен.
	— Може ли вече да влизаме? Трябва да спиш, докато виното излезе от организма ти.
	— Не помня да съм заспивала.
	— Вероятно защото си изгубила съзнание, а не си заспивала — соча счупената бутилка до стола.
	— Да не си посмял да ми се караш — вика и отстъпва назад.
	— Не ти се карам — вдигам ръце, сякаш се предавам на ядосано ченге. А ми се иска да крещя.
	Това не може да се случва! Не е истина! Такава шибана ситуация. Теса се е насвяткала, а аз съм трезвият глас на разума.
	— Съжалявам — въздъхва и плавно пада на колене, притискайки ръце към гърдите си. — Не мога да мисля — казва. Вдига поглед и ме гледа. — Става ли да поговорим за нещо?
	— Разбира се.
	— И ще бъдеш напълно честен?
	— Ще се опитам.
	Май това задоволява изискванията й и аз сядам на ръба на стола, съвсем близо до нея, защото очевидно не възнамерява да стане от земята. Страхувам се от темата, която желае да обсъжда, искам да знам, но не напирам; стискам зъби и чакам да проговори първа.
	— Понякога си мисля, че всички други получават точно това, което _аз_ искам най-много — казва и се засрамва от думите си. Теса винаги се срамува, когато говори за чувствата си, но едва й разбирам, когато допълва: — Не че не съм щастлива за тях…
	Вече мога да видя сълзите в очите й. За бога, и пистолет да ми опрат до челото, не съм в състояние да проумея за какво говори. После се сещам за годежа на Ванс и Кимбърли.
	— За Кимбърли и Ванс ли става дума? Защото ако е така, не е възможно да искаш точно това, с което се борят в момента. Той е лъжец и я мами… — спирам се, преди да довърша изречението, добавяйки някоя обида, която Теса не би ми простила.
	— Той я обича. Много — прошепва тя. Рисува с пръсти по цимента.
	— Аз те обичам повече — казвам, без да се замислям.
	Думите ми обаче имат точно обратния на очаквания от мен ефект. Тя скимти, _буквално_ скимти и увива ръце около коленете си.
	— Вярно е, Тес.
	— Обичаш ме… понякога — отвръща, сякаш това е единственото нещо, в което е напълно сигурна. За нея това е факт.
	— Глупости! Знаеш, че те обичам.
	— Точно така го чувствам… като _понякога_ — прошепва и погледът й се рее в мрака.
	Иска ми се да беше ден. Гледката към морето може би щеше да я успокои, понеже аз — както винаги — не мога.
	— Знам, може и така да го чувстваш.
	— По-натам ще обикнеш някоя и ще я обичаш през цялото време.
	_Моля?_
	— За какво говориш, по дяволите?
	— Следващия път, когато се влюбиш, ще я обичаш през цялото време.
	В този момент си представям себе си след петдесет години. Представям си как си спомням за този миг и как повторно изживявам острата болка, породена от думите й. Сега вече става ясно, всичко ми е кристално ясно.
	_Тя се е отказала от мен. От нас._
	— Няма следващ път — не мога да контролирам гласа си, излиза малко по-висок от нужното. Усещам кръвта си точно под кожата, кипи и всеки миг ще разцепи тялото ми на две половини. Точно тук, на тази проклета веранда.
	— Ще има. Аз съм твоята Триш.
	_За какво ми говори? Знам, че е пияна, но какво общо има майка ми тук?_
	— Твоята Триш. Това съм аз. Но ти ще имаш и своята Карен. И тя ще ти роди бебе — говори Теса и бърше сълзите под очите си. Плъзвам се по стола и коленича до нея.
	— Не знам какво се опитваш да ми кажеш, но грешиш — отвръщам. Ръцете ми я обвиват и тя заплаква с глас. Чувам само това: „Бебе… Карен… Триш… Кен“. Мамка й на Кимбърли! Как може да държи толкова много вино в къщата.
	— Не знам какво общо имат Карен, Триш, Кен и всички останали хора, чиито имена изреждаш. Какво общо имат с нас? — питам. Тя ме блъска в раменете, но не я пускам. Може и да не ме иска сега, но има нужда от мен. — Ти си Теса, аз съм Хардин. Край на…
	— Карен е бременна. Тя ще има бебе — плаче в гърдите ми.
	— Е, и? — питам пак. Наистина не знам какво да правя и как да докосвам тази нова Теса.
	— Ходих на лекар — крещи и замръзвам.
	_Мили боже!_
	— И? — опитвам се да не изпадам в паника.
	Тя не ми отвръща с нормални думи. Отговорът идва като пиянски вик. Трябва ми време да се съвзема и да се опитам да мисля ясно. Очевидно не е бременна. Ако беше, нямаше да пие. Познавам Теса и знам, че никога не би направила такова нещо. Луднала е по идеята един ден да бъде майка, така че не би застрашила нероденото си бебе.
	Теса някак ми позволява да я държа и прегръщам, докато се успокои.
	— Ти би ли искал? — сега тя пита. Сълзите са спрели, гласът й е немощен.
	— Какво?
	— Да имаш бебе?
	— Ами… не. Не искам да имаме бебета.
	Очите й се затварят и тя пак скимти. Прехвърлям изречението си мислено и разбирам как й е прозвучало.
	— Не, не казвам, че не искам деца от теб, а че не искам деца _по принцип_. Ти вече го знаеш.
	Тя подсмърча, кима с глава и пак нейното си знае:
	— Твоята Карен ще ти роди деца — казва със затворени очи и обляга глава на гърдите си.
	Никога не съм бил така объркан по отношение на нея. Започвам да правя аналогия между Карен и Кен и нас, но ми се иска да се порадвам на мисълта, че за Теса аз съм началото, а не краят на един дълъг и нещастен път. Обгръщам я през кръста и внимателно я вдигам.
	— Добре, време е за сън.
	Този път не се опитва да се бори.
	— Вярно е. Ти го каза веднъж. — Вдигам я на гръб и тя увива крака около кръста ми. Така е по-лесно да я нося.
	— Какво съм казал?
	— Не може да има щастлив край.
	Шибаният Хемингуей и шибаните му възгледи за живота.
	— Беше глупаво да го казвам. И не съм го имал предвид.
	— „Сега те обичам достатъчно. Какво искаш да направиш? Да ме съсипеш ли?“ — добавя нов цитат от това копеле. Теса и нейната перфектна памет. Дори когато е прекалено пияна, за да върви сама.
	— Тихо сега. Като изтрезнееш, пак ще цитираме Хемингуей.
	— „Всяко истинско зло започва невинно“ — казва във врата ми и се хваща по-здраво, когато отварям вратата на стаята й.
	Този цитат ми харесваше, но май никога не проумях какво точно се опитва да каже Хемингуей с него. Тогава си мислех, че разбирам, но сега когато буквално живея в подобен подтекст, прозирам значението му. Съзнанието ми тежи от вина.
	Поставям я нежно на леглото, мятам възглавниците по пода и оставям една за под главата й.
	— Свий се навътре — командвам, но с много нежен тон.
	Очите й са затворени и не мога да разбера дали е будна. Може би е заспала веднага. Не включвам осветлението, надявайки се да спи колкото е възможно по-дълго.
	— Ще ооооостанеш ли?
	— Искаш ли да остана? Мога да спя в друга стая — предлагам, но не желая да ме гони. Не е на себе си. Страхувам се да я оставя сама.
	— Мхм — мърмори и дърпа одеялото, но понеже е легнала отгоре му, започва да пъшка и да негодува, защото не успява да се завие. Помагам й да измъкне завивката, събувам си обувките и лягам до нея. Докато се чудя колко място е редно да оставя между телата ни, тя се примъква до мен, премята бедро през кръста ми и ме придърпва към себе си.
	_Най-сетне мога да дишам._
	_Мога, мамка му._
	— Страхувах се, че няма да се съгласиш — гласът ми отеква в мрака в стаята.
	— И аз — думите й са като натрошени.
	Мушкам ръка под главата й, тя притиска тяло до моето и затяга крака си около кръста ми.
	Нямам представа как ще продължа от този момент натам. Не знам какво сторих, как я направих такава? О, да, знам — държах се с нея като с лайно и злоупотребих с добрината й. Използвах до дупка всеки шанс, който ми даваше, и си въобразявах, че резервите са неограничени. Тя ме дари с доверието си, а аз го късах на парчета и го мятах в лицето й всеки път, когато си мислех, че не я заслужавам.
	Ако от самото начало бях приел любовта и доверието й и ги бях ценил като най-скъпоценното нещо на света, ако й показвах колко съм й благодарен за живота, който се опитваше да вдъхне в мен, сега нямаше да е такава. Нямаше да лежи до мен пияна и разстроена, смазана и сразена от мен. Тя ме поправи: залепи малките парчета от болната ми душа и създаде нещо, което никой друг не се осмели да стори, нещо почти привлекателно. Тя ме превърна в нещо почти нормално, но с всяка капка лепило, която изцеждаше от себе си, губеше своята цялост, а аз, понеже съм пълен идиот, нямах какво да й дам в замяна.
	Всичко, от което се страхувах, се случи. Колкото и да се опитвах да го предотвратя, през цялото време съм допринасял нещата да стават по-зле. Промених я и я съсипах. Точно както й се заканих преди месеци.
	Това е пълна лудост.
	— Толкова много съжалявам, че те съсипах — прошепвам в косата й, а тя диша бавно, дълбоко, заспива.
	— И аз — прошепва.
	Малкото пространство се изпълва с тежко разкаяние и Теса заспива.


>	Теса

	Жужене. Чувам единствено жужене, а главата ми ще гръмне всеки миг. И е горещо. Прекалено горещо. Хардин ми тежи. Гипсът му притиска корема ми, а ми се пишка.
	_Хардин?_
	Вдигам ръката му и бързо се измъквам изпод тялото му. Първото нещо е да спра ужасните вибрации на телефона. Десетки съобщения от Крисчън изпълват екрана. Отговарям: _Добре сме._ После изключвам звука и отивам в банята.
	Тежко ми е на сърцето, а алкохолът, който погълнах снощи, тече все още във вените ми. Плува и ме люлее. Не биваше да пия толкова много. Трябваше да спра след първата бутилка. Или след втората. Или след третата. Не си спомням как съм си легнала, не си спомням и как така Хардин е в леглото ми. Неясен спомен от гласа му в слушалката започва да изплува на повърхността, но не мога да навържа нищо. Не съм сигурна, че дори сме говорили по телефона. Фактът е, че сега е тук и спи в леглото ми, така че може би няма значение как и защо се е оказал в стаята ми. Облягам се на мивката и пускам студената вода. Наплисквам лицето си като във филмите, но не ми става по-добре. Водата не ме разбужда, не избистря и мислите ми. Само размазва грима от вчера — тече като черна кръв по лицето ми.
	— Теса? — чувам гласа на Хардин.
	Спирам водата и излизам в коридора.
	— Здрасти — казвам. Не го гледам в очите.
	— Защо си станала? Заспа едва преди два часа.
	— Не мога да спя повече — отвръщам. Не ми е приятно това напрежение, което изпитвам в негово присъствие.
	— Как се чувстваш? Снощи пи много.
	Тръгвам след него към спалнята и затварям вратата зад гърба си. Той сяда на ръба на леглото, а аз се мушкам под завивките. Не съм готова да посрещна деня, но няма проблем: слънцето също не е изгряло, което значи, че и то не е готово за деня.
	— Имам главоболие.
	— Напълно ти вярвам. Повръща цяла нощ, бебо.
	Свивам си от ужас, когато си спомням как Хардин ми държеше косата, докато повръщах в тоалетната, как разтриваше раменете ми и ме успокояваше. А сега и гласът на доктор Уест, съобщаващ ми възможно най-лошата новина, си пробива път към пулсиращата ми от болка глава.
	Дали не съм казала нещо на Хардин? О, боже, дано не съм споделила кошмарната новина.
	— Какво… ти казах снощи? — опипвам почвата.
	Той въздъхва и прокарва ръка през косата си.
	— Говореше за Карен и за майка ми. Дори не знам какво се опитваше да ми кажеш.
	— Това ли е всичко? — надявам се да не съм споделила повече.
	— Като цяло, да. О, цитираше Хемингуей — усмихва се леко. Толкова е чаровен!
	— Шегуваш се! — покривам лице от срам.
	— Не, не се шегувам — от устните му се изсипва мек смях. Разпервам пръсти да го погледам тайничко. — Също ми каза, че приемаш извинението ми и ми даваш още един шанс — добавя. Очите му намират моите през разтворените ми пръсти. _Добър е, много е добър._
	— Лъжец — отвръщам. Не съм сигурна дали искам да плача, или да се смея. Ето ни отново е средата на същата въртележка, но този път е по-различно. И знам, че колкото и да съм била пияна, не съм давала обещание да направя нещо, което всъщност не мога да направя.
	— Искаш ли да ми кажеш какво е станало, защото беше ужасно да те видя такава. Не беше на себе си. Толкова се уплаших, докато говорехме по телефона.
	— Добре съм.
	— Беше размазана. Беше се напила до припадък. Намерих те на верандата. Из цялата къща има празни бутилки.
	— Сега нали разбираш колко е неприятно да намериш някого в такова състояние? — изричам. _Как можах да кажа такова нещо? Откъде се вземат тези думи?_
	Раменете му се отпускат тъжно.
	— Не, не е приятно.
	Спомням си нощите (и дните), когато намирах Хардин пиян. А с пияния Хардин идваха и натрошените лампи, появяваха се дупките по стените, изричаха се грозни думи и обиди.
	— Това никога няма да се случи — казва в отговор на мислите ми.
	— Не исках… — започвам да лъжа, но той ме познава прекалено добре.
	— Не лъжи, заслужавам го.
	— И така да е, не беше честно да го хвърлям в лицето ти.
	Трябва да се науча да прощавам на Хардин. В противен случай никой от нас няма да има покой в живота си след… _всичко това_.
	Не чух кога телефонът му е звъннал, затова съм изненадана да го видя със слушалка, опряна в ухото. Псува и крещи на Крисчън. Затварям очи и се опитвам да се преборя с пулсиращата болка, махам с ръка да го накарам да спре да обижда Крисчън, но той не ми обръща внимание и продължава да псува.
	— Трябваше да вдигнеш шибания телефон. Ако нещо й се беше случило, ти щеше да си виновен — вика в слушалката, а аз се опитвам да блокирам шума.
	_Добре съм, добре съм. Пих малко повече, защото имах лош ден, но сега съм добре. Какво толкова е станало?_
	Хардин затваря, матракът до мен се огъва и ръката му нежно маха дланта от очите ми.
	— Казва, че съжалява, че не е дошъл да провери как си.
	Чувствам дъха му на сантиметри от лицето си. Почти усещам наболата му брада върху бузата си. Прокарвам пръсти по лицето му — не знам дали защото съм все още пияна, или защото съм напълно луда. Това го изненадва. Очите му са толкова близо до моите, че почти се събират, докато галя кожата му.
	— Какво правим? — пита и се приближава още повече.
	— Не знам — отвръщам. Това е истината.
	Единственото нещо, което знам със сигурност, е, че не осъзнавам какво правим, не осъзнавам какво правя самата аз. Никога не съм знаела. Тъжна съм, боли ме заради това, че ме предаде собственото ми тяло, заради начина, по който съдбата и животът ми се подиграват, но на повърхността на съзнанието ми е оцеляла една-единствена мисъл: мисълта, че Хардин може да накара болката да си иде. Макар и за малко, може да ми помогне да забравя за тревогите си, може да разчисти хаоса от съзнанието ми, така както аз правех това за него. Сега разбирам. Сега вече ми е ясно защо ми казваше, че съм му необходима. Сега разбирам защо ме е използвал.
	— Не искам да те използвам.
	— Какво? — пита объркано.
	— Ще ми се да ме накараш да забравя всичко, но не желая да те използвам. В момента искам да съм близо до теб, но не съм променила решението си относно всичко останало — говоря бързо и се надявам да разбере какво се опитвам да му кажа. Той се обляга на лакът и отвръща:
	— Не ме е грижа как и защо, но ако ме искаш по някакъв начин, ако се нуждаеш от мен, независимо как, твой съм. Отдавна съм твой.
	Устните му са толкова близо до моите — ако надигна глава, мога да го целуна.
	— Съжалявам.
	Извъртам глава. Не, не мога да го използвам така, но най-вече не мога да се преструвам, че това няма да бъде нещо повече от физически контакт, който ще ме разсее от другите проблеми. Ще бъде много, много повече. Все още го обичам, макар че понякога ми се иска да не беше така. Ще ми се да бях по-силна, да приема офертата за едно развлечение, за мигове без тревоги, за едно чисто сексуално изживяване. Но сърцето и съвестта ми не ми позволяват такова нещо. Колкото и да ме боли, че бъдещето ми е съсипано, не мога да го ползвам като играчка, особено сега когато полага такива големи усилия. Това ще го нарани. Много ще го нарани.
	Докато водя вътрешна борба със себе си, той ляга върху мен и хваща китките ми в дланта си.
	— Какво пра…
	— Знам какво си мислиш, Теса — казва. Притиска устни към врата ми и тялото ми се предава. Извивам глава назад, за да оголя шията си.
	— Не е честно спрямо теб — опитвам се да кажа, но излиза като стон, защото зъбите му се впиват в кожата под ухото ми. Пуска китките ми само колкото да съблека тениската си и да я метна на пода.
	— Знаеш ли кое не е честно? Не е честно да ми позволяваш да те докосвам след всичко, което ти причиних, но го искам. Искам теб. Винаги съм те искал. Знам, че се бориш срещу желанията си, но ако не искаш да мислиш за друго, позволи ми да направя поне това за теб.
	Бедрата и тазът му ме заковават за леглото по изискващ, почти нетърпящ отказ начин. Завива ми се свят от силния копнеж, сякаш съм изпила още четири бутилки вино. Разтваря краката ми с коляно.
	— Не мисли за мен. Мисли за това, което _ти_ искаш.
	— Добре… — простенвам, когато леко потърква с коляно чувствителната кожа между краката ми.
	— Обичам те. Не искам никога да се чувстваш неудобно, че си ми позволила да ти го покажа.
	Думите му са така нежни, но ръцете му са бързи, груби, в едната длан хваща китките ми и ги заковава над главата ми, а с другата събува бикините ми.
	— Толкова си мокра! — възкликва. Прокарва пръст по клитора ми и после го вкарва в устата ми. — Толкова е сладко, нали?
	Не ми дава време да отговоря, освобождава ръцете ми и слага глава между краката ми. Езикът му бавно се плъзва, а аз заравям пръсти в косата му. С всяко погалване на езика му се изгубвам все повече и повече на онова място, което е само за Хардин. И там няма облаци и мрак, не съм ядосана и гневна, не мисля за грешки и разочарования.
	Мисля само за телата ни, за начина, по който стене, когато скубя косата му, за червените следи, които ноктите ми оставят върху раменете му, когато вкарва два пръста в мен. Мога да мисля само за допира му, за начина, по който ме докосва, така както никой друг никога няма да може. Мисля за свистенето между зъбите му, когато го моля да се обърне по гръб и ми позволи да го задоволя така, както той задоволява мен, за бързината, с която събува джинсите си и едва не пада на пода. Мисля за скоростта, с която ме обръща с дупе към лицето си, впива пръсти в бедрата ми и засмуква клитора ми, докато аз поемам пениса му в устата си. Никога не сме го правили така, мисля и за това. Мисля за мръсните неща, които ми говори, изтласквайки ме към края.
	Аз свършвам първа, той секунди след мен напълва устата ми. Едва не припадам от облекчението, което залива цялото ми тяло и съзнание.
	Старая се да не мисля за това, че не изпитвам никакво чувство за вина, задето го използвам да ме отърве от болката.
	— Благодаря — издишам върху гърдите му, когато ме придърпва да легна върху него.
	— Не, _аз_ ти благодаря — усмихва се и целува рамото ми. — Ще ми кажеш ли какво те тревожи?
	— Не — отвръщам. Прокарвам пръст по индигото на мъртвото дърво върху корема му.
	— Добре. Ще се омъжиш ли за мен? — тялото му вибрира от нежния му смях.
	— Не — пляскам го по гърдите. Боже, надявам се да се шегува.
	— Добре. Ще дойдеш ли да живееш при мен?
	— Не. — Премествам пръста си върху друга татуировка и полека стигам до знака за безкрайност с двете сърца отстрани.
	— Добре, приемам мълчанието за нещо като готовност за съгласие — смее се пак и ме притиска в прегръдката си. — Ще ми позволиш ли да те изведа на вечеря?
	— Не — отговарям светкавично.
	— Това вече го приемам за твърдо „да“ — смее се с глас, но след няколко секунди смехът му секва: входната врата се отваря и къщата се изпълва с гласове.
	— Мамка му — казваме едновременно.
	Той ме поглежда изумен, но аз само свивам рамене и започвам да ровя из шкафовете си за дрехи.


>	Теса

	Напрежението е така сгъстено — кълна се, че Кимбърли отвори прозореца именно с цел да го поразреди.
	— Не е толкова трудно да вдигнеш един телефон или поне да отговориш със съобщение. Минах целия път дотук, а вие ми се обаждате един час, след като съм пристигнал! — Хардин е бесен на Крисчън, крещи и ръкомаха.
	Въздъхвам. Кимбърли също. Сигурна съм, че и тя като мен се пита колко ли пъти ще повтори това изречение: _„Минах целия път дотук…“_
	— Казах, че съжалявам. Бяхме в центъра и очевидно съм нямал покритие — обяснява Крисчън и минава с инвалидната количка покрай Хардин. — Случват се и такива неща. „И най-добрите планове на мишките и хората понякога се провалят…“
	Хардин го измерва с един от своите патентовани страховити погледни и застава до мен.
	— Мисля, че той вече разбра какво искаш да му кажеш — прошепвам.
	— В негов интерес е да е разбрал.
	— Не мога да не отбележа лошото ти настроение, особено ако се има предвид какво правихме досега.
	Той се обляга на мен и надеждата моментално измества гнева.
	— Кога искаш да излезем за вечеря?
	— Вечеря? — намесва се Кимбърли.
	Знам какво си мисли.
	— Не, не е така, както изглежда.
	— Напротив, точно така е — казва Хардин.
	Не мога да реша кого искам да ударя първо: нея — заради досадното й любопитство — или него заради самодоволната му усмивка. Разбира се, че искам да изляза на вечеря с Хардин. От мига, в който го видях, жадувам да съм до него. Но този път няма да се дам. Няма да се върна в омагьосания кръг на разрушителната ни връзка. Трябва да поговорим. Сериозно да поговорим за всичко, което се случи и за моите планове за бъдещето. С две думи — за заминаването ми с Ландън за Ню Йорк след три седмици. Твърде много тайни между нас бяха разкрити по възможно най-лошия начин и не искам това да е една от тях. Така и не събрах сили да му кажа за Сиатъл и после се видя как реагира.
	Време е да се държим като зрели хора, време е да си намеря гръбнака и да се превърна от мекотело в човек. Това е моят избор, това е моят живот. Не е нужно да искам одобрението му, не желая ничие одобрение, но му дължа това да му го кажа, преди да е разбрал от другиго.
	— Можем да тръгнем, когато искаш — изричам тихо и не обръщам внимание на усмивката на Кимбърли.
	— И ти ще дойдеш облечена така, нали? — пита. Поглежда раздърпаната ми тениска и широкия анцуг.
	Нямах време да обърна внимание на облеклото си — бях прекалено заета да се моля Кимбърли да не почука пак на вратата или да влезе и да ни завари без дрехи.
	— Тихо — казвам грубо и се отдалечавам от него. Чувам стъпките му зад себе си, но влизам в банята и затварям. Заключвам се. Той се смее, но секунда след това чувам и удара по вратата. Представям си как блъска главата си в нея и се усмихвам.
	Не казвам нищо, не отключвам. Събличам се и пускам душа. Заставам под него, без да чакам водата да се стопли.


>	Хардин

	Кимбърли е застанала в средата на кухнята и е сложила ръка на кръста си.
	_Страхотно._
	— Вечеря, а?
	— А? — повтарям с подигравателен тон и минавам покрай нея, все едно сме в моята къща, а не в нейната. — Не ме гледай така.
	Токовете й тракат зад гърба ми:
	— Трябваше да се обзаложа на солидна сума след колко часа ще цъфнеш тук — казва. Отваря хладилника. — Докато пътувахме към нас тази сутрин, уверих Крисчън, че колата ти ще е на паркинга.
	— Да, да, ясно — отвръщам. Поглеждам към коридора с надеждата, че Теса ще вземе много бърз душ. Иска ми се да съм в банята с нея. Мамка му, бих бил щастлив, ако ме беше пуснала поне да седя на пода, докато се къпе. Липсват ми времената, когато се къпехме заедно. Липсва ми да я гледам как стиска очи и не ги отваря през цялото време, докато си мие косата… знаеш, „за всеки случай“, да не вземе в очите й да влезе шампоан. Веднъж я подкачих за това и тя отвори очи, но пяната — за беда — се спусна по челото й и влезе в очите й. Не спря да ми мели часове наред. Млъкна чак когато очите й се избистриха от червеното.
	— Какво му е смешното? — пита Кимбърли и слага кутия с яйца на плота пред мен. Не съм разбрал кога съм започнал да се смея. Бях погълнат от спомена за сърдитата и начумерена Теса и за това как ме гледаше като кръвожадно животно с подпухнали и зачервени очи.
	— Нищо.
	На плота е наредено масивно количество храна. Даже ми поднася и чаша с кафе.
	— Какво ти е? Да не си болна? Защо си толкова мила с мен? Искаш да ме подкупиш да не напомням на годеника ти какъв е задник ли? — питам. Вдигам чашата с кафе към устните си, а Кимбърли се смее.
	— Не. Аз съм винаги мила с теб. Просто номерата ти не ми минават, както минават на другите, но винаги съм мила.
	Не знам какво повече да кажа. Разговорът изглежда приключен.
	_Какво става тук? Водя диалог с най-противната приятелка на Теса, която ще се жени за психичноболния донор на сперма?_
	— Не съм чак толкова зла — казва Кимбърли и чупи едно яйце. — Когато преминеш през етапа „мразя целия свят“, може и да го разбереш.
	Поглеждам я. Да, определено дразни, но е вярна като куче. Това й го признавам. Трудно е да се намери верен човек в наши дни и странно… замислям се за Ландън, за това как той е единственият човек, който не би ме предал. Освен Теса. Той винаги е бил до мен по начин, който не ме дразни. Невинаги.
	Изненадва ме и друго — не бях очаквал това да ми хареса и да започна да разчитам на него. При целия хаос в живота ми и трудността да стъпя здраво на правилния път — път, застлан с цветя, пълен с дъги и разни други шибани лайна, път, който води към съвместен живот с Теса, се оказа, че едно от хубавите усещания е да знам, че Ландън е до мен. Скоро заминава и това вече никак не ми харесва, но знам, че ще ми бъде верен и от разстояние. Може и да взема страната на Теса през по-голямата част от времето, но винаги е бил честен с мен, не ми търпи простотиите и не ми спестява нищо, както правят останалите.
	— Освен това, — продължава Кимбърли и захапва устната си, за да не се разсмее, — ние сме на практика семейство.
	_И ето как пак се закатери по нервите ми._
	— Много смешно.
	Ако го бях казал _аз_, щеше да е смешно, но сега тя само наруши приятната тишина.
	— Да, известна съм с чувството си за хумор — усмихва се и се обръща да изсипе разбърканите яйца в тигана.
	_Всъщност си известна с голямата си уста, но ако се успокояваш с илюзията, че си забавна, няма проблем, ще го преглътна._
	— Сега да оставим шегата настрана — поглежда ме през рамо. — Надявам се да помислиш за варианта да поговориш с Крисчън, преди да тръгнеш. Той е ужасно разстроен, сломен е от мисълта, че връзката ви може да се окаже съсипана завинаги. И така да е, бих те разбрала. Просто исках да знаеш мнението ми.
	После се обръща и продължава да готви. Поне имам време да обмисля отговора си. И дали изобщо й дължа отговор?
	— Не съм готов да говоря… все още — отвръщам. Не съм сигурен, че дори ме чу, но след малко поклаща глава и когато се обръща да вземе нещо от плота, виждам съвсем леката й усмивка.
	Около три часа по-късно, или поне на мен ми се струват толкова, Теса излиза от банята. Косата й е суха, прибрана с тънка диадема. Забелязвам, че си е сложила грим. Можеше да мине и без това, но все пак е добър знак, че си връща разсъдъка. Наблюдавам я прекалено дълго, а тя пристъпва от крак на крак, смутена от погледа ми. Харесва ми тоалетът й — обувки без токчета, розова блуза и пола на цветя. Мамка му, красива е. _Това_ е Теса. Теса е красива.
	— Или да отидем на обяд? — питам. Не искам да се отделям от нея целия ден.
	— Кимбърли е направила закуска — прошепва в ухото ми.
	— Е, и? Вероятно не става за нищо — показвам храната на плота. Не изглежда зле, но Кимбърли не е Карен.
	— Не говори така — усмихва се Теса и за малко да повторя изречението, за да си спечеля още една усмивка.
	— Добре, ще си вземем от закуската за из път и можем да я хвърлим някъде навън — предлагам, но я чувам да казва на Кимбърли да ни запази малко от храната за после.
	_Хардин — Кимбърли и лайняната й закуска: 1 на О._


	Пътуването из града не е така зле, както обикновено. Теса е тиха, но аз го очаквах. Усещам, че ме поглежда скришом през няколко минути, но когато се опитвам да уловя погледа й, тя веднага извръща глава.
	Избирам малък, но доста модерен ресторант. На паркинга няма коли. Това означава едно от двете: или храната е боклук, или са отворили преди минути и хората още не са се изсипали. Надявам се да е второто. Задържам стъклената врата и давам път на Теса, която инспектира ресторанта. Интериорът е приятен и май й харесва, което ми напомня колко много обичам начина, по който реагира на най-простичките неща.
	Втора точка за Хардин.
	Не че водя статистика, но… ако водех, вече вървя към победата. Сядаме и мълчим — чакаме да поръчаме. Сервитьорът е младо момче, вероятно от колежа. Изглежда ми нервен и май има някакъв проблем с очите — отбягва да ме погледне, докато поръчвам. Теса си избира нещо, за което никога не съм чувал, а аз — първото ястие в менюто. На масата до нас е седнала бременна жена. Теса я поглежда, задържа очи за секунда и веднага след това ги извръща.
	— Хей! — опитвам се да привлека вниманието й. — Не знам дали помниш това, което казах снощи, но ако помниш, трябва да се извиня. Не исках да прозвучи така. Не че не желая да ми родиш дете, но не искам деца по принцип. Но кой знае… — добавям, а сърцето ми ще се пръсне. — Един ден може би…
	Не мога да повярвам, че току-що казах такова нещо, а от реакцията на Теса съдя, че и тя не може. Устата й е широко отворена, ръката й, държаща чашата с вода, е застинала във въздуха.
	— Какво? Какво каза?
	_Какво казах?_ Така мисля, да. _Мисля_, че… така _мисля_. Мисля, че може да си помисля по въпроса. Не харесвам бебета и деца, но пък не харесвам и големи хора. Харесвам Теса, така че една мини версия на Теса няма да е кой знае колко зле… може би.
	— Казвам, че може би не е толкова лоша идея — свивам рамене и се опитвам да прикрия паниката си. Устата й е все още отворена. Замислям се дали не е редно да протегна ръка и да придържам ченето й. — Не става дума за сега, не съм идиот. Знам, че трябва да завършиш колежа и всичко останало.
	— Но ти… — подхваща. Шокирал съм я и очевидно е забравила как се говори.
	— Знам какво казах, но не забравяй, че никога преди не съм имал приятелка, никога не съм обичал никоя, никога не ми беше пукало за никого, затова смятам, че и по този въпрос може би ще променя решението си. След време. Ако ми дадеш такава възможност?
	Отпускам й няколко секунди да се съвземе, но тя седи, устата й пак е отворена, очите й са разширени.
	— Имам да поправям толкова грешки и да се реванширам за толкова много неща. Ти все още ми нямаш доверие, а и трябва да завършим. Трябва също да те убедя да се омъжиш за мен — казвам. Търся думите, които ще я направят моя, моя завинаги. — Не че трябва да сме женени на всяка цена, за да имаме дете, не съм сухар. Не съм и джентълмен — засмивам се нервно, което май я изкарва от шока и я връща в реалността.
	— Не можем… — започва, но цялата кръв се оттича от лицето й.
	— Можем.
	— Не…
	Вдигам ръка, за да я накарам да ме остави да се доизкажа.
	— Не, можем. Обичам те и искам да споделя живота си с теб. Не ми пука, че сме млади, не ми пука, че не съм за теб, че си прекалено добра за мен. Обичам те, по дяволите. Знам, че сме правили грешки… — спирам, прокарвам ръка през косата си и се оглеждам. Едва сега забелязвам, че бременната жена ме гледа. Няма ли си работа? Например да яде за двама? Да пие мляко? Нямам представа защо тази жена ме кара да се чувствам неспокоен. Сякаш ме обвинява, че е бременна. Странно. Защо изобщо избрах обществено място да говоря такива неща? — Освен това знам, че съм изнасял приблизително същата тая реч поне тридесет пъти, но сега съм напълно сериозен. Обичам те. Кавги, раздели, мамка му, ако искаш, късай с мен всяка седмица и се изнасяй от нас, само ми обещай предварително, че ще се връщаш, и няма да се оплаквам — говоря. Поемам си няколко глътки въздух и я поглеждам. — Няма да се оплаквам кой знае колко много.
	— Хардин, не мога да повярвам, че казваш всичко това. Аз… това е всичко, което някога съм искала — изрича. Очите й се пълнят със сълзи. Щастливи сълзи… надявам се. — Но не можем да имаме деца. Ние дори не сме…
	— Знам, знам, че не си ми простила, но аз ще бъда търпелив. Кълна се, няма да те насилвам, няма да бързам. Само искам да знаеш, че мога да бъда човекът, от когото имаш нужда. Не само защото ти го искаш, а защото го искам _и аз_.
	Тя отваря уста да ми отговори, но шибаният сервитьор се връща с поръчката ни. Поставя горещото… нещо на Теса пред нея, бургера — пред мен и се върти, сякаш чака нещо.
	— Имаш ли нужда от нещо? — питам рязко. Не е виновен, че си изливам душата на масата, че съм сложил на тая покривка надеждите си за бъдеще с тази жена, но той е тук и ми губи времето.
	— Не, сър. Просто исках да питам дали имате нужда от нещо друго — отвръща с почервенели бузи.
	— Не, благодарим за вниманието — усмихва се Теса и се компенсира за моята просташка изцепка. Той също й се усмихва и най-сетне изчезва.
	— Казвам това, което трябваше да кажа преди много време. Понякога забравям, че не можеш да чуеш мислите ми. Ето защо не знаеш всичко, което мисля за теб. А ми се иска да знаеше. Тогава би ме обичала повече.
	— Не смятам, че е възможно да те обичам повече, отколкото вече те обичам, Хардин.
	— Наистина ли? — усмихвам се и тя кима.
	— Да, но трябва да ти кажа нещо и не знам как ще го приемеш — на последната дума гласът й се скършва и аз започвам да изпадам в паника.
	Знам, че се е отказала от мен, от нас, но знам и друго: мога да променя решението й. Сигурен съм, убеден съм, както никога досега. Дори не съм подозирал, че такава увереност може да съществува в човешката душа.
	— Казвай — опитвам се да остана неутрален. Отхапвам от бургера, за да скрия тревогата си и да си запуша шибаната уста.
	— Нали знаеш, че бях на лекар? — започва. Спомням си сълзите й, когато спомена за този лекар.
	— Всичко наред ли е? — пита това говедо сервитьорът. — Вкусно ли е? Искате ли още малко вода, госпожице?
	_Тоя ебава ли се, или какво?_
	— Наред е — ръмжа срещу него.
	_Буквално_ ръмжа. Като бясно куче. Той се разкарва, а Теса показва празната си чаша за вода.
	— Мамка му. Ето — слагам моята пред нея. Тя се усмихва и пие. — И? Слушам те.
	— Можем да говорим по-късно за това — казва и отхапва за първи път, откакто сложиха чинията пред нея.
	— О, не, не така. Знам го този номер. Аз съм го изобретил. След като хапнеш малко, ще ми кажеш. Моля те.
	Тя лапа още един залък и се опитва да ми отвлече вниманието, но няма да стане. Държа да знам какво е казал тоя шибан лекар и защо Теса се държи така странно. Ако не бяхме на публично място, щеше да е много по-лесно да я накарам да говори. Не ми пука дали ни гледат и подслушват, но знам, че тя се притеснява, така че ще играя по правилата. Мога да го направя. Мога да балансирам между двете си желания: това да съм мил и да й съдействам и в същото време да не се чувствам така, сякаш си играят с мен. Оставям я на мира още пет минути и когато забелязвам, че само човърка храната, питам:
	— Нахрани ли се?
	— Малко е… — гледа в чинията си.
	— Какво е?
	— Не е много хубаво — казва тихо, за да не я чуе никой.
	— Затова ли си се изчервила и шепнеш? — смея се.
	— Тихо! Толкова съм гладна, но храната е отвратителна. Дори не знам какво е. Просто посочих нещо, понеже бях притеснена.
	— Ще им кажа да ти донесат нещо друго — отвръщам. Ставам да извикам сервитьора, но тя ме хваща за ръката.
	— Не, няма проблем. Можем да си тръгваме.
	— Добре, но ще спрем някъде да ти вземем нещо за ядене и ще ми кажеш какво става в тая твоя глава. Ако продължавам да се опитвам да гадая, ще полудея.
	Теса кима и ме поглежда. Самата тя не изглежда по-малко полудяла от мен.


>	Хардин

	Теса яде такос в колата, а търпението ми започва да изтънява с всяка изминала секунда на безкрайно мълчание.
	— Изплаших те, когато започнах да говоря за деца, нали? Знам, че наведнъж ти струпвам прекалено много неща, но през последните осем месеца държах всичко в себе си и не искам това да продължава.
	Ще ми се да излея пред нея цялата лудост, насъбрала се у мен, да й кажа как обожавам, когато нахалното слънце огрява косата й и я кара да блести. Искам да я гледам, докато ослепея за всички други, за всичко друго. Искам да поглъщам сладките й звуци на задоволство, когато отхапва от такоса, който със сигурност има вкус на картон, докато оглушея за всичко и за всеки. Искам да й приказвам за онова местенце под коляното й, което тя винаги пропуска, когато бръсне краката си… докато загубя гласа си.
	— Тогава какво има? Ти вече подлагаш брака на съмнение. Да не би да не искаш и деца?
	— Не, не е това.
	— Надявам се да не е така, защото сама знаеш, че ще станеш най-добрата мама на света.
	Тя проскимтява и притиска ръка към стомаха си.
	— Не мога.
	— Можем, Тес.
	— Не, Хардин, аз не мога — отвръща. Когато поглежда към корема си, а ръцете й потреперват, изпитвам вяла благодарност, че в момента не карам, иначе щях да обърна колата. Лекарят, сълзите, Карен и нейното бебе и това _„Не мога“_ — единственото изречение, излязло от устата й днес, всичко си идва на мястото.
	— Не можеш… — разбирам какво се опитва да ми каже. — Заради мен е, нали? Направил съм ти нещо, повредил съм те?
	Така става винаги. Когато на Теса й се случи нещо лошо, винаги виновният съм аз. _Винаги._
	— Не, не, не си направил нищо. Нещо в мен не е наред — устните й потреперват.
	— О! — Иска ми се да бях в състояние да кажа нещо по-хубаво, нещо, каквото и да е.
	— Да.
	Ръката й минава бавно под корема й, потърква местенцето и въздухът напуска дробовете ми. И понеже съм психичноболен, понеже ситуацията е супер зле, гърдите ми се огъват навътре и в съзнанието ми изскачат десетки малки момиченца с кафява коса и сиво-сини очи, малки момченца с руса коса и зелени очи, малки шапчици, чорапки, дрешки на животни, от които до неотдавна ми се драйфаше, но сега… сега ми се вие свят, като в мъгла съм, губя образите в тази мъгла, някой ми ги взема, мята ги във въздуха и ги отнася там, където се изхвърлят отнетите от хората неща, за да умрат сами.
	— Не е невъзможно, но вероятността е много малка. И винаги ще има огромен риск от спонтанен аборт. Освен това хормоните ми са пълен хаос, така че не мисля да се подлагам на този тормоз, предпочитам дори да не опитвам. Няма да мога да понеса загубата на бебето си. Няма да мога и да понеса да пробвам години наред без резултат. Не ми е било писано да бъда майка.
	Казва тези неща, за да ме накара да се почувствам по-добре, но не е убедителна. Не ми изглежда като да владее положението. Не ми изглежда като човек, който приема такава новина спокойно и леко. Гледа ме и очаква да кажа нещо, но не съм в състояние. Не знам какво. Не мога и да спра гнева си към нея. Знам, че е егоистично, че е глупаво и грешно да й се сърдя, но е факт — ядосан съм и не смея да отворя уста, за да не кажа нещо грешно, нещо, което не бива да казвам.
	Ако не бях такъв задник, бих я успокоил, бих я уверил, че всичко ще е наред, бих я прегърнал и бих й вдъхнал надежда, бих й казал, че можем да си осиновим деца, че можем да си бъдем и само ние, двамата. Но в реалността нещата не стоят така. Мъжете не са литературни герои и никой в истинския живот не прави нещата напълно правилно или напълно погрешно. Аз не съм Дарси и тя не е Елизабет.
	— Кажи нещо — почти изпищява и сълзите пълнят очите й.
	— Не знам какво да кажа — гласът ми е толкова тих, че аз самият едва го чувам. Сякаш съм погълнал дузина пчели.
	— Ти не искаше деца, нали? Не мислех, че ще има някакво значение за теб… — вече плаче.
	— Така мислех наистина, но сега когато и това ми е отнето…
	— О!
	Слава богу, че ме прекъсна с това възклицание, защото наистина не знам какво още щеше да излезе от устата ми.
	— Можеш да ме закараш пак до…
	Как е възможно да те боли от загубата на нещо, което никога дори не си искал.
	— Съжалявам… Просто… — не мога да довърша и това изречение.
	— Няма проблем, разбирам.
	Тя се обляга на прозореца. Предполагам, че търси начин да се отдалечи от мен. Ако трябва, ще пробие дупка във вратата само и само да стои далеч от мен. Сърцето ми казва, че трябва да я успокоя, да мисля за нея и за това как приема подобна новина, но съзнанието ми е по-силно и упорито и съм ядосан. Не на нея, а на тялото й и на майка й, че я е родила така с… нещото, което не функционира правилно.
	И съм ядосан на себе си, че не мога да й кажа нищо утешително, докато караме из града.


	Няколко минути по-късно тишината е толкова оглушителна, че чак боли.
	Теса седи тиха и неподвижна в нейното си ъгълче, но аз чувам как диша, как се опитва да се контролира, да овладее емоциите си. Гърдите ме болят, а тя просто ме оставя да се задушавам в собствените си неизречени думи.
	Защо винаги й го причинявам? _Винаги_ казвам неправилното нещо, колкото и да убеждавам себе си, че никога повече няма да го правя. _Винаги_ обещавам, че ще се променя, и винаги допускам една и съща грешка. Не, не мога да го сторя пак. Тя има нужда от мен и сега е шансът ми да й докажа, че съм до нея, когато съм й необходим.
	Спирам в резервното платно, но тя дори не ме поглежда. Пускам аварийните. Дано не мине някое ченге и да почне да се заяжда.
	— Тес! — Тя упорито гледа в ръцете си, отпуснати в скута й. — Тес, погледни ме. — Искам да взема дланите й в моите, но тя се извърта и започва да блъска по вратата. — Хей! — Разкопчавам колана си, обръщам се към нея и хващам китките й в едната си длан, както правя често.
	— Добре съм — казва и вдига брадичка да ми покаже колко е добре, но влагата в очите й говори друго. — Не бива да спираш тук. Магистралата е доста натоварена.
	— Не ми пука къде съм спрял. Луд съм, знаеш вече — отвръщам. Търся думите, с които да продължа. — Извинявай, не биваше да реагирам така. — Тя обръща поглед към лицето ми, но избягва да ме погледне в очите. — Тес, не се затваряй пак, моля те. Не знам какво съм си мислил. И бездруго по принцип не исках деца, а сега те карам да се чувстваш още по-зле.
	Думите падат между нас. Този разговор тръгва доста зле.
	— И ти имаш право да си ядосан — отговаря тихо. — Просто исках да кажеш нещо, каквото и да е. — Едва чувам последните й думи.
	— Не ми пука, че не можеш да имаш деца — изричам. Мили боже, катастрофа! — Искам да кажа, че не ми пука за децата, които не можем да имаме. — Опитвам се да сложа балсам на раната й, но от изражението й разбирам, че сипвам сол. — Това, което искам да кажа, но очевидно напълно се провалям, е, че те обичам и че съжалявам, че отново поставих себе си пред теб. Както правя винаги. Съжалявам.
	Думите ми я карат най-сетне да ме погледне.
	— Благодаря — казва и се опитва да изскубне едната си ръка. Колебая се дали да я пусна, но веднага след това се успокоявам, че я е издърпала само за да избърше очите си.
	— Съжалявам, че те накарах да се чувстваш, сякаш умишлено съм те лишила от нещо.
	Знам, че има да казва и друго, усещам я.
	— Не задържай нищо в себе си. Познавам те. Кажи ми каквото имаш да ми казваш.
	— Начинът, по който реагира, беше отвратителен.
	— Знам. Аз съм…
	— Не съм свършила! Цял живот съм искала да бъда майка. От дете. Бях като всички останали момиченца, играех си с куклите, даже бях обсебена. За мен беше много важно да имам деца. Никога, по никакъв начин не ми беше минавало през ума, че няма да мога.
	— Знам, аз…
	— Остави ме да говоря — казва през зъби. _Наистина трябва да се науча кога да си затварям устата._ — И сега изпитвам тази кошмарна загуба и нямам дори сили да се притеснявам, че ме обвиняваш. Няма нищо лошо в това да те боли от загубата, защото винаги съм държала да си откровен с мен, но в случая не става дума за твоите разбити мечти, а за _моите_. Допреди десет минути дори не искаше деца. Ето защо не считам, че е честно да негодуваш.
	Изчаквам няколко секунди да ми даде разрешение да говоря, но някой започва да надува клаксона зад мен и Теса подскача на седалката.
	— Ще карам към Ванс, но искам да вляза с теб.
	Теса поглежда през прозореца и едва забележимо кима.
	— Искам да кажа… да вляза, за да съм до теб и да се опитам да те успокоя, както винаги е трябвало да постъпвам.
	Не казва нищо, само едва забележимо върти очи.


>	Теса

	Хардин и Ванс се споглеждат мълчаливо в коридора. Странно е да влизам тук с Хардин след всичко, което стана. Не мога да не призная усилията му и въздържаността, която проявява, понеже се изисква такава от негова страна, за да влезе тук след Лондон.
	Трудно е да се фокусирам само върху един от многото проблеми, които изникнаха след това ходене там: поведението на Хардин, Ванс и Триш, смъртта на баща ми, шийката на матката ми… край няма. От една страна, облекчението, което изпитах, след като казах на Хардин за безплодието си, беше огромно, масивна тежест падна от гърдите ми. Но винаги има нещо друго, някоя друга изненада, която трябва да бъде хвърлена в лицето на един от двама ни. И сега тази друга изненада е Ню Йорк.
	Не знам дали да му кажа сега, веднага след първия огромен удар. Не ми хареса как реагира след първата неприятна изненада, но съм му благодарна за разкаянието, след като така жестоко пренебрегна чувствата ми. Ако не беше спрял колата да се извини, не мисля, че някога щях да му проговоря. Не мога да преброя случаите, когато съм се заричала и съм си обещавала, че повече никога няма да чуе гласа ми. От мига, в който го видях, само това правя. И сега искам да мисля, че наистина бих отстоявала своето. Дължа го на себе си.
	— За какво мислиш? — пита и затваря вратата на спалнята.
	Отговарям без колебание:
	— Че не бих ти проговорила никога повече.
	— Моля? — прави крачка към мен, а аз отстъпвам назад.
	— Ако не се беше извинил, никога нямаше да ти проговоря. Нямаше да имам какво повече да ти кажа.
	Той въздъхва и прокарва ръка през косата си.
	— Знам.
	А аз не мога да спра да разсъждавам върху изреченото от него: _„Така мислех наистина, но сега когато и това ми е отнето…“_
	Все още съм в шок. Никога не съм очаквала да чуя от устата му точно тези думи. Струваше ми се невъзможно да променя решението му, но — по утвърдена вече традиция — той сам се отказва от решенията си, след като някоя ужасна трагедия е помляла връзката ни.
	— Ела тук — отваря ръце и ме чака да пристъпя към него. Колебая се. — Моля те, нека те успокоя, което трябваше да направя преди малко. Остави ме да ти говоря, говори ми и ти. Ще те слушам. Прости ми.
	И както винаги, аз правя крачка към очакващата ме прегръдка. Сега ръцете му са различни — по-здрави и по-реални отпреди. Той ме притиска силно и опира брадичка в главата ми. Косата му е много пораснала — гъделичка кожата ми.
	Усещам целувката му върху косата си.
	— Кажи ми как се чувстваш, кажи ми всичко, което не си ми разказала досега — настоява и ме придърпва да седна на леглото до него. Той се обляга на възглавницата, а аз сядам с кръстосани под дупето крака и му казвам всичко. За първия преглед при лекаря, за подозренията ми още преди да заминем за Лондон. Споделям, че не съм искала той да знае, при което Хардин стиска зъби. Добавям, че не съм му казала, защото съм се страхувала, че ще се радва. Ръцете му се свиват в юмруци, но не продумва нищо, докато не му признавам, че съм била взела решение никога да не му казвам, да го пазя завинаги в тайна от него. Той се вдига на лакът и се приближава до мен.
	— Защо? Как така?
	— Мислех, че ще си щастлив от новината, а аз не исках да чуя как въздъхваш облекчено, задето няма да мога да родя деца. Затова реших, че е по-добре да запазя истината за себе си, отколкото да се изложа на риска да ме нараниш.
	— Ако ми беше казала, преди да заминем, сега всичко щеше да е различно.
	— Да, сигурна съм. Щеше да е в пъти по-лошо — излайвам насреща му. Силно се надявам, че не се опитва да обвинява мен за хаоса в Лондон. Само да е посмял! Но той се замисля, преценява думите си (още един напредък) и заявява:
	— Да, права си, винаги си права.
	— Радвам се, че не споделих с никого, особено преди да са ми казали със сигурност.
	— Радвам се, че съобщи първо на мен — отвръща. Очите му са заковани в моите.
	— Споделих с Ким — добавям. Изпитвам лека вина, че не казах първо на него, но той си е виновен: не беше до мен, когато трябваше да бъде, нищо че е нямал представа.
	— Какво искаш да кажеш? Кога съобщи на Ким?
	— Само споделих, че има такава вероятност.
	— Значи Ким е знаела, а аз не?
	— Да.
	— А Ландън? И той ли знае? Карен? Ванс?
	— Защо да казвам на Ванс? — не мога да контролирам злобния си тон. Пак започва да говори глупости.
	— Кимбърли му е казала. И с Ландън ли сподели?
	— Не, Хардин. Само с Кимбърли. Трябваше да кажа на някого, а не можех да разчитам достатъчно на теб, за да говорим за това.
	— Аха — тонът му е груб, оскърбителен. Също като моя.
	— Това е истината. Дори да не ти харесва да я чуеш. Мисля, че забравяш факта, че дори не ме искаше, преди баща ми да почине.


>	Хардин

	_Не съм я искал? Защо го казва?_
	Обичам това момиче от деня, в който го видях. С цялата си душа, с всяка клетка на тялото си. Не бива да мисли така. Забравила ли е колко дълбока е любовта ми към нея? Защо ме принизява до нивото на някакво противно същество, лишено от човечност? Това ли съм аз за нея?
	Не, не я упреквам. Вината е само моя, аз я накарах да си мисли така.
	— Винаги съм те искал. Знаеш го много добре. Просто не можех да спра да унищожавам единственото хубаво нещо в живота си. И съжалявам за това. Разбирам колко е жалко, че на болния ми мозък му отне толкова време да го осъзнае. И се мразя, задето трябваше баща ти да почине, та да го проумея и да се стегна. Но сега съм тук и те обичам повече от всякога и не ми пука, че не можем да имаме бебета — отсичам. Въпреки че погледът й е враждебен, не се спирам: — Омъжи се за мен.
	Тя ме гледа гневно.
	— Хардин, престани да подхвърляш такива предложения. Спри вече — възразява. Ръцете й са на гърдите, сякаш да се предпази от думите ми.
	— Добре, ще купя пръстен утре ра…
	— Хардин! — възкликва. Устните й са свити в права черта.
	— Добре — въртя очи. Мисля, че всеки миг ще ме удари. — Толкова те обичам! — изричам. Опитвам се да я докосна.
	— Да, сетил си се да ме обичаш! — излайва пак и се отдръпва от мен.
	— Обичам те от самото начало.
	— Да, и аз ти вярвам, нали?
	Как е възможно да е толкова сладка и в същото време да се държи по този отвратителен начин?
	— Обичах те дори когато те накарах да си тръгнеш от Лондон.
	— С нищо не го показа. Колкото и да го повтаряш, това няма никакъв смисъл, ако не ми покажеш, че е вярно.
	— Знам, но тогава не бях на себе си, бях толкова надрусан, че не знаех какво правя — защитавам се. Поглеждам гипса си. _Колко седмици трябва да го нося още?_
	— Ти й даде да облече тениската ти, след като си правил секс с нея. — Забива поглед в стената зад мен.
	_Моля?_
	— За какво говориш? — питам. Слагам палец под брадичката й, но много внимателно, за да не я дразня повече, и се опитвам да я накарам да ме погледне в очите.
	— За онова момиче, сестрата на Марк. Джанин.
	— Ти наистина ли мислиш, че съм я чукал? Нали ти казах, не съм бил с никоя в Лондон.
	— Да бе. Само не знам как не размаха презерватива си пред очите ми.
	— Теса, не съм я чукал. Погледни ме — настоявам. Не иска, извръща глава. — Знам… предполагам как е изглеждало…
	— Изглеждаше по следния начин: тя ти беше облякла тениската.
	Не желаех да й я давам, не можех да понасям да гледам Джанин в тениската ми, но просто не искаше да си затвори шибаната уста и се принудих да й я дам.
	— Знам, че беше с моята тениска, но не съм я чукал. Наистина ли си помисли, че мога да направя такова нещо?
	Сърцето ми ще изскочи от ужас, че през последните няколко седмици съм допуснал да ме подозира в такова нещо. Трябваше да се сетя, че има какво още да каже за Лондон, че разговорът в колата не е приключил.
	— Тя се беше качила на гърба ти, Хардин. Пред очите ми.
	— Целуна ме и се опита да ми направи свирка, но това е всичко — отвръщам. Теса затваря очи и издава звук на погнуса. — Дори не ми стана с нея. Бил съм само с теб. Желая само теб — опитвам се да й обясня какво всъщност е станало, но тя клати глава и иска да спра да говоря.
	— Край, не говори повече за нея. Ще повърна — категорична е. Знам, че не се шегува.
	— Аз наистина повърнах. След като ме докосна, повръщах из целия апартамент.
	— Какво си направил? — гледа ме с невярващи очи.
	— Трябваше да изтичам до банята да повърна, защото ми стана лошо, след като ме докосна. Не можах да го понеса.
	— Това истина ли е?
	Питам се дали не трябва да ме притеснява леката й усмивка, която се появява на устните й, докато й разказвам за повръщането из цялата баня.
	— Да — усмихвам се и аз, опитвайки се да разведря настроението. — Не разбирам защо се радваш толкова много — добавям, но ако й е приятно да слуша за кошмарното ми преживяване, нямам нищо против да й разказвам.
	— Супер. Надявам се да ти е било _много_ лошо — лицето й грее.
	Ние сме най-шантавата двойка на света. А винаги е по-добре да си шантав, отколкото съвършен.
	— Така беше — улавям момента. — Толкова ми беше зле. Съжалявам, че си мислила точно обратното. Нищо чудно, че си ми толкова сърдита.
	Вече ми става ясно защо е такава. Но пък… напоследък тя винаги ми е сърдита.
	— Сега когато разбра, че не чукам други жени, ще ме вземеш ли обратно? Ще ми позволиш ли да направя от теб една почтена и уважавана омъжена жена?
	— Обеща да спреш да ми говориш за това — казва и навежда глава настрани.
	— Не съм обещал. Думата „обещавам“ никога не е била споменавана. — Ще ме удари всеки момент, усещам я. — Имаш ли да ми казваш още нещо за ситуацията с бебета? — искам да сменя темата.
	— Не — отговаря замислено и захапва устната си. — Не мисля. Не и в близко бъдеще.
	— Не е нужно всички да знаят, поне докато не осиновим дете след няколко години. Сигурен съм, че има много проклети бебета за раздаване. Всичко ще е наред.
	Знам, че вече ми е отказала брак, знам, че в момента дори нямаме връзка, но се надявам да не започне да ми го припомня всяка минута.
	— Проклети бебета? — смее се тихичко. — Моля те, не ми казвай, че си мислиш, че има магазин, където отиваш да си купиш някое „проклето“ бебе — вдига ръка към устата си, за да прикрие смеха си.
	— Няма ли? Тогава какво е Babies „R“ Us*?
	[* Верига магазини за детски играчки и аксесоари — Б.пр.]
	— О, господи! — възкликва. Измята глава назад и се смее. Хващам малката й ръка в дланите си и казвам:
	— Ако тоя магазин не е пълен с бебета, наредени по рафтовете и готови за продажба, ще ги съдя за подвеждаща реклама.
	Пускам най-очарователната си усмивка, а тя въздъхва. Вероятно облекчена, че все още може да се смее.
	— Имаш нужда от психиатър — отвръща, издърпва ръката си от моята и става.
	— Да. Да, имам.
	Усмивката й полека повяхва.


>	Хардин

	— Не познавам друг, който да е навъртял повече километри из щата от вас двамата — обажда се Ландън от дивана в хола.
	В Сиатъл предложих на Теса да се върнем и да останем с Ландън последните дни, преди да замине. Смятах, че ще се зарадва, винаги е обичала да бъде край него, но този път останах с убеждението, че не иска да тръгва. Беше се замислила, няколко минути гледа мълчаливо в нищото и накрая се съгласи.
	Седях на леглото и я чаках да приготви някакви неща. Защо си взема всички вещи? После чаках в колата, докато си каже довиждане с Кимбърли и Ванс. Пак се зачудих защо толкова дълго се сбогуват.
	— При положение че не познаваш кой знае колко много хора, не може да се каже, че твърдението ти е основателно — отговарям на Ландън с голяма доза сарказъм, но той е наясно, че се шегувам.
	Поглеждам майка му, която седи на стола до него и знам, че ако я нямаше в стаята, щеше да си позволи да ми даде да се разбера. Напоследък е задобрял да отвръща на удара ми с удар. Вместо това се задоволява да каже само едно „ха-ха“ и пак се заравя в книгата си.
	— Радвам се, че се прибрахте живи и здрави. Дъждът е толкова силен и казват, че през нощта ще стане по-зле — говори Карен. Гласът й е нежен, мек, усмихва ми се мило, а аз… извръщам очи. — Вечерята е във фурната, скоро ще бъде готова.
	— Отивам да се преоблека. Благодаря, че ми позволихте да остана пак тук — казва Теса и изчезва по стълбите, а аз я гледам и след секунди тръгвам подир нея като куче. Когато влизам в стаята й, тя е само по бикини и сутиен.
	— Съвсем навреме, глупак такъв — мърморя под носа си, а тя се чуди кое по-напред да си покрие. Не мога да не се усмихна.
	— Малко е късно за това, не мислиш ли?
	— Млъкни — кара ми се и облича суха тениска. Косата й е мокра от дъжда.
	— Знаеш, че мълчаливостта не е сред силните ми качества.
	— А кое е сред силните ти качества? — пита и размърдва бедра, докато обува чифт панталони, които стигат чак над пъпа й. _Онези_ панталонки?
	— Отдавна не си обличала тези панталонки за йога… — отбелязвам. Потърквам наболата си брада и се заглеждам в тясната материя, в която Теса сякаш е изляла тялото си.
	— Не започвай с тези панталони! — размахва заканително пръст. — Ти ги скри от мен, затова не съм ги обувала.
	Тя се усмихва, но веднага след това — очевидно изненадана от лекото чувство за хумор, зародило се между двама ни — изправя рамене и усмивката й става почти сурова.
	— Не съм ги крил — лъжа и се питам кога е успяла да ги намери в шкафа, където ги бях набутал. И сега, гледайки задника й, напъхан в тях, се сещам защо ги скрих. — Бяха в дрешника.
	Представям си как е ровила, за да си ги намери, и тогава се сещам, че в дрешника бях скрил и друго, на което не исках да попада. Поглеждам я да видя дали ще реагира при споменаването на дрешника и дали ще се издаде, ако случайно е намерила проклетата кутия.
	— Какво? — пита и обува розови чорапи. На точки. Пухкави. Отвратителни.
	— Нищо — лъжа пак и се опитвам да не изпадам в параноя.
	— Е, добре тогава… — казва. Тръгва по стълбите и аз пак вървя подире й.
	Сядам до нея на огромната маса, приготвена за вечеря. Онова момиче — с трудното име със _„С“_ — е тук и не откъсва очи от Ландън, гледа го, сякаш е някакъв скъпоценен камък. Това момиче е супер странно. Може и да е леко куку. Теса обаче й се усмихва широко. София откъсва очи от Ландън само колкото да се усмихне на Теса и да ми махне леко с ръка.
	— София ми помогна да направя шунката — възкликва гордо Карен.
	Масата е наредена като за банкет: свещи и всякакви други декорации. Карен и София режат шунката, а останалите водим някакъв блудкав разговор.
	— Мммм… много вкусно! Сосът е страхотен — казва Теса с вилица в уста.
	_Тези жени и проклетите им манджи._
	— Човек би си помислил, че говорите за порно — казвам, но явно малко по-високо.
	Теса ме рита под масата, Карен кашля и се дави, така че всички са изненадани, когато София избухва в смях. В първия миг Ландън е сконфузен, но когато чува смеха на София, се отпуска.
	— Кой го каза? — смее се момичето, а Ландън я гледа така жално, че чак мило да ти стане. Теса се отпуска и се усмихва.
	— Хардин. Хардин говори такива неща — отвръща весело Карен.
	_Добре, вече започва да става странно._
	— Ще му свикнеш — обажда се Ландън, поглежда ме мимоходом и очите му пак се връщат върху обекта на чувствата му. — Искам да кажа, ако идваш по-често. Не че ще останеш дълго… — добавя. Бузите му пламват. — Искам да кажа, ако искаш да оставаш за повече. Не че има причина да искаш да…
	— Ландън, момичето те разбра — решавам да го отърва от мъките му, а той ме гледа, сякаш всеки миг ще се напикае или нещо от сорта.
	— Разбрах — казва тя и… кълна се, лицето му от червено става виолетово. Горкото момче.
	— София, за колко дена си в града? — намесва се Теса и сменя темата на разговора, за да помогне на изпадналия си в беда приятел.
	— Още само няколко дни. Заминавам за Ню Йорк в понеделник. Съквартирантките ми ме чакат с нетърпение.
	— Колко съквартирантки имаш?
	— Три. Танцьорки са.
	Аз се смея, а Теса се насилва да се усмихне.
	— О, боже, не, не, те са балерини, не са стриптийзьорки — пак избухва в смях Сара.
	Аз също се смея, но не на друго, а на облекчението и на сконфузеното изражение на Теса, която продължава да приказва през цялото време. Пита Сандра… как й беше името… за някакви неща и аз мислено излизам от разговора, за да мога да се насладя на извивката на устните на Теса, докато говори. Харесва ми, когато след всеки три-четири хапки избърсва устата си. Знам, че го прави „за всеки случай“, ако нещо е останало по устните й. Вечерята продължава в този дух и накрая вече съм отегчен до смърт, а Ландън е само леко зачервен.
	— Хардин, взе ли окончателно решение по въпроса за церемонията за завършването? — пита Кен по някое време. — Знам, че смяташ да не излизаш, но питам, ако все пак си променил мнението.
	— Не, не съм го променил.
	Забивам нокът между зъбите си — просто да го ядосам, защото повдига темата пред Теса, ей така, да ме изнуди да ида, да застана и да се потя пред хиляди очи и в присъствието на още десетки ревящи като животни завършващи.
	— Не си ли? — пита изненадано Теса. — Мислех, че ще го обмислиш още веднъж?
	Теса знае много добре какво прави. Ето защо Ландън се хили като задник, а Карен и момичето, чието име започва със _„С“_, говорят в кухнята.
	— Аз… — подхващам. Мамка му! Очите на Теса са изпълнени с надежда, но и с напрежение. Един вид казват: „Посмей само да откажеш!“
	— Добре, _добре_, ще ида на шибаната церемония.
	_Каква простотия! Глупост след глупост!_
	— Благодаря ти — отвръща Кен и тъкмо се каня да му кажа пак да заповяда, за да му го начукам, разбирам, че не благодари на мен, а на Теса.
	— Вие двамата сте… — започвам, но изражението в очите й ме вледенява — … прекрасни.
	_Вие двамата сте изнудвачи_, повтарям си го няколко пъти, докато те си разменят заговорнически погледи.


>	Теса

	Всеки път, когато по време на вечерята София споменеше Ню Йорк, изпадах в паника. Знам, че аз започнах разговора, знам, но само за да отвлека вниманието на всички от Ландън. Беше толкова объркан и аз казах първото нещо, което ми дойде на ума. Но за зла беда, това беше единствената тема, която не биваше да започваме пред Хардин.
	Трябва да му кажа тази вечер. Просто е смешно, незряло е от моя страна да пазя от него такова важно нещо в тайна. Прогресът, който постигна, или ще му помогне, или не. Хардин може и да гръмне. Никога не съм сигурна какво да очаквам от него, но със сигурност знам две неща: че не съм отговорна за начина, по който ще реагира, и че му дължа жеста да му го кажа сама.
	Облягам се на вратата на кухнята и гледам как Карен забърсва печката с влажна кърпа. Кен се е преместил на стола в хола и вече е заспал. Ландън и София седят на масата в столовата и мълчат. Ландън се опитва да й отправи крадешком някой и друг поглед, а тя обикновено го хваща и му се усмихва широко. София има красива усмивка. Не знам какво да мисля, май не съм сигурна, че Ландън е готов за нова връзка след края на предишната, просъществувала дълго, но коя съм аз, че да изказвам мнения за връзките на хората?
	Както съм застанала между кухнята, трапезарията и хола, мога да наблюдавам хората, които обичам най-много в живота си, тези, които означават всичко за мен. Сред тях е най-важният — Хардин. Той седи тихо на дивана и гледа в стената с празен поглед. Мисълта, че ще отиде на церемонията по завършването си, ме кара да се усмихвам. Не мога да си го представя в роба и с шапка на главата, но очаквам с нетърпение да го видя. Знам колко много означава това за Кен, който често е казвал, че дори не е очаквал Хардин да успее да завърши колежа. Но макар историята за тяхното минало да не е вече заровена тайна, бях сигурна, че Кен не е допускал Хардин да промени решението си и все пак да участва в една обикновена, традиционна церемония. Защото Хардин Скот е всичко друго, но не и поддръжник на традициите и със сигурност не е обикновен човек.
	Притискам пръст до челото си, сякаш да накарам мозъка си да заработи.
	_Как да му кажа сега? А ако иска да дойде с мен в Ню Йорк? Дали би направил такова нещо? И ако предложи, дали да се съглася?_
	Чувствам очите му върху себе си. Обръщам се и не се изненадвам, когато виждам как погледът му ме изучава. Очите му са любопитни, устните му са свити в мека черта. Усмихвам се с най-чаровната си усмивка, която трябва да му каже, че съм добре и че просто съм се замислила, но явно не успявам да го убедя, защото той става и тръгва към мен. След секунди дланта му е на стената зад мен, а тялото му е надвесено над моето.
	— Какво има? — пита.
	Ландън откъсва очи от София и поглежда към нас.
	— Трябва да поговорим за нещо — признавам тихо, но Хардин не изглежда притеснен, а би трябвало. Само ако знаеше за какво ще е разговорът…
	— Добре. Какво става?
	Прекалено е близо до мен. Когато се опитвам да се измъкна, разбирам, че ме е заклещил в ъгъла. Той вдига и другата си ръка и напълно ме блокира. Поглеждам го в очите — весели са, на устните му танцува усмивка. Гледам го и мълча. Устата ми е суха и когато се опитвам да заговоря, започвам да кашлям. Винаги се случва така, когато си в киното, в театъра, където цари пълно мълчание. Или пък в църквата. Или когато имаш да признаваш нещо важно. С две думи — в ситуации, когато кашлицата не е уместна. Като сега например.
	Кашлям, а Хардин ме гледа ужасен, сякаш умирам пред очите му. Отдръпва се, тръгва устремено към кухнята и за около тридесети път тази седмица се връща с чаша вода. Хладната течност успокоява раздразненото ми гърло. Цялото ми тяло се бори, иска да се откажа от този разговор, страхувам се да му съобщя, знам какви ще са последиците и искам едновременно да се потупам по гърба и да се изритам в лицето. Ако успея да го направя, Хардин може би ще се почувства виновен заради ненормалното ми поведение и ще смени темата на разговора.
	— Какво става? С каква скорост се движи мозъкът ти? Една миля в минута — пита. Подава ръка да вземе празната чаша, а аз клатя глава, за да отрека. — Не, не, знам, че става нещо. Мислиш прекалено бързо.
	— Може ли да излезем навън?
	Обръщам се към вратата на верандата, за да му стане ясно, че няма да водя този разговор пред публика. По дяволите, ако му кажа да се върнем в Сиатъл, за да го обсъдим, няма да възрази, ще кара чак дотам. И по-далеч да поискам — по-далеч ще иде. Колкото по-далеч, толкова по-добре.
	— Навън? Защо?
	— Искам да говорим насаме.
	— Добре, разбира се.
	Правя крачка напред и си мисля, че ако успея да го отведа навън, ще съумея и да поведа самия разговор, а ако успея да поведа разговора, ще имам контрол над положението и няма да позволя на Хардин да унищожи всичко… може би. Дори когато усещам пръстите му около моите, не дърпам ръката си.
	Навън е толкова тихо — само приглушеният говор от телевизора, където тече криминален сериал, който приспа Кен, и шумът на съдомиялната. Колкото повече се отдалечаваме от вратата, толкова по-тихо се чуват и тези звуци. Оставам сама насред хаоса в мислите ми и тананикането на Хардин. Благодарна съм, че поне тази песничка изпълва въздуха, но и ме дразни, защото не мога да се концентрирам. В същото време е хубаво да не мисля само за бомбата, която ще падне всеки миг, и за взрива, който ще последва. Разполагам с няколко минути да го успокоя, преди да му кажа и да обясня, след това всичко ще литне във въздуха.
	— Казвай! — подканя ме и взема един от столовете на верандата.
	Ето че замина и последният ми шанс да го подготвя — Хардин не е в настроение да чака. Той сяда и обляга лакти на масата между нас. Свивам се на стола срещу него и се чудя къде да си сложа ръцете. Първо на масата, после в скута ми, пак на масата, докато най-сетне той слага длани върху тях, за да успокои треперещите ми пръсти.
	— Спокойно — казва нежно. Ръката му е толкова топла, дава ми искрица спокойствие, макар и за малко.
	— Скрих от теб нещо важно и ще полудея, ако не ти кажа сега. Трябва да го направя. Знам, че не е сега времето, но е редно да го чуеш от мен, преди да си го чул от някой друг или да научиш по друг начин.
	Той вдига ръцете си от масата и се обляга назад.
	— Какво си направила? — пита. Долавям подозрението и тревогата в дишането му, макар че се опитва да го контролира.
	— Нищо — бързам да отговоря. — Не е това, което вече си мислиш.
	— Не си… — започва, премигвайки няколко пъти. — Не си била… с някой друг, нали?
	— Не, не съм! — гласът ми е писклив, клатя глава да отрека. — Не, не е нищо такова. Просто взех едно решение, но не съм ти казала за него. Не съм била с никого.
	Не знам дали съм облекчена или обидена от първоначалната му реакция. Облекчена съм, защото преместването ми в Ню Йорк няма да е така болезнено за Хардин, както ако бях спала с друг мъж, но съм обидена, защото досега трябваше да ме е опознал достатъчно добре и да знае, че това не може да се случи. Да, имам своя принос в сферата на взаимното нараняване, предимно когато се забърках със Зед, но никога не бих правила секс с друг мъж.
	— Добре, тогава няма да е толкова страшно — отвръща. Прокарва ръка през косата си, спуска я назад и масажира мускулите на врата си. Поемам си дъх и решавам да хвърля бомбата. Ето тук, на масата.
	— Ами…
	Той обаче вдига ръка и ме спира.
	— Чакай, искаш ли, преди да ми кажеш какво решение си взела, да ми обясниш защо си го взела, че те е толкова страх?
	— Добре — въздъхвам сконфузено и започвам да подреждам мислите си, докато той ме гледа с търпеливи очи.
	Откъде да започна? Това е много по-трудно, отколкото да му кажа директно истината, но е по-лесно да го подготвя за нея. Като се замисля сега, никога не сме водили такъв разговор. Винаги, когато се е случвало нещо драматично, когато сме били на ръба на поредната катастрофа, винаги сме разбирали от някого другиго.
	Поглеждам го. Искам да попия всеки милиметър от прекрасното му лице, да запомня как зелените му очи могат да гледат търпеливо. Розовият цвят на устните му е толкова привлекателен, така ме примамва, но помня също как изглеждаха, когато бяха разцепени и по тях имаше кръв от побой. Помня пиърсинга му и колко бързо се превърна в любимото ми местенце от лицето му. С тъга си спомням усещането от допира на хладния метал по топлите ми устни. Спомням си как засмукваше метала в устата си, когато беше замислен, и колко съблазнителен изглеждаше в такива моменти. Спомням си онази нощ, когато ме заведе на кънки и се стараеше да ми покаже, че може да е „нормален“ приятел. Беше нервен, притеснен, но и закачлив, вече беше махнал пиърсинга си. Каза ми, че го е направил, защото му е омръзнало да го носи, но и до днес мисля, че го направи, за да докаже нещо на мен и на себе си. В началото халките му ми липсваха. И сега понякога ми липсват, но все още ценя жеста му да ги махне, колкото и секси и неустоим да изглеждаше с тях, защото този жест символизираше нещо.
	— Хардин вика Теса. Чуваме ли се? — казва с усмивка и опира брадичка в дланта си.
	— Да — усмихвам се още по-притеснено. — Ами… взех това решение, защото имаме нужда да бъдем известно време далеч един от друг. И това ми се стори единственият възможен начин да го направим.
	— Далеч един от друг, а? Все още? Още време? — пита. Очите му ме притискат.
	— Да, време да сме далеч един от друг. В момента всичко между нас е пълен хаос. Искам да има разстояние между нас. Но този път наистина. Знам, че си го казваме много често, а все се получава старата песен на нов глас. И пак подминаваме съществените неща, пътуваме с часове от тук до Сиатъл и обратно. После до Лондон и обратно в Америка. Реално… ние просто разширяваме диаметъра на този хаос, пръскаме го по целия свят. — Поглеждам го в очите, но изражението му е напълно неразгадаемо. Отмествам очи встрани.
	— Наистина ли тоя хаос е чак толкова страшен? — гласът му е мек.
	— Времето, през което се караме, е повече от времето, през което се разбираме.
	— Това не е вярно — отрича. Подръпва тениската около врата си. — Технически погледнато, това не е истина, Тес. Може да ти се струва така, но не е. Ако се обърнеш назад и се огледаш за всичко, през което минахме, сме прекарали повече време да се смеем, да четем, да се шегуваме. И в леглото. Искам да кажа… да, прекарали сме много време в леглото — повтаря. Усмивката му е незабележима, тъжна и започвам да усещам, че сигурността ме напуска, защитната ми стена пада.
	— Ние разрешаваме всеки проблем със секс, а това не е здравословна връзка — отвръщам и се опитвам да докажа втора точка от несъществуващия план.
	— Сексът не е здравословен? Как така? — недоумява. Погледът му е напрегнат. — Това не е само секс, Теса, това е любов, това е доверие. Да, сексът между нас е страхотен, невероятен, умопомрачителен, но не забравяй защо го правим. Не те чукам само за да задоволя инстинктите си. Правя го, защото те обичам, защото ти ме обичаш, защото ценя доверието, което поднасяш в ръцете ми, когато ми позволяваш да те докосвам по начина, по който го правя.
	Така е. И във всичко, което казва, има логика, само че… не трябваше да има логика. Колкото и да се опитвам да бъда предпазлива, не мога да не се съглася с него. Усещам как Ню Йорк се отдалечава все повече и повече и решавам да пусна бомбата. По-добре сега, отколкото по-късно.
	— Замислял ли си се някога за това какви са признаците, когато в една връзка единият малтретира другия?
	— _Малтретира?_ — звучи, сякаш не му достига въздух. — Считаш, че те малтретирам? Никога не съм те докоснал, никога и няма да го направя!
	Гледам в ръцете си и продължавам с истината (моята истина) напред.
	— Не, нямах това предвид. Имах предвид _двама ни_, как правим неща, които биха наранили другия. Не те обвинявам във физическо насилие.
	Той въздъхва и прокарва двете си ръце през косата, което е знак, че започва да изпада в паника.
	— Добре, значи става дума за нещо повече от някакво глупаво решение да не живееш с мен в Сиатъл — казва. После млъква и ме поглежда. Никога не съм го виждала толкова сериозен. — Теса, ще те попитам нещо и искам честен отговор. Не желая да ме лъжеш, да замазваш, няма да имаш време „да си помислиш“. Просто ми кажи първото, което ти дойде на ума.
	Не знам накъде бие, но се съгласявам.
	— Кое е най-лошото нещо, което съм ти причинил? Кое е най-гадното, най-противното нещо, през което си минала заради мен?
	Започвам да прехвърлям мислено последните осем месеца, но той кашля, за да ми напомни, че трябва да кажа първото, за което се сетя. Размърдвам се на стола. Никак не ми се иска да се връщам на точно този спомен. Не желая да го правя и в бъдеще. Никога. Но накрая просто признавам:
	— Облогът. Това, че ме накара да се почувствам като истинска глупачка, че си извършил нещо такова зад гърба ми, докато аз се влюбвах в теб.
	Хардин изглежда замислен, изгубен, сякаш не е тук.
	— Ако имаше възможност да се върнеш назад във времето, би ли поправила тази моя грешка?
	Този път ми трябва време да обмисля отговора си, _наистина_ да го обмисля. Отговаряла съм на този въпрос безброй пъти и преди. Многократно съм променяла становището си, но сега имам чувството, че отговорът ми има някакво различно звучене… трябва да кажа окончателно дали бих променила нещата, или не. И изглежда толкова… фаталистично, задължаващо, сякаш единствено сега има някакво значение.
	Слънцето клони към залез и се скрива зад гъстите дървета, извисяващи се около дома на семейство Скот. Осветлението на верандата се включва автоматично.
	— Не, не бих променила нищо — казвам по-скоро на себе си.
	Хардин кима, сякаш е знаел точно какъв ще бъде отговорът ми.
	— Добре, след това кое идва в класацията?
	— Когато провали сделката ми за апартамента в Сиатъл.
	— Наистина ли? — изглежда изненадан от отговора ми.
	— Да.
	— Защо това пък? Кое те вбеси тогава?
	— Фактът, че се опита да вземеш под свой контрол _моите_ решения и че не ми каза истината.
	— Няма да се оправдавам, защото знам, че беше много голяма грешка.
	— И? — питам. Надявам се да има какво да добави по този въпрос.
	— Разбирам какво се опитваш да кажеш. Не биваше да го правя, трябваше да говоря с теб, а не да се мъча да те спра да не заминаваш за Сиатъл. Но тогава мозъкът ми беше напълно прецакан, все още е, но сега се старая и е по-различно от тогава.
	Не знам как да отговоря на това. Съгласна съм, че не биваше да го прави, съгласна съм също, че сега се старае и действително е по-различно. Поглеждам чистите му зелени очи и вече трудно си спомням защо изобщо исках да водим този разговор.
	— Внушила си си тази идея, изградила си си този идеал — или някой ти го е насадил, или си видяла по телевизията или в някой филм или книга, — но истината, бебо, е, че реалният живот е шибан и труден. Няма перфектна връзка, няма мъж, който се отнася с една жена точно по начина, по който _тя_ иска — казва. Вдига ръка, за да ме помоли да не го прекъсвам. — Не твърдя, че това е правилно. Изслушай ме: казвам само, че ако ти и още няколко души в този объркан и вечно недоволен свят започнете да обръщате по-голямо внимание на детайлите и лайната зад кулисите, ще гледате на нещата по различен начин. Ние не сме съвършени, Теса. _Аз_ не съм, но те обичам, въпреки че и ти не си перфектна — продължава. Гримасата му показва, че се изразява по възможно най-мекия и безобиден начин. — Причинил съм ти много и ужасни неща, изнасял съм тази реч хиляди пъти, но нещо в мен се е променило и ти го знаеш много добре.
	Хардин млъква. Заглеждам се в небето зад него. Слънцето е много ниско зад дърветата. Чакам го съвсем да изчезне и отговарям:
	— Мисля, че този път стигнахме прекалено далеч. И двамата направихме ужасно много грешки.
	— Ще бъде само загуба на време да се опитваме да поправим тези грешки. Наясно си.
	— Загуба на какво? _Време?_ Нямаме много време за губене — приближавам се към неизбежното.
	— Ние имаме цялото време на света. Млади сме. Ще завърша, ще живеем в Сиатъл. Знам, че ти се гади от моите глупости, но аз егоистично разчитам любовта ти да ми помогне да те убедя, че заслужаваме един последен шанс.
	— А това, което аз причиних на теб? Обиждала съм те. И всички онези неща със Зед?
	Когато споменавам името на Зед, захапвам устни и поглеждам встрани. Пръстите на Хардин потропват върху стъклото на масата.
	— Първо, Зед няма място в този разговор. Правила си глупави грешки, също и аз. Нито ти, нито аз имахме представа какво е да градиш истинска връзка. Може и да си живяла с такова убеждение заради отношенията си с Ноа, но нека бъдем реалистични — две години сте били като втори братовчеди, които от време на време се целуват. Това не е била истинска връзка. — Гледам го с гняв и чакам да продължи да копае дупката, с която се е захванал. — А що се отнася до обидите от твоя страна, случвало се е много рядко… — казва. Усмихва се, а аз се питам кой е този мъж пред мен. — Всички се обиждат. Съжалявам, но дори жената на пастора на майка ти го нарича задник понякога. Вероятно не му го казва в лицето, но все тая. Аз предпочитам да ме наречеш задник в очите ми.
	— Имаш обяснение за всичко, нали?
	— Не, не за всичко, но знам, че седиш срещу мен и търсиш начин да се измъкнеш от ситуацията, а аз ще направя всичко по силите си, за да си наясно какво казваш сега и какво ще ми кажеш след малко.
	— Откога комуникираме по този начин? — питам. Не мога да не се учудя на липсата на викове и писъци от страна и на двама ни. Хардин скръства ръце пред гърдите си и започва да човърка олющените краища на гипса си.
	— От… сега. Откакто… не знам… откакто разбрах, че другите ми похвати не работят в наша полза. Защо пък да не опитаме така?
	— Защо се стараеш всичко да изглежда толкова лесно? Ако беше лесно, щяхме да го направим досега.
	— Не, аз не бях такъв, какъвто съм сега — настоява. Гледа ме и чака да проговоря.
	— Не е лесно. Времето, което загубихме, за да стигнем дотук, _има значение_, Хардин. Има значение, че минахме през това, и сега _аз_ се нуждая да остана сама. Трябва да разбера коя съм и какво искам да направя с живота си и как да го постигна. Това следва да направя сама — изричам думите с пълна увереност, но в устата ми остава вкус на киселина.
	— Значи си взела окончателно решение да не живееш с мен в Сиатъл? Затова ли си така затворена по отношение на мен и не искаш и да чуеш какво ти казвам?
	— Слушам те, но вече съм решила. Не мога да остана в този вечен цикъл. Не само с теб. Аз самата съм в този цикъл, вечно напред-назад със себе си.
	— Не ти вярвам поради една-единствена причина — звучиш, сякаш сама искаш да си вярваш — отвръща. Обляга се на възглавничката на стола и вдига краката си на масата. — Къде ти е новото жилище тогава? В кой квартал на Сиатъл?
	— Не е в Сиатъл — казвам троснато. Изведнъж езикът ми е станал оловен. Не мога да изрека и дума.
	— Къде тогава? Някъде из покрайнините? — пита с голяма доза сарказъм.
	— В Ню Йорк, Хардин. Искам да…
	И едва сега започва да ми вярва.
	— _Ню Йорк?_ — недоумява. Сваля краката си от масата и се изправя. — Говориш за _град_ Ню Йорк? Или става дума за малко предградие на Сиатъл, за което не знам?
	— За град Ню Йорк — пояснявам. Той започва да крачи по верандата. — Заминавам след седмица.
	Хардин не казва нищо. Само кубинките му топуркат по дъските.
	— Кога реши? — пита след много време.
	— След Лондон и след като баща ми почина.
	Ставам.
	— Значи моята издънка те е подтикнала да си опаковаш багажа и да заминеш за Ню Йорк. Та ти не си излизала от щата! Кое те кара да мислиш, че можеш да живееш на такова място?
	Реакцията му разбужда защитните ми инстинкти.
	— Мога да живея където си искам. Не се опитвай да ме изкараш неспособна, не ме подценявай.
	— Да те подценявам ли? Теса, ти си хиляди пъти по-добра от мен във всичко. Не те подценявам. Само попитах защо смяташ, че можеш да живееш в град като Ню Йорк. И къде изобщо ще живееш?
	— С Ландън.
	Очите му се разширяват.
	— Ландън? — пита. Ето, това е погледът, който очаквах и който се молех да не видя. Но сега когато го забелязвам на лицето му, ми става — за жалост — по-спокойно и не толкова гузно. До този момент Хардин приемаше всичко така добре. Беше спокоен, проявяваше разбиране, подбираше думите си. Изумяваше ме. Но това вече ми е познато. Добре ми е да съм сред нещо познато. Този поглед означава, че Хардин се мъчи да контролира гнева си.
	— _Ландън? Ти и Ландън заминавате за Ню Йорк?_
	— Да, той вече беше уредил заминаването си и аз…
	— Чия беше идеята? Твоя или негова?
	Гласът му е тих. Осъзнавам, че е много по-малко ядосан, отколкото очаквах. Но е наранен. Хардин е наранен, чувства се предаден и тази енергия започва да навлиза под кожата му. Не искам да му казвам, че Ландън ми предложи да замина. Не искам да му казвам, че Ландън и Кен ми помогнаха с препоръчителните писма и с пакета за кандидатстване.
	— Ще пропусна летния семестър — обяснявам с надеждата да го накарам да забрави въпроса си. Той се обръща към мен със зачервени бузи, с подивели очи и стиснати до тялото юмруци.
	— Той ти е предложил, нали? Знаел е през цялото време, знаел е, докато аз вярвах, че сме приятели… _братя…_ Всичко е ставало зад гърба ми.
	— Хардин, не е така — започвам да защитавам Ландън.
	— Точно така е. Това е истината, но вие двамата сте… нещо съвсем друго — сега вече крещи и размахва ръце пред тялото си като обезумял. — Ти седеше, гледаше ме и ме слушаше, правейки ме на глупак, докато ти предлагах брак и осиновяване на деца, а си била наясно. През цялото време си била наясно, че ме напускаш. Оставила си ме в пълна заблуда.
	Посоката на стъпките му се променя и аз бягам да го спра.
	— Не влизай такъв там, моля те. Остани да поговорим. Имаме да говорим за толкова много неща.
	— _Престани, просто престани!_
	Опитвам се да го докосна по рамото, но той не ми позволява. Отваря вратата с такъв замах, че пантите скърцат и поддават. Вървя плътно зад него и се моля да не направи това, което знам, че ще направи, това, което прави винаги, когато нещо лошо се случи в живота му, в живота _ни_.
	— _Ландън!_
	Слава богу, че поне Кен и Карен са се качили горе.
	— Какво? — вика Ландън от столовата.
	Тръгвам след Хардин натам. София и Ландън все още седят на масата. Пред тях има почти празна чиния с десерт. Хардин влиза в столовата като влак, със стиснати зъби и юмруци. Изражението на Ландън се променя.
	— Какво става? — пита внимателно Ландън и оглежда доведения си брат, след което поглежда към мен.
	— Не гледай нея, а _мен_ — вика Хардин.
	София подскача на стола си, забелязвайки как съм се скрила зад Хардин.
	— Хардин, той не е направил нищо лошо. Той е най-добрият ми приятел и само се опитваше да ми помогне — казвам. Знам на какво е способен Хардин и мисълта, че Ландън ще го отнесе, кара стомаха ми да се обърне няколко пъти. Гади ми се. Хардин не ме поглежда, но ми казва достатъчно високо:
	— Не се бъркай, Теса.
	— За какво става дума? — пита Ландън, но подозирам, че се е досетил какво е вбесило Хардин. — Чакай, за Ню Йорк ли се касае?
	— Да, мамка му, да, за шибания Ню Йорк — крещи Хардин, а София го гледа, сякаш ще го убие с поглед. Сега вече решавам, че нямам нищо против София и Ландън да бъдат нещо повече от съседи в приятелски отношения.
	— Когато я поканих да дойде с мен, исках само да й помогна. Ти беше скъсал с нея и тя беше съкрушена, напълно смазана. Тогава Ню Йорк беше най-доброто решение за нея — обяснява спокойно Ландън.
	— Знаеш ли колко си зле? Преструваш се, че си ми приятел, а после правиш това зад гърба ми? — Хардин пак започва да крачи. Този път в по-малък кръг.
	— Не съм се преструвал. Ти пак се издъни и аз се опитах да й помогна — крещи Ландън. — Приятел съм и на двама ви.
	Хардин прекосява стаята и хваща в юмрук ризата на Ландън.
	— Да й помогнеш, като я заведеш далеч от мен? — продължава. Блъска го в стената. Сърцето ми ще изскочи.
	— Беше прекалено надрусан, за да ти пука — крещи Ландън в лицето на Хардин.
	Аз и София гледаме като препарирани. Познавам и двамата много по-добре от нея, а сега дори аз не нямам представа какво да кажа, нито какво да направя. Истински хаос: двамата крещят, Кен и Карен слизат по стълбите, чаши и чинии падат, докато Хардин влачи Ландън към стената.
	— Знаел си много добре какво правиш! А аз ти имах доверие. Лайно гадно!
	— Давай, удари ме! — вика.
	Юмрукът на Хардин се вдига, но Ландън дори не мига. Крещя името на Хардин, мисля, че и Кен прави същото. Забелязвам как Карен дърпа Кен да не застава между двамата.
	— Удари ме, Хардин. Толкова си силен и жесток! Давай, мамка му, удари ме — крещи пак Ландън.
	— Да, точно това ще направя.
	Ръката на Хардин се спуска надолу и веднага след това се вдига нагоре. Бузите на Ландън са червени от гняв, диша забързано, но не се страхува. Или поне не му личи. Изглежда ядосан, но в същото време е уверен. А аз… аз съм пълната противоположност на Ландън. Ако двамата мъже, които обичам най-много на света, се сбият, не знам какво ще правя. Поглеждам към Кен и Карен. Нямат вид на притеснени за Ландън, така ми се струва. Изглеждат прекалено спокойни дори когато двамата си крещят.
	— Няма да го направиш — казва Ландън.
	— Ще го направя и няма да ми мигне окото. Ще разбия тоя шибан гипс… — Хардин не довършва изречението, гледа Ландън в очите, поглежда ме, псува, сваля юмрука си, обръща се и излиза.
	Ландън все още е опрян в стената. Изглежда така, сякаш самият той ще хване да счупи нещо. София е скокнала на крака и тръгва към него да го успокои. Карен и Кен си говорят нещо и след малко тръгват към Ландън. А аз… аз стоя в средата на стаята и се опитвам да разбера какво се случи току-що.
	Ландън предизвика Хардин да го удари, Хардин беше наранен, чувстваше се предаден и измамен за пореден път от най-близките си хора и въпреки това не посегна.
	Хардин Скот не прибегна до жестокост, дори в миг, в който беше смазан за пореден път.


>	Хардин

	Излизам от къщата и едва сега се сещам, че Кен и Карен бяха там. Защо не се опитаха да ме спрат? Дали са били сигурни, че няма да му посегна? Не знам какво да мисля за това. Не знам и как се чувствам. Пролетният въздух не е свеж, не е ароматен, не е хладен и не ми помага да изляза от поредните лайна, в които затънах. Пак се плъзгам назад. Виждам само в червено, а не желая да е така. Не искам от ръцете ми да се изплъзне и малкото, което съм постигнал досега. Трябва да се задържа. Не бива да губя тази нова и много по-приятна версия на Хардин. Ако бях ударил Ландън, ако му бях набутал зъбите в гърлото, щях да загубя себе си. Новото ми „аз“ щеше да замине по дяволите. Щях да загубя и Теса.
	Но пък кога ли съм я имал? Загубих я, когато я качих сама на самолета. И през цялото време е планирала това бягство. С Ландън. Двамата са заговорничили зад гърба ми, планирали са да ме оставят в лайняния щат, а те да тръгнат на голямо пътешествие из страната. Тя си седеше най-спокойно, остави ме да излея сърцето и душата си пред нея, да изглеждам като пълен глупак, да вярвам, да се надявам, а тя да ми се подиграва зад гърба.
	Ландън успя да ме заблуди, че му пука за мен. Всички наоколо ме прецакват, лъжат ме, предават ме и вече ми писва. Хардин, _глупакът_ Хардин, оня, за когото на никого не му пука. Оня, който винаги последен научава всичко. Това съм аз. Винаги съм бил глупакът и винаги ще бъда. Теса е единственият човек, който се опита да отдели време да… ме обича, да ме накара да повярвам, че заслужавам някой да ми посвети време… ей така, заради мен, да ми покаже нещо повече от безразличие.
	Да, връзката ни не е от най-гладките. Допусках грешка след грешка, можех да направя нещата по съвсем различен начин, но за какво малтретиране ми говори? Никога не съм й посягал и няма да го сторя, тя го знае. Ако наистина мисли така за мен, _за нас_, значи няма надежда за тази връзка. Смятам, че съществува огромна разлика между нездрава връзка и връзка, в която единият е насилник. Повечето хора съдят прекалено бързо и никога не се поставят на мястото на тези, които трябва да ринат лайната, за да могат да дишат.
	Вървя през тревата към дърветата в края на градината. Не знам къде отивам, не знам и какво ще правя, ако се върна в къщата, но трябва да се успокоя и да се концентрирам, преди да превъртя. Ландън, шибаният Ландън ме предизвика, просто искаше да ме накара да го ударя, но не усетих онзи адреналин като преди, за първи път не предвкусвах аромата на кръв от предстоящия бой.
	За бога, защо ми каза да го ударя?
	_Защото е идиот, затова._
	_Ебалник._
	_Копеле._
	_Гъз_.
	_Шибан идиот._
	— Хардин? — носи се из тишината на мрака гласът на Теса. Трябва да помисля дали искам да говоря с нея. Прекалено съм ядосан, за да слушам обвиненията й и да търпя да ми се кара като на дете, че нападнах Ландън.
	— Той започна — казвам и излизам пред дърветата. Няма защо да се крия. Ето, мога да го направя, мога да не се крия.
	— Добре ли си? — гласът й е притеснен, но и някак мек.
	— Ти как мислиш? — отговарям рязко и се взирам в мрака около нас.
	— Аз…
	— Моля те, спести си го. Знам какво ще кажеш. Ти си права, аз пак съм сгрешил, затова ще ми обясняваш, че не е бивало да нападам Ландън, и ще се цупиш.
	Тя прави крачка към мен в същата секунда, в която аз неволно пристъпвам към нея. Колкото и да съм й ядосан, това момиче е като магнит, тегли ме. И винаги ще е така, винаги.
	— Всъщност щях да се извиня. Знам, че беше много несправедливо да пазя това в тайна от теб. Искам да призная грешката си, а не да те обвинявам — казва нежно.
	— Моля? Откога?
	Напомням си, че съм й ядосан, но ми е трудно да си повтарям подобни неща, когато единственото, което искам в този миг, е да ме прегърне, да ми каже, че не съм чак такава голяма грешка на природата.
	— Може ли да поговорим пак? Като на верандата — пита. Очите й са разширени и дори в мрака виждам надеждата в тях.
	Иска да говорим, въпреки че избухнах така? Ще ми се да й напомня, че е имала предостатъчно време да говори… от мига, в който е решила да замине на другия край на континента, за да „сложи малко дистанция“ между нас. Но не продумвам, само пъшкам и кимам. Не, няма да й доставя това удоволствие да й отговоря, но кимане е добре. Облягам се на дървото зад мен. По изражението й разбирам, че не е очаквала да се съглася лесно на такъв разговор. Детето в мен се усмихва: _пак успях да я изненадам_.
	Тя сяда на тревата и кръстосва крака под дупето си. Боса е.
	— Гордея се с теб — казва и поглежда към мен. Светлините от верандата хвърлят малко светлина върху лицето й и аз виждам леката усмивка и гордостта в очите й.
	— За какво? — питам. Чупя парченце от кората на дървото и чакам да ми отговори.
	— Защото не нападна. Знам, че Ландън те предизвика, но ти не го удари. Това е голяма крачка за теб. Надявам се да разбираш колко много означава това за него.
	Да бе. Не вярвам дори да му пука. Той ми заби нож в гърба!
	— Нищо не означава.
	— Напротив. Означава много.
	Отделям малко паче от кората и го мятам на земята пред краката си.
	— А за теб какво означава? — питам, забил поглед в дървото.
	— Означава много повече — отвръща. Прокарва длан по тревата. — Означава ужасно много.
	— Достатъчно много ли, за да те спра да заминеш? Казваш, че си горда, че означава много повече за теб, че съм добро момче, но въпреки това ме _напускаш?_ — не мога да прикрия жалкото скимтене в гласа си.
	— Хардин… — клати глава. Сто процента съм сигурен, че се опитва да си измисли оправдание.
	— Именно Ландън знае какво означаваш за мен. Наясно е, че ти си линията на шибания ми живот, а не му е мигнало окото да те отведе далеч от мен. Ще те отмъкне на другия край на страната и аз ще съм този, който ще остане сам и излъган. А от това боли.
	Тя въздъхва и захапва долната си устна.
	— Когато казваш такива неща, забравям, че се боря срещу теб.
	— Какво? — не разбирам. Прибирам косата от челото си, сядам на тревата до дървото и се облягам на него.
	— Когато казваш такива неща… че съм линията на живота ти и как те боли, това ми припомня колко много те обичам.
	Поглеждам я. Звучи толкова уверена, въпреки несигурността й в нашата връзка.
	— Много добре знаеш, по дяволите. Знаеш, че не съм тотално лайно. — Може би трябваше да кажа: _„Аз съм нищо без теб, обичай ме“_, но не се замислих и изръсих моята си версия.
	— Така е — усмихва се колебливо. — Ти си добър човек дори когато си зъл. Имам ужасния навик да ти натяквам за грешките ти, да ги развявам пред очите ти, а на практика не съм по-добра от теб. Дала съм своя лош принос във връзката ни. И съм също толкова виновна за това, че се превърна в една обречена връзка.
	— _Обречена?_ — питам. Мамка му, колко пъти трябва да чуя, че сме обречени?
	— Съсипана, исках да кажа. Ние сме съсипани. Вината е толкова твоя, колкото е и моя.
	— Защо да сме я съсипали? Защо не можем да поправим нещата заедно?
	Тя си поема дъх и поглежда небето.
	— Всъщност не знам — звучи точно толкова изненадана, колкото съм и аз.
	— _Ти_ не знаеш? — питам с усмивка. Луди сме. И двамата сме луди за връзване.
	— Не знам, наистина. Просто така реших, а сега съм напълно объркана, защото ти действително се опитваш да се промениш и аз го виждам и чувствам.
	— Вярно ли? — старая се да не давам вид на заинтересован, но гласът, разбира се, ме издава и звуча като мишка.
	— Да, Хардин. Просто не съм сигурна какво да направя.
	— Ню Йорк няма да ни помогне. Ню Йорк няма да бъде това ново начало, както вероятно си представяш. И двамата знаем, че за теб това е лесният изход. Но назад._ От нас._
	— И това осъзнавам — отвръща. Тя хваща няколко стръка трева и ги изскубва от корените. Не мога да не се усмихна, защото дори това знам за нея: винаги, когато седне на тревата, започва да я скубе.
	— Колко време?
	— Нямам представа. Наистина. Сега вече не искам и да заминавам. Но пък и тук нещата не вървят. — Смръщва лице. Буквално наблюдавам как Теса се затваря в себе си.
	— Тук си прекарала целия си живот, Теса.
	Тя примигва, поема си дъх и разпилява стръкчетата трева върху стъпалото си.
	— Именно.


>	Теса

	— Искаш ли да влизаме вече? — гласът ми е като шепот, разпуква тишината между нас.
	През последните двадесет минути Хардин не е проговорил, а и аз не мога да кажа нищо, което да си струва да бъде казано.
	— А ти? — пита. Става от тревата и изтупва пръстта от черните си джинси.
	— Ако искаш.
	— Да, добре — отговаря със саркастична усмивка. — Но ако държиш да продължим да говорим за това как и двамата откачаме, може и да останем.
	— Ха-ха!
	Той ми подава ръка и ми помага да се изправя. После ръката му нежно се увива около кръста ми и Хардин ме издърпва нагоре. Не ме пуска, плъзва ръката си надолу и обхваща с дланта си моята. Не коментирам нежния му жест, не коментирам как изглежда, когато гневът му е замаскиран, когато е победен от любовта си към мен. Суровото изражение на лицето му ми напомня, че една част от мен го обича повече, отколкото съм готова да си призная.
	Когато ръката му се увива пак около кръста ми, притегляйки ме към него, знам, че в жеста му няма умисъл, има спонтанност. Вървим прегърнати. Когато влизаме, никой не казва нищо, нито дума. Само Карен ни поглежда тревожно. Дланта й е отпусната върху ръката на Кен, който говори тихо с Ландън. София си е тръгнала, предполагам, че е решила да ни остави сами да се оправяме с хаоса.
	— Добре ли си? — пита Карен и гледа Хардин.
	Кен и Ландън не поглеждат. Подбутвам Хардин.
	— Кой? _Аз ли?_ — пита объркан и рязко спира до стълбите, а аз без да искам се удрям в него.
	— Да, Хардин. Добре ли си, момчето ми? — пояснява Карен, прибира косата си зад ушите и прави крачка към нас. Ръката й неволно се плъзва по коремчето.
	— Питаш ме дали няма пак да откача и да разбия мутрата на Ландън ли?
	Карен клати глава и казва търпеливо:
	— Не, не питам това, а дали _ти_ си добре. Мога ли да направя нещо за теб? Това питам.
	Той примигва, възвръща самообладанието си, излизайки от състоянието си на обърканост.
	— Да, добре съм.
	— Ако отговорът на този въпрос престане да е този, моля да ми кажеш. Нали?
	Той кима веднъж и ме повежда по стълбите. Обръщам се да видя дали Ландън няма да пожелае да се качи с нас, но той затваря очи и обръща глава в обратната посока.
	— Трябва да поговоря с Ландън — казвам, когато Хардин отваря вратата на стаята си.
	— Сега ли? — пита. Включва осветлението и пуска ръката ми.
	— Да, сега.
	— Веднага?
	— Да.
	В мига, в който произнасям думата, Хардин вече ме е заковал на стената.
	— Искаш да кажеш… в тази секунда? Сигурна ли си? — настоява. Навежда се към мен и аз усещам топлия му дъх върху врата си. Не съм сигурна, в нищо не съм сигурна.
	— Моля? — гласът ми е дрезгав, съзнанието ми — размътено.
	— Мисля, че се канеше да ме целунеш — казва. Притиска устни към моите. Не мога да не се усмихна на лудостта ни и на облекчението, което изпитвам, при тази нежна проява на чувствата му. Устните му не са меки, напукани са и са сухи, но както винаги са съвършени. Езикът му се увива около моя и се плъзва в устата ми, не ми дава възможност да премисля или да се отдръпна. Ръцете му са на таза ми. Пръстите му се забиват в кожата ми, коляното му разтваря краката ми.
	— Не мога да повярвам, че се местиш толкова далеч от мен. Толкова далеч от мен — повтаря. Прокарва устни по челюстта ми и докосва чувствителното местенце под ухото ми.
	— Съжалявам — отвръщам. Не мога да кажа нищо повече, защото ръцете му се оказват под тениската ми и се плъзват нагоре.
	— Бягаме един от друг — гласът му е спокоен, но ръцете му се движат трескаво към гърдите ми, дланите му ги покриват. След секунда тениската ми е на пода.
	— Така е.
	— Един цитат от Хемингуей и после ще млъкна, защото устата ми ще бъде заета — отбелязва. Ръцете му дразнят кожата над бикините ми. Искам да спази обещанието си. — „Където и да отидеш, колкото и да бягаш, не можеш да избягаш от себе си“.
	След което вкарва ръка под бикините ми. Краката ми се подкосяват от думите и докосването му. Ципът му ще се пръсне. Пръстите ми треперят, докато разкопчавам копчето му.
	— Не заминавай за Ню Йорк с Ландън. Остани с мен в Сиатъл.
	_Ландън!_ Махам ръката си от ципа му.
	— Трябва да говоря с Ландън. Важно е. Изглежда разстроен.
	— И аз съм разстроен.
	— Знам, но не си чак толкова разстроен — възразявам. Поглеждам надолу: пенисът му едва се побира в боксерките.
	— Това е, защото съм _предимно_ ядосан. На Ландън и на теб — въздъхва след малко.
	— Няма да се бавя — обещавам. Вдигам тениската си от пода и се обличам.
	— Добре. И аз имам нужда от няколко минутки — казва. Опъва косата си назад и я събира на малка опашка, после разсеяно я пуска. Никога не е имал толкова дълга коса. Харесва ми така, но покрива татуировката, чиито връхчета се подават при врата му — точно над тениската — и сега ми липсват.
	— Искаш няколко минути без мен? Далеч от мен? — усещам колко отчаяно звучи въпросът ми.
	— Да. Все пак току-що ми каза, че заминаваш с Ландън на другия край на света. Имам нужда да си събера мислите и да проумея какво става в главата ми.
	— Добре, разбирам.
	Мисля, че Хардин приема нещата много по-леко, отколкото очаквах. Именно затова не бива да бързам да скачам в леглото с него, преди да поговоря с Ландън. Не мога да оставя това за после.
	— Ще ида да си взема душ — казва, докато излизам в коридора.
	Подсъзнателно съм все още с Хардин, закована на онази стена, но с всяка стъпка по стълбите вълнението от допира му намалява, затова влизам в столовата съвсем спокойна. Кен ме забелязва и прави жест към Карен да излязат от стаята. Когато минава покрай мен, тя ми се усмихва нежно и леко стиска ръката ми.
	— Хей — започвам. Издърпвам един стол и сядам до Ландън, но той веднага става.
	— Не сега, Теса — отвръща доста рязко и отива в хола. Тонът му съвсем ме обърква. Очевидно нещо ми убягва тук. Нещо много важно.
	— Ландън… чакай! — викам. Ставам и тръгвам след него. — Спри!
	Той спира и без да се обръща, казва:
	— Съжалявам, но това не може да продължава така.
	— Кое не може да продължава? — питам. Дърпам го за ризата и искам да го спра, не бива да бяга от мен. Отговаря ми, без да се обръща да ме погледне:
	— Това нещо между теб и Хардин. Всичко беше приемливо, докато засягаше само вас двамата, но ти започваш да забъркваш в тая каша все повече хора, а това не е справедливо.
	Гневът в гласа му сякаш ме срязва и ми трябва доста време да разбера, че това пред мен е Ландън и че наистина говори на мен. Винаги е бил толкова мил, винаги ме е подкрепял. Не съм очаквала да чуя такова нещо от него.
	— Съжалявам, Теса, но знаеш, че съм прав. Пренасяте всичките си драми тук. Случи се нещо лошо и веднага се изсипва тук. Майка ми е бременна и това, което стана тази вечер, би могло да повлияе зле на нервите й. Вие се карате тук, после се карате в Сиатъл, после пак тук, а вероятно и през целия път.
	_От това заболя._
	Не мога да намеря думи, нищо разумно не ми идва на ума.
	— Знам, съжалявам за това, което се случи. Не исках да стане така. Трябваше да му кажа за Ню Йорк, не можех да го пазя в тайна от него. Мисля, че го прие доста добре.
	Гласът ми се прекършва и аз млъквам. Объркана съм и започвам да изпадам в паника. Знам, че е ядосан на Хардин заради това, че го удари в стената, но защо се сърди _на мен?_ Не очаквах… да има нещо против мен! Ландън се обръща рязко:
	— Приел го е добре? _Добре!_ Залепи ме на стената, но го е прие _добре_? — въздъхва и дърпа ръкавите си до лактите. Диша дълбоко, сякаш се опитва да потуши раздразнението си. — Да. Предполагам, че би могло и така да се каже, но това не означава, че проблемът между вас не става все по-голям. Не можете да продължавате да обикаляте света и да се разделяте и събирате, когато ви скимне. Ако нещата не потръгнат в един град, защо си мислиш, че ще се оправят в друг?
	— Знам и това. Нали затова заминавам за Ню Йорк с теб? Исках да разбера самата себе си, без намесата на Хардин. Нали това беше целта на заминаването ми?
	— Без Хардин? И си мислиш, че ще те остави да заминеш сама за Ню Йорк? Без него? Или ще дойде с теб, или ще остане тук да се бори за теб… по този начин.
	Думите, които мята срещу мен, карат сърцето ми да потъне. Всички винаги се произнасят по един и същи начин за връзката ни. По дяволите, самата аз казвам същото постоянно. Чувала съм го толкова много пъти, но сега когато и Ландън хвърля камъните срещу мен, истината звучи различно. Сега думите означават повече, болят повече и ме карат да се съмнявам в абсолютно всичко.
	— Ужасно съжалявам, Ландън — изричам. Всеки миг ще се разплача. — Знам, че въвличам всички, знам, че ви направих съпричастни на случващото се между нас. И не само това, а и на моите лични драми. И безкрайно съжалявам. Не исках да става така, никога не съм целяла да нараня никого, особено теб. Ти си най-добрият ми приятел. Никога не съм искала да се чувстваш така.
	— Не си искала, но точно така се чувствам. Така се чувстват и други хора, Теса.
	Думите му са остри и падат право в онова единствено чисто и неопетнено местенце у мен, което не беше съсипано от Хардин: мястото, което пазех за Ландън и за любовта му към мен. Единствено то ми беше останало. Това беше моето убежище, а сега е тъмно като всичко, което го заобикаля.
	— Съжалявам — гласът ми е като надробено скимтене. Мисля, че съзнанието ми все още не е регистрирало факта, че точно Ландън ми отправя тези жестоки думи. — Просто… мислех, че си на наша страна? — казвам. Трябва да попитам, трябва да знам дали наистина е толкова безнадеждно, както изглежда.
	— И аз съжалявам — поема си дълбоко дъх. — Но тази вечер беше прекалено тежка за всички. Майка ми е бременна, баща ми е на път да оправи отношенията си с Хардин, аз се премествам… Прекалено много е. Това е нашето семейство и то трябва да стъпи на краката си, да бъде стабилно или поне да е обединено. Ти не помагаш това да се случи.
	— Съжалявам.
	Не знам какво друго да кажа. Не мога да споря с него, не мога да не се съглася, защото е прав. Това е тяхното семейство, не моето. Колкото и да си въобразявам и да се залъгвам, че това е моето семейство, аз съм само временно тук. Навсякъде, където се опитам да остана за по-дълго, съм била заменима. Само за малко, временно. Откакто напуснах къщата на майка ми.
	Ландън гледа в краката си. Не мога да откъсна очи от лицето му, когато се обръща към мен:
	— Знам, че съжаляваш. Извинявай, че се държа така, но трябваше да го кажа.
	— Да, разбирам — отвръщам. Не ме поглежда. Защо не ме поглежда? — Няма да е така в Ню Йорк. Обещавам. Просто ми е нужно малко време. Толкова съм объркана от всичко. Нищо не разбирам вече.
	Едно от най-болезнените чувства е, когато знаеш, че не си желан на място, което не искаш да напуснеш. Толкова е странно, трябва ти време да осъзнаеш истината и да приемаш факта, че това не е поредната ти параноя. Но когато най-добрият ми приятел ми казва (без дори да ме погледне в очите), че предизвиквам само проблеми в неговото семейство, което считах и за мое, значи не е параноя, а истина. Ландън не иска да говори с мен дори и сега, но е прекалено вежлив, за да ми откаже.
	— Ню Йорк… — преглъщам буцата в гърлото си. — Не искаш да ме вземеш в Ню Йорк, нали?
	— Не, не е това. Просто мисля, че Ню Йорк ще бъде поредният терен за боксови мачове между теб и Хардин. Няма да бъде място, където и двамата да започнем отначало.
	— Разбирам.
	Забивам нокти в дланите си, за да не заплача. Наистина разбирам. Ландън не иска да ме вземе в Ню Йорк. А и аз нямах солиден план. Не разполагам с достатъчно пари и не са ме приели в университета. Досега не бях осъзнала колко неподготвена съм да замина където и да е. Имах нужда от това, исках да направя нещо спонтанно и различно, пожелах да скоча и да се приземя на двата си крака.
	— Съжалявам — казва той и рита крака на стола.
	— Няма проблем, разбирам — отвръщам. Успявам да се усмихна на най-добрия си приятел, някак да се събера, за да се кача по стълбите, преди сълзите ми да закапят по бузите.
	В стаята за гости…
	Леглото е твърдо и това ми помага да не се разпадна, докато всички мои грешки изплуват пред очите ми.
	Била съм такъв егоист! Едва сега осъзнавам! През последните осем месеца унищожих толкова много връзки. Когато започнах колежа, бях уж влюбена в Ноа, приятеля ми от детство. И после му изневерих. Не само веднъж, няколко пъти, а дори не му казах, оправдавах се, че не искам да го наранявам, и продължих да го лъжа. Сприятелих се със Стеф, която ме предаде и се опита да ми навреди. През цялото време обвинявах Моли, а тя дори не е имала вина. Насилвах се да вярвам, че мога да се впиша в тази група от младежи, които уж ми бяха приятели, но разбрах, че само са се смели зад гърба ми.
	Борих се за Хардин, борих се, борих се да ме приеме, да ме вземе. Когато не ме искаше, аз го желаех повече. Водех битки с майка ми да го защитавам, водех битки със себе си, за да го браня. Дадох му девствеността си, за да спечели облог. Обичах го и това беше най-прекрасният миг в живота ми, а той през цялото време бе крил мотивите си. И дори след като разкрих какви са, той остана и всеки път се връщаше с ново и ново извинение, всяко следващо по-голямо и по-задължаващо от предишното.
	Но невинаги вината е била на Хардин. Макар че неговите грешки бяха по-сериозни и от тях наистина болеше, моите също бяха прекалено чести. От чист егоизъм използвах Зед, за да запълвам празнината у себе си всеки път, когато Хардин изчезваше. И дори когато _аз_ го напуснах и после обвиних него, че той ме е изоставил, всички съчувстваха на мен и обвиняваха него. Аз се целувах със Зед, прекарвах толкова време с него, за бога, спах в неговото легло и Хардин знаеше. И използвах Зед, за да заплашвам Хардин всеки път, когато не правеше това, както _аз исках_. Аз ги скарах, развалих приятелството им.
	После… да, аз винаги съм си казвала, че съм му прощавала прекалено много пъти, но никога не признах пред никого, дори пред себе си, че не спирах да му напомням за грешките му и за факта, че съм му простила. Мятах в лицето му милосърдието си и постоянно му натяквах за издънките му, за да го карам да се чувства все по-виновен. Винаги очаквах прекалено много от него и никога не му дадох възможността да забрави какво е направил. Исках да носи бремето си ли?
	Хардин е добър човек, въпреки всички негови недостатъци. Той е добър и заслужава да бъде щастлив. Заслужава всичко. Заслужава спокойни дни с жена, която може да му роди деца. Не заслужава игрички, каквито му спретвах аз. Не заслужава лоши спомени. Не бива да се опитва да отговори на нечии смехотворни очаквания, каквито аз имах към него и на които — сега разбирам — не може да отговори нито едно човешко същество.
	Слязох до ада и се върнах няколко пъти. Сама. Прекарах целия си живот да планирам, да организирам, да очаквам плановете ми да се сбъднат. И докъде стигнах — до едно самотно легло и с изцапани от грима бузи. Мечтите ми не са дори строшени: може ли да се строши нещо, което не е от солидна, здрава материя, а е само въображаемо. Нямам никаква представа накъде отива животът ми, не знам в кой колеж да постъпя, не знам къде да живея, на кое място принадлежа, нямам дори представа какво става с романтиката, която открих в романите. А вярвах в нея. Не знам какво да правя с живота си. Толкова загуби, толкова раздели.
	Баща ми се върна в живота ми само за да бъде унищожен от собствените му демони. Гледах как целият живот на Хардин се разкрива пред очите му и вижда голямата лъжа, в която е вярвал толкова много години. Видях как прие новината за биологичния си баща, чиято афера с майка му е превърнала Кен в пияница. Цялото му детство е било мъчение, и то заради една лъжа. Години под един покрив с баща алкохолик. Станал е свидетел на неща, които нито едно дете не бива никога да вижда, но аз бях прекалено себична да мисля за своята болка и да му се карам, като се напие, вместо да се опитам да го разбера. Истински да го разбера.
	От самото начало наблюдавам опитите на Хардин да изгради наново връзката си с Кен. От първия път, когато го видях пред заведението за замразено кисело мляко, до мига, в който станах част от това семейство, гледах как Хардин се бори със себе си и иска да му прости. Сега се учи как да приеме миналото и да прости и това е невероятно красива гледка. Бил е толкова гневен през целия си живот и сега когато най-сетне настъпва някакво спокойствие, виждам точно за какво става дума — Хардин има нужда от мир и душевна хармония. Има нужда от солидна основа, от окончателно решение. А няма нужда от постоянни кавги и объркване, няма нужда от съмнения и разногласия, няма нужда да си спомня постоянно своите грешки и тези на другите, движейки се в омагьосан кръг. Той има нужда от семейството си. Има нужда от приятелството си с Ландън, от контакта с баща си, има нужда да се почувства добре дошъл в това семейство и да остане тук, за да се порадва, когато то се увеличи с още един член. Той има нужда от Коледа, от весели празници, а не от сълзи и напрежение.
	Гледах го как се променя от онзи ден, в който се запознахме, когато беше грубо момче, татуирано, с пиърсинг и рошава коса. Това не е същото момче. Сега е мъж. Един възстановяващ се мъж. Не пие като преди, не чупи толкова често. И сам се спря, преди да удари Ландън. Съумя да си изгради нов живот, живот с хора, които го обичат и дори го боготворят, а аз успях да унищожа всяка връзка, до която се докоснах. Карахме се, водихме битки, губихме и печелихме, а сега връзката ми с Ландън се превърна в поредната жертва на войната между Теса и Хардин.
	В мига, в който името му минава през съзнанието ми, той сякаш ме чува какво мисля и влиза в стаята съвсем спокойно, бършейки мократа си коса.
	— Какво става? — пита, но когато вижда състоянието ми, мята кърпата на пода, втурва се към мен и коленичи в нозете ми. Няма защо да крия сълзите си, на този етап не е нужно да го правя, късно е.
	— Ние сме Катрин и Хийтклиф — изричам. Истината ме съсипва.
	— Какво? Какво стана, по дяволите?
	— Направихме всички около нас нещастни. Не знам дали съм била прекалено себична да забележа, или просто не съм обърнала внимание, но това се случи. Дори Ландън пострада заради нас.
	— Откъде се взе това сега? Какво ти е казал?
	— Нищо не ми е казал — твърдя, дърпам го за ръката и го моля да не слиза долу. — Той само каза истината. Аз се опитвах да я видя, но не успях. Едва сега ми стана ясно — изричам. Попивам с пръст под очите си, поемам си дъх и продължавам: — _Не ти_ ме съсипа, аз сама си го причиних. И аз се промених, и ти се промени. Но ти се промени към по-добро, а аз не.
	Сега когато го казвам на глас, звучи още по-кошмарно, но е по-лесно да го приема. Не съм съвършена. Никога няма да бъда. И в това няма нищо лошо, но не мога да повличам Хардин надолу със себе си. Трябва да поправя повреденото в мен. Не е справедливо да искам от Хардин нещо, което самата аз нямам. Не мога и да настоявам той да се променя към добро, ако аз не стана по-добра.
	— Говориш като обезумяла! — възкликва. Гледа ме с красивите си изумрудени очи. — Не разбирам какво ми казваш.
	— Да, сега ми е напълно ясно — отвръщам. Ставам и прибирам косата си зад ушите. Опитвам се да запазя спокойствие, но е трудно, защото той не разбира, а е толкова просто. Как може да не проумява нещо толкова елементарно?
	— Искам да направиш нещо за мен. Искам да ми обещаеш нещо сега — умолявам го.
	— Какво? Нищо не обещавам, Теса. По дяволите, не ме карай! — вика. Слага пръст под брадичката ми и нежно вдига главата ми нагоре. Пръстите му бършат влагата от лицето ми.
	— Моля те, обещай ми нещо. Ако вярваш, че имаме бъдеще заедно, трябва да ми обещаеш, че ще направиш нещо за мен.
	— Добре, добре — съгласява се бързо.
	— Говоря съвсем сериозно. И те умолявам. Ако ме обичаш, ще чуеш молбата ми. Ако не можеш да го направиш, никога няма да имаме бъдеще, Хардин.
	Не го казвам като заплаха. Това е молба. Искам, нуждая се от съгласието му. Желая това заради него самия. Трябва да разбере, да излекува живота си, докато аз се опитвам да подредя своя. Той преглъща тежко, поглежда ме в очите и знам, че не иска да се съгласява, но накрая казва:
	— Добре, обещавам.
	— Не тръгвай след мен този път, Хардин. Остани тук и бъди със семейството си и…
	— Теса — слага длани на лицето ми. — Не. Спри с това. Ще измислим нещо за този Ню Йорк. Заедно ще измислим. Не преигравай.
	— Няма да замина за Ню Йорк и се кълна, че не преигравам. Знам, че изглежда драматично и импулсивно, но не е. И двамата преживяхме много през тази година и ако не се разделим за малко, за да се убедим, че точно това искаме, че желаем само и единствено да бъдем заедно, ще повлечем всички с нас — казвам. Опитвам се да го накарам да разбере, _искам_ да разбере.
	— За колко време става дума? — пита. Раменете му се отпускат сразено. Пръстите му минават по мократа му коса.
	— Докато се уверим, че сме готови — отвръщам. Вече съм сигурна и категорична в решението си. Най-доброто решение от осем месеца насам.
	— В какво да се уверим? Аз вече знам какво искам: искам да бъда с теб.
	— Имам нужда от това, Хардин. Ако не успея да се събера наново, ще мразя себе си и теб. Трябва да го направя.
	— Добре, ще ти дам това време. Не защото го искам, а защото това ще е последният път, когато ти давам време да се съмняваш. След като го получиш и се върнеш при мен, няма да ме напускаш никога повече и ще се оженим. Това е моето условие в замяна на времето, което искаш.
	— Добре.
	Ако оцелеем в онова, което ни чака, ще се омъжа за него.


>	Теса

	Хардин целува челото ми и затваря вратата на колата. Багажът ми е събран за хиляден и последен път, а Хардин се обляга на колата и ме притиска до гърдите си.
	— Обичам те. Моля те, не го забравяй. И ми се обади веднага щом пристигнеш.
	Никак не е щастлив, но един ден ще бъде. Знам, че така трябва, това време е нужно и на двама ни. Ние сме така млади, така объркани. Трябва да поправим щетите, които сме нанесли на хората около нас и които те също са ни нанесли.
	— Да, ще се обадя. Не забравяй да им кажеш довиждане от мое име.
	Облягам се на гърдите му и затварям очи. Нямам представа как ще свърши всичко това, но знам, че се налага.
	— Ще им кажа. Но моля те, влизай в колата.
	Не може да се разтакава до безкрайност и да се правя, че съм щастлив. Сега съм нов човек и бих могъл да ти съдействам в това начинание, но още няколко минути… и ще се огъна, ще те кача в онази спалня и ще те задържа завинаги.
	Увивам ръце около тялото му.
	— Знам. Благодаря ти.
	— Обичам те, Теса. Дяволски много те обичам. Помни го — казва в косата ми.
	Чувам как гласът му се разпада и потребността ми да го защитя от болката започва пак да се катери към сърцето ми.
	— Обичам те, Хардин. Винаги ще те обичам.
	Притискам длани към гърдите му и го целувам. Затварям очи и се надявам, пожелавам си това да не е последният път, моля се пак да мога да усетя устните му върху моите, някога пак да чувствам това, което чувствам в момента. Дори през гъстата тъга и болката, че го оставям тук, усещам електричеството между нас. Усещам меката извивка на устните му, парещото желание да го имам, копнежа да се откажа и да се върна в омагьосания кръг. Чувствам онази магическа сила, с която ме задължава и с която аз го задължавам.
	Откъсвам устни от неговите. Никога няма да забравя тихия ранен звук, който се откъртва от устата му. Целувам го по бузата.
	— Ще се обадя, като пристигна.
	Целувам го още веднъж, една бърза целувка за довиждане. Той прави крачка назад и прокарва пръсти през косата си.
	— Пази се, Тес.
	Качвам се и затварям вратата. Нямам доверие на гласа си и не казвам нищо, но когато потеглям, няколко метра след къщата прошепвам:
	— Довиждане, Хардин.


>	Теса

	_Юни_
	— Добре ли съм? — обръщам се аз към голямото огледало и опъвам роклята.
	Стига точно до коленете. Тъмночервената коприна ми навява носталгични спомени. В мига, в който я пробвах, се влюбих в тази рокля, защото цветът ми напомняше толкова много за миналото ми, за времето, когато бях друго момиче.
	— Добре ли изглеждам? — питам пак.
	Роклята е различен модел от онази, с която отидох на първия купон. Въпросната беше широка, с висока яка и ръкави до лактите. Тази е по тялото, без ръкави, с ниска яка и памучна бродерия около деколтето. Винаги ще обичам старата си рокля, но и тази ми харесва.
	— Разбира се, че изглеждаш добре, Тереза — обажда се майка ми, която се е облегнала на рамката на вратата и се усмихва.
	За днешния ден се опитах да успокоя нервите си, но след като погълнах четири кафета и един пакет пуканки, крача като луда из къщата на майка ми. Завършването на Хардин. Параноята ме е натиснала — започвам да си мисля, че ми изпратиха поканата от любезност, а не защото искат да съм там. И че после, когато си тръгна, за вежливостта ще бъде забравено през всичкото това време, през което ще останем разделени.
	Минутите и часовете някак минават, стрелките на часовника се движат така, както са се движили винаги и както винаги ще се движат, но този път не се опитвам да го забравя. Този път си спомням, лекувам се, като мисля за времето, прекарано с него, но мисля с усмивка.
	Онази нощ през април, когато Ландън ми поднесе реалността на сребърна табла, се прибрах директно в къщата на майка ми. Обадих се на Кимбърли и плаках по телефона, а тя ми каза да спра, да преглътна и да помисля в каква посока искам да продължи животът ми.
	Не осъзнавах колко тъмен е бил той, докато не започнах да виждам светлината. Първата седмица прекарах в пълно усамотение, почти не станах от леглото си и се хранех насила. Всяка мисъл се въртеше около Хардин и около това колко ми липсва, колко се нуждая от него и колко го обичам.
	Следващата седмица се оказа по-лека. Като при разделите ни, но сега беше по-различно. Сега трябваше да си напомням, че Хардин е на хубаво място, че е със семейството си и че не го бях напуснала като наказание. Ако има нужда от нещо, близките му ще се погрижат. Карен ми се обаждаше всеки ден и това беше единственото, което ме спря да не се кача в колата и лично да проверя дали Хардин е добре. Трябва да събера живота си, но трябва също да съм сигурна, че няма да причиня никакво зло на Хардин или на някого другиго около себе си. Бях се превърнала в едно от онези момичета, които са бреме за всички, защото виждах само Хардин и всичко друго ми убягваше. Единственото нещо, което имаше значение, бе неговото мнение за мен. Прекарвах ден и нощ да се опитвам да поправя Хардин, да поправя връзката ни според моите виждания, а в същото време наранявах и съсипвах всички останали, в това число и себе си. Хардин беше крайно настоятелен през първите три седмици, но подобно на обажданията на Карен и неговите намаляха до две на седмица. Тя ме уверява, че Хардин е щастлив, и наистина не мога да му се сърдя, че не се обажда така често, както се бях надявала.
	Най-често говоря с Ландън. На следващата сутрин, след като заминах, се почувствал ужасно. Отишъл в стаята на Хардин да се извини, но намерил само него — самотен и ядосан. Ландън ми се обади веднага след това и ме умоляваше да се върна, да му дам шанс да ми обясни защо е казал тези неща. Аз го уверих, че всичко е наред, че е напълно прав и че искам да остана встрани за малко, че имам нужда от време за себе си. Колкото и да ми се искаше да замина за Ню Йорк с него, трябваше да се върна там, където започна разпадането на живота ми.
	От напомнянето на Ландън, че не съм част от семейството, ме заболя най-много. Почувствах се нежелана, необичана, несвързана с никого от хората в онзи дом. Бях само аз — като блуждаещ балон, готова да се закача за този, който прояви желание да ме вземе. Бях станала прекалено зависима от другите, изгубена в копнежа си да ме желаят на всяка цена.
	Това чувство никак не ми харесваше. Разбирам, че Ландън го каза от гняв, но излезе самата истина. Понякога гневът ни помага да изречем нещата, които никога не бихме изговорили гласно само защото сме възпитани.
	— Ако продължаваш да мечтаеш, няма да излезеш скоро — казва майка ми и отваря шкафа за бижута. Вади и пуска в дланта ми чифт диамантени обеци, после затваря пръстите ми около тях.
	— Сложи тези. Няма да е толкова лошо, колкото си мислиш. Горе главата и не показвай никаква слабост — съветва. Засмивам се на опита й да ме успокои и закопчавам втората обеца.
	— Благодаря — усмихвам се на отражението й в огледалото.
	И понеже това е Карол Янг, веднага предлага да прибера косата си, да сложа повече червило и да обуя много високи обувки. Благодаря й за съвета, макар че няма да го приема, а после мислено й благодаря, че не упорства.
	С майка ми се опитваме да сложим връзката си в различна рамка, да стъпим на нова пътека — нещо, за което винаги съм мечтала. Тя започва да се примирява с факта, че съм жена, която може сама да взема решения, а аз вече приемам, че тя никога не е имала намерение да се превърне в това, в което в крайна сметка животът я превърна. Баща ми я е съсипал преди толкова години и тя никога не е успяла да се възстанови. В момента работи по въпроса… прави нещо подобно на това, което се опитвам да направя и аз.
	Бях крайно изненадана, когато ми каза, че от няколко седмици излиза с мъж. Но най-голямата изненада беше, че въпросният не е адвокат или лекар и че не кара луксозна кола, а е собственик на пекарна и се казва Дейвид. Никога не бях виждала човек, който да се смее толкова много. Има десетгодишна дъщеря, която обича да се облича с дрехите ми, но са й прекалено големи. Освен това иска да я гримирам и да й покажа как да си прави косата. Името й е Хедър и е много сладка. Майка й починала преди три години. А най-голямата изненада е колко мила и чаровна е майка ми в присъствието на това дете. Дейвид някак успява да я накара да покаже такива страни от характера си, за каквито не бях и подозирала. Обожавам начина, по който майка ми се смее, предимно когато той е у нас.
	— Колко време имам? — питам и слагам обувките си.
	Не обръщам внимание как ми върти очи, когато избирам ниските. И бездруго вече съм развалина, кълбо от нерви, не желая да добавям високи токове към напрежението.
	— Пет минути, ако искаш да пристигнеш малко по-рано. А ти искаш да пристигнеш по-рано.
	Тя клати глава и премята дългата си руса коса през рамото. Няма думи, с които да се опише какво означава да видиш тази емоционална трансформация у майка ми, да наблюдаваш как камъкът се пука. Хубаво е, че имам нейната подкрепа днес. Радвам се, че не изрази на глас мнението си относно решението ми да отида на церемонията.
	— Надявам се да няма много коли по пътя. А ако се натъкна на катастрофа? Ще стигна за четири часа, роклята ми ще се намачка, косата ми ще се развали и…
	— Всичко ще е наред. Премисляш нещата. Сега слагай малко червило и заминавай.
	Въздъхвам и правя точно каквото ми се каже. Пожелавам си поне един път в живота ми всичко да мине по план.


>	Хардин

	Пъшкам и гледам ужасната черна торбеста дреха в огледалото. Никога няма да разбера защо ме карат да облека това нещо. Защо да не може да отида с нормални дрехи? И бездруго ежедневното ми облекло е черно и няма да се отличавам особено.
	— Това е най-глупавото нещо, което съм слагал в живота си.
	— О, хайде вече — Карен върти очи.
	— Бременността те прави по-малко поносима — шегувам се и бягам настрани, преди да ме е пернала по ръката.
	— Кен е в „Колизеума“ от девет и ще е горд да те види как излизаш на сцената да си вземеш дипломата. В тога — усмихва се и очите й се насълзяват.
	Ако се разплаче, излизам. Ще се изнижа бавно от стаята и ще се моля зрението й да е замъглено от сълзите, за да не ме види и да ме последва.
	— Все едно ще ходя на бал — мърморя и намествам черната материя, която покрива цялото ми тяло.
	Усещам кошмарно напрежение в раменете, главата ми пулсира, гърдите ми горят от нетърпение. Не, не защото днес е тъпата церемония — не ми пука за това. Но заливащото ме чувство на обнадежденост, че тя може би ще реши да дойде! Теса е единствената причина да участвам в това шоу. Тя ме убеди (по-скоро _подмами_) да отида и ако я познавам така добре, както си мисля, ще бъде там и ще триумфира заради успеха си.
	Макар че обажданията й са доста редки и съобщенията… почти не пише, знам, че днес ще дойде.
	Час по-късно спираме на паркинга пред „Колизеума“. Съгласих се да се кача при Карен, след като ме пита около деветнадесет пъти. Искаше ми се да съм със своята кола. Но напоследък е доста прилепчива. Знам, че се опитва да компенсира, задето Теса си замина от живота ми, временно или не, но нищо не може да запълни тази празнина. Никой никога няма да е способен да ми даде това, което ми даваше Теса. Винаги ще се нуждая от нея. Всеки ден, всяка минута, цялото ми време е посветено на едно: да ставам по-добър за нея.
	Имам нови приятели. Двама. Люк и Качи са… нещо като приятели. Добра компания. Не пият много и определено не прекарват времето си в разни дупки, нито се обзалагат за девствеността на момичетата. Люк е няколко години по-голям от мен. Запознахме се, когато се провеждаше седмичната ми сесия при доктор Тран, лекар за психичноболни като мен. Не, лъжа. Той е просто много добър, но непризнат актьор, на когото плащам по сто долара на час, за да ме слуша да приказвам за Теса по два часа в седмицата. Не ми е много хубаво и не се чувствам по-добре, когато говоря с някого за всичко, което се случва в главата ми, но човекът все пак ме слуша.
	— Ландън помоли да ти напомня, че ужасно съжалява, задето не може да дойде. Има толкова работа в Ню Йорк. Обещах му да направя много снимки и да му ги пратя.
	— Ура — усмихвам се и с Карен излизаме от колата.
	Вътре е претъпкано. Местата в сградата, оформена като истинския Колизеум, са заети от горди родители, роднини и приятели. Кимам към Карен и тя ми маха от мястото си на първия ред. Жената на декана винаги има определени предимства: например да седи на първия ред по време на така забавното и крайно смешно шоу — раздаването на дипломите. Опитвам се да открия Теса, но не мога да видя половината лица — шибаното осветление е толкова ярко, че ще ослепея. Не искам дори да знам колко пари струва на университета това нещо.
	Намирам името си в списъка с разпределението на местата и се усмихвам на сърдитата леля, която е нещо като разпоредител. Предполагам, че е ядосана, защото не дойдох на репетицията, но защо да идвам? Честно? Колко сложна може да е една церемонния? Сядаш, викат те по име. Вървиш. Вземаш лист хартия, който не значи нищо. Сядаш.
	Когато се настанявам, установявам, че столовете са ужасно неудобни и тоя до мен се поти като курва в църква. Коляното му трепери, не знае къде да си сложи ръцете, мърда се постоянно. След две-три минути разбирам, че съвсем скоро и аз ще правя същото. Без обилното потене.
	Не знам колко време мина, може би около четири часа — или поне така ми се струва, когато най-сетне съобщават името ми. Странно е, гади ми се от стотиците погледи, вперени в мен. Грабвам дипломата и буквално хуквам обратно към мястото си, защото забелязвам насълзените очи на Кен.
	Трябва само да минат останалите букви от азбуката, за да отида и да я намеря. Към края вече си мисля, че ще е най-добре, ако стана и отида да я търся. Няма да ги прекъсна за повече от минута.
	Колко души има с буквата _V?_ Много, ето това е отговорът на въпроса. Ужасно много. Най-сетне, след като минах през всички фази на скуката и след като публиката се поуспокои след бурните аплодисменти, буквално скачам от стола си, но Карен решава да дойде да ме прегърне. После плаче, поздравява ме, минава доста време и най-сетне се отскубвам от нея и хуквам да я търся.
	Знам, че е тук. Мога да я усетя. Не съм я виждал от два месеца. Два месеца е ужасно дълго време. Адреналинът ще пръсне вените ми, когато най-сетне я забелязвам близо до изхода. Знаех си, че ще дойде и ще се опита да се изниже, без да се обади, преди да успея да я намеря. Ако се налага, ще бягам да гоня колата й.
	— Теса! — викам, разбутвам едно прегърнато семейство пред мен и се опитвам да я стигна. Мисля, че съборих някакво момче по пътя си. Със сигурност го ударих с лакът.
	Толкова отдавна не съм я виждал. Облекчението едва не подкосява краката ми. Красива е. Винаги е красива. Кожата й е позагоряла от слънцето. Преди беше съвсем бяла. Очите й са по-големи, по-щастливи. Празната черупка, в каквато се бе превърнала, сега е изпълнена с живот.
	— Здрасти — усмихва се и прибира косата си зад ушите. Така прави, когато е притеснена.
	— Здрасти — не казвам повече, искам само да я погледам.
	Споменът ми за нея не е съвсем точен: Теса е истински ангел. Тя също ме оглежда и преценява промените в мен. Иска ми се да не бях облечен в това ужасно нещо, защото не може да забележи колко много съм спортувал.
	— Косата ти е толкова дълга — проговаря първа.
	Засмивам се меко и вкарвам пръсти в рошавата си коса. Предполагам, че в момента е още по-зле заради глупавата шапка. Сега се сещам, че не знам дори къде я запратих. На кого му пука?
	— Да, твоята също е дълга — казвам, без да мисля. — Тя вдига ръка към устните си и се смее. — Искам да кажа, че и твоята коса е дълга. Винаги е била дълга — опитвам се да навържа нещо, но не мога, а това само я кара да се смее.
	_Много яко, Скот, много яко изказване._
	— Беше ли толкова зле, както очакваше? — пита Теса. Застанала е на метър от мен. Иска ми се поне да бяхме седнали. Аз със сигурност трябва да поседна.
	_Защо съм толкова притеснен и нервен, за бога?_
	— По-зле от очакванията ми. Видя ли колко дълго продължи? Мисля, че минаха години и че се родиха нови поколения, докато стигнат до края на азбуката.
	Надявам се да се усмихне пак. Да, усмихва се. И аз се усмихвам и прибирам косата си от лицето. Трябва да се подстрижа, но пък защо да не я оставя дълга за известно време?
	— Гордея се с теб. Знам, че Кен е много щастлив.
	— Ти щастлива ли си?
	— За теб? Да, разбира се. Щастлива съм, че излезе. Нали няма проблем, че дойдох? — пита, поглежда в краката си и после в очите ми.
	Има някаква промяна в нея. По-уверена е, по… _по-силна?_ Раменете й са изправени, очите й са фокусирани, макар че е неспокойна, не е така притеснена от присъствието ми, не се срамува, не се крие в черупката си.
	— Разбира се, че не е проблем! Щях да съм бесен, ако се беше оказало, че съм излязъл напразно — отвръщам. Странно е как стоим, усмихваме се един на друг, не знаем къде да си сложим ръцете. — Кажи ми как си? Извинявай, че не се обаждах много тези дни, но имах доста работа…
	Тя клати глава и ме прекъсва:
	— Не, не, няма проблем. Знам, че ти се е струпало много покрай завършването и подготовката на бъдещите ти планове — казва. Усмивката й е толкова мъничка, почти не я виждам. — Аз съм добре. Кандидатствах във всеки един колеж в радиус от петдесет километра от Ню Йорк.
	— Все още ли искаш да ходиш там? Вчера Ландън ми каза, че не си сигурна?
	— Все още не съм, ще изчакам поне един колеж да ми отговори, преди да замина. Преместването ми в колежа в Сиатъл се отчита като минус. От Нюйоркския университет ми заявиха, че изглеждам неподготвена и несериозна, така че чакам да ме одобрят поне на едно място. Иначе трябва да започна лекции без конкретна специалност и после да се прехвърля в четиригодишен курс — уточнява. Поема си дълбоко въздух. — Боже, какво дълго обяснение за такъв елементарен въпрос — смее се и прави път на една просълзена, хълцаща майка, която върви ръка за ръка с дъщеря си. — Реши ли какво ще правиш след това?
	— Имам няколко интервюта през следващите седмици.
	— Много се радвам за теб.
	— Но не са тук — добавям. Наблюдавам лицето й с особено внимание, знам, че в момента осмисля думите ми.
	— _Не са тук_, тоест не са в града?
	— Не, означава, че не са в щата Вашингтон.
	— Къде са? Ако не възразяваш, че любопитствам? — Теса е вежлива, спокойна, гласът й е мек, сладък. Правя крачка към нея.
	— Едно в Чикаго и три в Лондон.
	— Лондон? — определено е изненадана и не може да го скрие.
	Не исках да й казвам тези неща, но просто се налагаше да се хвана за всяка възможност, която ми попаднеше. Предполагам, че никога няма да се върна там; просто опипвах почвата.
	— Не бях сигурен какво ще стане… с нас — опитвам се да й обясня.
	— О, да, разбирам. Просто се изненадах. — Знам какво си мисли. Само един поглед и веднага разбирам какво й е в главата. Буквално чувам мислите й.
	— Напоследък започнах да говоря с майка си — изрича. Сега ми звучи странно и ми изглежда още по-неразбираемо за мен самия, че изобщо й вдигнах, когато се обади. Отбягвах я упорито допреди две седмици. Не съм й простил, но се мъча да преодолея гнева си около цялата тази бъркотия с бащите ми. Гневът не помага.
	— Наистина ли? Хардин, толкова се радвам да го чуя! — възкликва. Сега се усмихва толкова широко, усмивката й е ярка. Сърцето ме боли от толкова красота.
	— Да… не е зле.
	Тя все още се усмихва, сякаш току-що съм й казал, че е спечелила джакпота от лотарията.
	— Щастлива съм, че всичко в живота ти се подрежда по такъв прекрасен начин. Заслужаваш само хубави неща.
	Не съм сигурен как да реагирам на това, но милото й лице ми липсваше толкова много, че не мога да спра да я докосвам по ръката и да я придърпвам като за прегръдка. Ръцете й са на раменете ми, главата й бавно се спуска към гърдите ми. Мисля, че въздъхва, така ми се струва, но дори и да греша, предпочитам да се заблуждавам, че е въздъхнала с облекчение.
	— Хардин! — крещи някой и Теса се отдръпва и застава до мен. Бузите й пламват и пак изглежда притеснена.
	Люк и Качи се приближават. Люк носи букет цветя.
	— Убеден съм, че не си купил шибаните цветя за мен. Не би посмял, нали?
	Знам, че идеята е на приятелката му. Теса се дръпва настрани и гледа с широко отворени очи ту Люк, ту ниската брюнетка до него.
	— Ти знаеш и аз знам, че харесваш лилии — казва Люк, а Качи помахва на Теса, която ме гледа объркана, но се усмихва.
	Господи, каква усмивка има това момиче! Това е най-красивото нещо, което съм виждал през последните два месеца.
	— Толкова съм щастлива да се запознаем — Качи вече се е хвърлила на врата на Теса, а Люк се опитва да набута шибания букет в ръцете ми. Цветята падат на земята, той псува, а глутницата развълнувани родители стъпва върху тях, докато излиза навън.
	— Аз съм Качи, приятелка съм на Хардин. Толкова съм слушала за теб, Теса.
	Теса се усмихва и вместо да ме погледне за помощ, както прави винаги, започва да си говори с момичето за похабените цветя.
	— Хардин обожава цветя, нали? — смее се Качи, а Теса й приглася. — Затова си направи тези нови татуировки на листа. Много са смешни.
	Теса повдига въпросително вежда.
	— Листа?
	— Не са листа, само се гаврят с мен, но наистина си направих няколко нови татуировки — отвръщам. Не знам защо се чувствам леко виновен за татуировките.
	— О! — Теса се опитва да се усмихне, но знам, че усмивката й не е истинска. — Много хубаво.
	Настроението спада, става неловко и докато Люк разказва на Теса за новите татуировки под стомаха ми, глупакът допуска най-голямата грешка:
	— Казах му да не ги прави, защото когато излязохме четиримата, Кейси се запали да се татуира и тя.
	— Четиримата? — повтаря замислено Теса и веднага виждам, че съжалява за въпроса си.
	Искам да убия Люк с поглед. Качи го ръчка в ребрата и той се опитва да поправи грешката си.
	— Сестрата на Качи — добавя и сега става още по-зле.
	Първия път, когато излязох с Люк, Качи дойде да вечеря с нас, а след като решихме да отидем на кино, доведе и сестра си. Четиримата излизахме няколко пъти и тогава забелязах, че сестра й започва яко да ми се пуска. Казах им, че не искам да излизаме повече в комплект. Нямам нужда от никоя, докато чакам Теса да се върне при мен.
	— О! — Теса свежда поглед и се усмихва фалшиво.
	_Мамка му, как мразя това й изражение._
	Преди да успея да кажа на Люк и Качи да се разкарат, за да обясня на Теса за какво става дума, Кен се приближава и вика:
	— Хардин, искам да те представя на един човек.
	Люк и Качи тръгват, а Теса стои отстрани. Опитвам се да я хвана да дойде с мен, но тя се дърпа.
	— Трябва да намеря тоалетните — усмихва се, след като вежливо поздравява баща ми.
	— Това е Крис, човекът, за когото ти казвах. Той е главен редактор на „Габър“ в Чикаго и е дошъл специално да говори с теб — обяснява Кен. Усмихва се и хваща мъжа за раменете, но аз не мога да откъсна очи от Теса, която изчезва в тълпата.
	— Да, благодаря — здрависвам се с ниския мъж, който започва да ми говори.
	През цялото време се питам какви връзки е използвал Кен и колко хора е набъркал, за да доведе този човек чак тук. Но се притеснявам дали Теса ще намери тоалетните, така че не чувам и половината от това, което звучи като предложение.
	След разговора тръгвам да я търся, проверявам всяка тоалетна, обаждам се два пъти по телефона, но не вдига.
	И тогава разбирам, че Теса си е тръгнала, без дори да ми каже довиждане.


>	Теса

	_Септември_
	Апартаментът на Ландън е малък, банята също е много малка, но му върши работа. Всъщност е добре за двама ни. Всеки път, когато му напомня, че това е неговият, а не моят апартамент, той ми казва, че не е така, защото живея тук, откакто дойдох в Ню Йорк.
	— Сигурна ли си, че си добре тук? Не забравяй, че София ти предложи да останеш при нея няколко седмици, ако не се чувстваш удобно тук — казва и слага няколко чисти, сгънати кърпи в помещението, което наричаме баня. Кимам и се опитвам да прикрия изгарящото нетърпение, с което очаквам уикенда.
	Нетърпение и тревога.
	— Няма проблем, и бездруго съм на работа целия уикенд.
	Вторият петък на септември е и самолетът на Хардин трябва да кацне всяка минута. Не попитах защо идва, не събрах сили. Когато Ландън ми каза, че Хардин пристига и иска да остане тук, аз само кимнах и се помъчих да се усмихна.
	— Ще вземе такси от Нюарк, така че ще е тук след около час предвид задръстването. — Заравя лице в ръцете си и потърква брадичка. — Имам чувството, че това няма да свърши добре. Не трябваше да се съгласявам.
	Махам дланите му от лицето.
	— Няма проблем. Голямо момиче съм и мога да се справя с известна доза Хардин Скот.
	Нервите ми са опънати до краен предел, но се успокоявам, че ще съм на работа и че София е само на две пресечки от мен. Ще оцелея един уикенд.
	— А… _знаеш-за-кого-те-питам…_ дали ще е тук този уикенд? Не знам как това ще мине незабелязано — Ландън определено започва да изпада в паника, плаче му се, всеки миг ще започне да пищи.
	— И той работи целия уикенд — казвам, отивам до дивана и вземам чистата си престилка.
	Животът с Ландън е лесен, въпреки проблемите, които имахме в отношенията си. Освен това обича да чисти, така че се разбираме много добре. Приятелството ни се заздрави и не сме изпадали в нито една неловка ситуация от мига, в който пристигнах преди четири седмици.
	Прекарах лятото с майка ми, приятеля й Дейвид и с дъщеря му Хедър. Научих се как да използвам скайпа на телефона си и прекарах доста време в разговори с Ландън, планирайки преместването си.
	Беше едно от онези лета, когато заспиваш през юни и се събуждаш в средата на август. Мина много бързо и по-голямата част от дните и нощите ми бяха запълнени със спомени, свързани с Хардин. Дейвид нае вила за лятна почивка на пет километра от тази на семейство Скот и още докато минавахме с колата, видях бара, в който пихме и където танцувах. Движех се по същите улици, по които вървях с Хардин, но сега бях с Хедър, която спираше на всяка крачка да ми бере цветя. Вечеряхме в същия ресторант, където прекарах една от най-кошмарните нощи в живота си и дори сервитьорът беше същият — Робърт. Бях изненадана, когато ми каза, че и той се мести в Ню Йорк да учи медицина. Предложили му значително по-висока стипендия за Ню Йорк и се отказал от Сиатъл. След това си писахме няколко пъти, даже се чухме по телефона. Преместихме се в Ню Йорк по едно и също време. Той пристигна седмица преди мен и сега работи на същото място, където съм и аз. Ще работи плътно и през следващите две седмици, докато му започнат лекциите. И аз щях да съм като него, но не можах — за беда — да вляза в Нюйоркския университет за есенния семестър. Кен ме посъветва да изчакам поне до пролетния, преди да опитам в друг колеж, защото прекалено честото местене не се отразява добре на досието ми, а комисията по приемането и бездруго е достатъчно взискателна.
	Няма проблем да си почина малко, въпреки че после ще трябва яко да уча, за да наваксам, а сега ще използвам времето да работя и да опозная този огромен, странен град.
	С Хардин говорихме само няколко пъти, след като ме заряза след церемонията по завършването и дори не ми каза довиждане. Пусна ми няколко съобщения, няколко имейла, които бяха сухи, доста формални и странни, така че не отговорих на повечето.
	— Имате ли някакви планове за уикенда? — питам Ландън и завързвам престилката си.
	— Не, поне аз не знам за такива. Мисля, че само ще преспи тук и си тръгва в понеделник следобед.
	— Добре. Днес работя двойна смяна, така че не ме чакайте. Няма да се върна поне до два.
	— Не ми се иска да работиш толкова много — въздъхва Ландън. — Не е нужно да даваш пари за нищо. Знаеш, че имам голяма стипендия и че Кен не ми разрешава да плащам повечето от сметките.
	Поглеждам го, усмихвам му се сладко и прибирам косата си на висока опашка, която стига до яката на черната ми риза.
	— Няма да спорим за това — отсичам категорично и пъхам ризата в работните си панталони.
	Униформата ми не е чак толкова отвратителна — черна риза с копчета, черни панталони и черни обувки. Единственото, което ме притеснява, е неоновозелената вратовръзка, която съм задължена да нося. Отне ми две седмици да свикна с това противно нещо, но пък бях толкова благодарна, че София успя да ми намери работа като сервитьорка, та не ми пукаше кой знае колко много. Тя е главен готвач и отговаря за сладкишите в „Лукаут“ — наскоро открит и безумно скъп ресторант в Манхатън. Опитвам се да не се бъркам в… приятелството им с Ландън, особено след като се видях с една от съквартирантките й, която вече познавах от Вашингтон.
	С Ландън сме обречени всеки ден да се убеждаваме, че светът _наистина_ е малък.
	— Пусни ми съобщение, когато си в почивка — казва Ландън, откачва ключовете ми от кукичката и ги слага в ръката ми. Съгласявам се, уверявам го, че пристигането на Хардин няма да ме разстрои, и тръгвам.
	Нямам нищо против да вървя пеша по двадесет минути до работата. Все още опознавам огромния град. Всеки път, когато се изгубя сред тълпата хора, се чувствам все по-близо, по-свързана с живота и вибрациите на града, усещам ритъма му. Уличният шум, гласовете, които не спират и през нощта, сирените и клаксоните ме будеха постоянно през първата седмица. Сега ми действат почти успокояващо, сякаш се сливам с живота навън.
	Тук открих едно ново и много интересно занимание — да наблюдавам хората. Всички изглеждат толкова важни, официални. Обичам да си мисля за предполагаемото им минало, да се опитвам да отгатна откъде идват, защо са тук.
	Не знам колко време ще остана, няма да е завинаги, но засега ми харесва.
	Но той ми липсва. Толкова много.
	_Престани!_
	Трябва да спра да разсъждавам по този начин. Сега съм щастлива, а той очевидно си е изградил нов, различен живот, в който няма място за мен. Няма проблем. Искам да бъде щастлив, това е всичко. Толкова се зарадвах да го видя с новите му приятели, хареса ми онази увереност, която излъчваше… сякаш беше щастлив.
	Просто не ми се понрави как си замина, когато се забавих в тоалетната. Бях си оставила телефона до мивката и когато се върнах да го търся, вече го бяха откраднали. После мина един час, докато се разправям с човека от „Изгубени вещи“, който дори се опита да ми помогне да го намеря. След много обикаляне го видях, че е оставен върху капака на една кофа за боклук. Може би този, който го е взел, е разбрал, че не е негов, но не си е дал труда да го остави там, откъдето го е задигнал. Батерията беше заминала. Опитах се да намеря Хардин на мястото, където го оставих, но го нямаше. Кен ми каза, че е тръгнал с приятелите си, и тогава разбрах: това беше краят. Окончателният край.
	Дали ми се щеше да се бе върнал при мен? Разбира се. Но той не го направи, така че не мога да прекарам целия си живот в съжаления, че не го е сторил.
	Нарочно взех още една смяна тази седмица, за да съм заета и да седя в апартамента възможно най-малко. София и съквартирантките й се карат постоянно и не мога да остана и там, но ако нещата с Хардин се окажат прекалено странни и неловки, ще отида.
	Със София станахме близки, но се опитвам да не си вра носа, където не ми е работата. Освен това съм предубедена заради приятелството си с Ландън и не мисля, че искам да знам подробности, особено ако се почувства достатъчно удобно в моята компания и започне да говори за сексуалния им живот. Още не мога да се отърва от ужаса, който преживях след разкритията на Кимбърли за сексуалните подвизи на Тревър из офиса.
	На две пресечки от „Лукаут“ вадя телефона си да погледна часа и по невнимание се блъскам в Робърт. Ръцете му ме хващат, преди да политна.
	— Внимавай! — казва някак глуповато и се усмихва сконфузено. — Странно… и двамата работим в „Лукаут“ и…
	Той се усмихва и нагласява зелената си вратовръзка. На него му стои далеч по-добре, отколкото на мен. Косата му е разбъркана, рошава дори. Чудя се дали да му напомня, че Хардин идва днес, но решавам да си замълча. Пресичаме кръстовището и няколко млади момичета му се усмихват. Не мога да ги виня — Робърт е красиво момче.
	— Малко съм разсеяна — признавам, когато завиваме край ъгъла.
	— Той идва днес, нали?
	Робърт отваря вратата и я задържа да ми направи път. В ресторанта е толкова тъмно — винаги ми трябват няколко секунди, за да се адаптират очите ми, особено ако навън е слънчево. Дори сега е тъмно, а е вече обед.
	Тръгвам след Робърт към стаята за почивка, където оставям чантата си в малко шкафче, а той слага телефона си в горното чекмедже.
	— Да — отвръщам, затварям шкафчето и облягам гръб на него.
	Робърт докосва лакътя ми.
	— Знаеш, че няма проблем да говориш пред мен за него. Не го харесвам, но с мен можеш да споделиш всичко.
	— Знам и наистина го оценявам, но точно сега предпочитам да не отварям тази кутия със спомени. Прекалено дълго се опитвам да я държа затворена — засмивам се, но смехът ми не е естествен, а толкова ми се иска да си вярвам.
	Излизаме от стаичката. Робърт ми се усмихва и поглежда часовника на стената. Ако не беше яркочервен и с пурпурни цифри, едва ли щях да разбера колко е часът. Тук, в коридора, е много тъмно. Само в кухнята и в стаичката за отдих има добро осветление.
	Смяната ми започва нормално. Часовете минават бързо, хората започват да се изсипват за обяд. За около пет минути почти забравям за пристигането на Хардин, когато Робърт идва до мен с разтревожен вид и ми казва:
	— Ето ги: Ландън и Хардин! — възкликва. После избърсва чело с престилката си. — Искат да седнат в тази част, която обслужваш ти.
	Противно на очакванията ми, не изпадам в паника. Кимам, тръгвам уверено към изхода и ги търся с поглед. Опитвам се да принудя очите си да търсят само Ландън, в никакъв случай Хардин. Оглеждам се нервно, но никое от лицата не ми е познато, не виждам Ландън.
	— Тес — някой докосва ръката ми. Подскачам. Този дълбок, красив глас, този съблазнителен акцент, който върви в главата ми като на диск от месеци. — Теса?
	Хардин ме докосва пак и този път увива ръка около китката ми, както винаги прави. Не искам да се обръщам с лице към него. Искам, но съм ужасена. Изплашена до смърт, че ще видя на живо лицето, което е като татуирано в съзнанието ми. Както и очаквах, това лице си остана там, непокътнато от времето и разстоянията. Това начумерено, сърдито лице ще си е там завинаги, ще бъде така живо, както първия път, когато го видях.
	Излизам от транса и се обръщам. В следващите части от секундата се опитвам да срещна погледа на Ландън, но каква е ползата? Не е възможно да не забележиш тези прелестни зелени очи, различни от всички зелени очи на света. Хардин се усмихва, а аз стоя пред него и не мога да говоря.
	Трябва да си събера акъла.
	— Здрасти — казва все така усмихнато.
	— Здрасти.
	— Хардин искаше да дойдем тук — обажда се Ландън зад гърба ми, но очите ми отказват да съдействат на мозъка ми. Хардин ме гледа по същия начин. Пръстите му са впити в китката ми.
	Трябва да измъкна ръката си, преди да е усетил бесния ми пулс — така реагира тялото ми след три месеца на разстояние от него.
	— Няма да оставаме да се храним тук, ако си много заета — добавя Ландън.
	— О, няма никакъв проблем — уверявам приятеля си.
	Знам какво си мисли. Разбирам, че се чувства виновен и се страхува, че като е довел Хардин тук, това ще сломи новата Теса, Теса, която се смее и разказва вицове, Теса, която пак е самата себе си, а може би дори и по-твърдоглава от предишната.
	Но това няма да се случи. Всичко е наред. Под контрол. Хладнокръвна и спокойна. Напълно.
	Леко измъквам китката си от ръката на Хардин и вземам две менюта от таблото. Кимам на обърканата хостеса, за да я уведомя, че аз ще ги придружа до масата им.
	— От колко време работиш тук? — пита Хардин и тръгва плътно до мен.
	Облечен е както винаги — черна тениска, черните джинси, същите черни кубинки. Само че този чифт са скъсани на коляното. Няколко пъти си напомням, че са минали само няколко седмици, откакто напуснах дома на майка ми, защото сега ми се струва, че са се изтърколили месеци, години дори.
	— От три седмици — отговарям.
	— Ландън каза, че си тук от обяд.
	Кимам и им показвам малко сепаре. Хардин се мушка от едната страна, а Ландън от другата.
	— Кога ще дойде време за малко разтоварване?
	_Разтоварване? За сексуално разтоварване ли ми говори?_
	Не знам.
	_Дали искам да е така?_
	Също не знам.
	— Затваряме в един. Когато работя нощна смяна, обикновено се прибирам към два.
	— Два _сутринта_? — устата на Хардин остава отворена.
	Оставям менютата, той се опитва да ме хване за ръката, но аз се отдръпвам и се преструвам, че не забелязвам намерението му.
	— Да, сутринта. Така работи почти всеки ден — накисва ме Ландън.
	Поглеждам го лошо, не биваше да му казва, но пък… какво му пука на Хардин за моите работни часове? Не би следвало.
	След това Хардин не говори много. Поръчва си агнешки равиоли и вода, а Ландън си взема обичайното и пита дали София е много заета в кухнята. През цялото време ми се усмихва извинително, задето е довел Хардин тук.
	На другата маса се забавям доста време — жената е пияна и не може да реши какво й се яде, а мъжът й е прекалено зает да говори по телефона и не обръща внимание какво става наоколо. Всъщност съм благодарна, че жената ме върна да й сменя яденето _три_ пъти, защото мога да мина край Ландън и Хардин и да им долея вода, а после да прибера чиниите им.
	София, защото е София, не им включи агнешкото в сметката, Хардин, понеже е Хардин, остави огромен бакшиш, а аз, понеже съм си аз, принудих Ландън да го вземе и да му го върне, когато се приберат.


>	Хардин

	Стъпвам на нещо пластмасово и твърдо и псувам, но тихо, защото през тези стени се чува всичко. В апартамента има прекалено малко прозорци, тъмно е, а аз стоя в средата на стаята и се опитвам да си спомня пътя от миниатюрната баня до дивана. Ето така се получава, след като излочиш три литра вода.
	Нарочно се наливах с вода, надявайки се Теса да дойде да ми долива, но не се получи — появи се само веднъж, а през останалото време се мъкнеше някакъв друг сервитьор. Резултатът: пикая цяла вечер.
	Полудявам при мисълта, че леглото на Теса е празно, а аз съм сам на дивана. И никак не ми харесва идеята да се разхожда сама посред нощ из този град.
	Спалнята й е колкото кенеф. Скарах се на Ландън, че й е дал по-малката, но той се закле, че Теса не му е разрешила да си сменят стаите. И защо изобщо се изненадвам? Все така твърдоглава като преди. Ето, работи до два и се прибира сама. Пеша!
	Трябваше да се сетя по-рано. Сега вече можеше да чакам пред онзи смехотворен ресторант и да я придружа до вкъщи.
	Грабвам телефона, поглеждам часа. Само един часът е. Мога да взема такси и да съм там след по-малко от пет минути.
	Петнадесет минути по-късно — в резултат на това, че в петък вечер в Ню Йорк не е възможно да хванеш такси — съм пред ресторанта и я чакам. Може би е редно да й пусна съобщение, но не искам да й давам възможност да ме отреже веднага, особено след като вече съм тук.
	Улиците са пълни с народ, предимно мъже, което допълнително ме взривява от паника, задето си тръгва от работа в такива часове, и то сама. Докато мисля за безопасността й, чувам смях. Нейният смях. Вратите на ресторанта се отварят и тя излиза с ръка на уста и се кикоти. До нея върви мъж. Изглежда ми познат. Прекалено познат… _Кой е този, за бога? Къде съм го виждал?_ Познавам го, но… _Сервитьорът?_ От онова място… оная шибана вила.
	_Как е възможно, по дяволите? Какво прави в Ню Йорк?_
	Теса се обляга на него, все още се смее, а когато излиза на мрачната улица, очите й веднага намират моите.
	— Хардин? Какво правиш тук? — възкликва високо. — Така ме изплаши!
	Поглеждам я, после поглеждам и него. Месеци работа по овладяване на гнева, стотици часове при психиатъра и след всичките тези лайна, които му наговорих и които _той_ ми наговори, се оказва, че не ме е подготвил и че никога не би могъл да ме подготви за _това_. Мина ми през ума, че Теса си е намерила нов приятел, но не очаквах, че ще трябва да се изправя лице в лице с него.
	Успявам да се овладея и да демонстрирам безразличие.
	— Дойдох да се уверя, че ще се прибереш жива и здрава.
	Теса и оня си разменят погледи, той кима, ръката му леко докосва нейната.
	— Пусни ми съобщение, когато се прибереш — настоява и се отдалечава.
	Теса го проследява с очи, след което се обръща към мен с почти приятна усмивка.
	— Ще викна такси — казвам и се опитвам да разбера какво се случва.
	За бога, какво съм си въобразявал? Че все още мисли за мен и за вариант относно нашето бъдеще? Да, точно това съм си представял _и съм се лъгал_.
	— Обикновено се прибирам пеша.
	— Пеша? Сама? — питам. Веднага съжалявам за втората част от изречението, но след секунда казвам в заключение… _мое_ заключение: — Той те изпраща.
	— Само когато сме в една смяна — отговаря и се смръщва.
	— От колко време сте заедно?
	— Моля? — заковава се на място. Спирам с нея. — Не излизам с него! — отвръща. Веждите й са събрани в ядосана гримаса.
	— Така изглежда отстрани — изричам. Опитвам се да не правя проблем, да не се държа като сърдит задник.
	— Не, не излизаме. Прекарваме малко време заедно, но не излизам с никого.
	Поглеждам я и се мъча да разбера дали ми казва истината.
	— Но той иска. Докосна те по ръката.
	— Е, да, но аз не искам. Все още не. — Спираме на светофара и тя поглежда обувките си. Няма толкова много народ като през деня, но улиците са все така фрашкани.
	— _Все още не?_ Не си излизала с никого? — продължавам. Гледам как един мъж събира сергията си за плодове и се моля да чуя желания от мен отговор.
	— Не, нямам намерение да излизам с никого известно време — отговаря. Усещам, че ме гледа с крайчето на окото си. После пита: — А ти? Излизаш ли с някоя?
	Нямам думи да опиша облекчението, което изпитвам. Обръщам се към нея и казвам:
	— Теса, не се занимавам с такива неща. Не излизам с никого.
	Надявам се да разбере шегата ми. И… тя си спомня и се усмихва.
	— Да, чувала съм го и преди.
	— Убедителен съм, нали?
	Тя се смее, но не коментира повече. Продължаваме да вървим. Пресечка след пресечка. Трябва да поговоря с нея за това прибиране сама нощем. Ден след ден, нощ след нощ, седмица след седмица се опитвах да си я представя в този град. Но да я видя като сервитьорка, да разбера, че работи безумен брой часове и че се прибира сама след полунощ… това не ми беше минавало през главата.
	— Защо работиш в ресторант?
	— София ми намери работата. Мястото е наистина много хубаво и изкарвам повече пари, отколкото някога съм очаквала.
	— Повече пари, отколкото вземаше при Ванс ли?
	— Няма значение, че не са толкова много, искам да съм заета.
	— Ванс ми каза, че дори не си пожелала препоръка от него, а знаеш, че отваря нов филиал тук.
	Теса гледа разсеяно преминаващите коли.
	— Знам, но исках нещо, което да е само мое. Да се занимавам с нещо _мое_. Засега работата ми харесва. Поне докато успея да вляза в Нюйоркския университет.
	— Не са ли те приели още? — не мога да прикрия изненадата си.
	_Защо никой не ми е казал?_
	Успявам да притисна Ландън да ми разказва за нея, но очевидно е решил да ми спести най-важните неща от живота й.
	— Не, но се надявам да вляза за пролетния семестър — отвръща. Бърка в чантата си и вади ключовете си. — Бях изпуснала всички крайни срокове.
	— И ти нямаш нищо против този развой на нещата? — питам. Изненадан съм от гладкия й, уравновесен тон.
	— Да, аз съм само на деветнадесет. Всичко ще е наред — казва. Сърцето ми спира. — Не е идеалният вариант, но имам време да наваксам изгубеното, може би дори да завърша по-рано като теб.
	Не знам какво да мисля за тази… спокойна Теса, която сякаш не знае значението на думата _паника_. Теса без солиден план? Но от друга страна съм безкрайно щастлив да съм до нея.
	— Да, предполагам, че би могла…
	Преди да довърша изречението, пред нас изниква някакъв мъж. Лицето му е кално, има дълга коса и бакенбарди. По инстинкт заставам пред Теса.
	— Здрасти, момичето ми — казва мъжът.
	Параноята ми преминава в готовност за отбрана. Само чакам да се опита да й посегне.
	— Здрасти, Джо, как си тази вечер? — пита. Теса ме подбутва да се мръдна настрани и вади някаква торбичка от чантата си.
	— Добре съм, слънце — усмихва се той и взема торбата. — Какво си донесла този път?
	Принуждавам се да отстъпя назад, но съм точно зад гърба й. За всеки случай.
	— Малко картофки и от онези сандвичи, които обичаш най-много — усмихва му се, а той сияе от щастие, докато отваря торбата и навира нос в нея, за да помирише храната.
	— Прекалено си добра с мен — вмята. Пъха мръсната си ръка в плика, заграбва шепа картофки и ги наблъсква в устата си. — Искате ли да си хапнете и вие? — пита двама ни, а от устата му виси един картоф.
	— Не — смее се Теса и размахва ръка пред лицето си. — Нахрани се на спокойствие. Ще се видим утре вечер.
	После ме подканва да тръгваме. Завиваме зад ъгъла и Теса вкарва кода за апартамента на Ландън.
	— Откъде познаваш този човек?
	Тя спира пред пощенските кутии и отваря едната. Аз все още очаквам отговора й.
	— Живее тук, на ъгъла. Всяка вечер е там и когато нещо остане в кухнята, се опитвам да му взема малко за ядене.
	— Безопасно ли ти се струва? — пак питам. Обръщам се и оглеждам празния коридор.
	— Кое дали е безопасно? Да дадеш на някого храна ли? Да, разбира се — смее се. — Не съм толкова крехка като преди — добавя. Усмивката й е истинска, не ми се сърди заради подозренията ми, а аз не знам какво да кажа.
	Влизаме в апартамента, Теса събува обувките и веднага маха вратовръзката си. Не си бях позволил да огледам тялото й. Опитвах се да гледам лицето й, косата й, по дяволите, дори ушите й, но сега, докато разкопчава черната риза и остава само по еластичен потник, вече не помня защо се мъчех да не гледам прелестното й тяло. Това тяло е най-красивото и апетитно нещо на света, а извивката на бедрата й…! Представял съм си я всеки божи ден по един милион пъти.
	Тя тръгва към кухнята и вика през рамо:
	— Лягам си, утре съм първа смяна.
	Отивам при нея и чакам да изпие водата си.
	— И утре ли работиш?
	— Да, цял ден.
	— Защо?
	— Защото трябва да си плащам сметките — въздъхва. И лъже.
	— И? — притискам я.
	Тя прокарва длан по плота и се замисля.
	— И… може би се опитвах да избегна да остана с теб.
	— Избягваш ме от доста време, не мислиш ли?
	— Не съм те избягвала — преглъща тежко. — _Ти_ си този, който не се обажда.
	— Да, защото _ти_ ме отбягваш.
	Тя минава край мен и разпуска косата си.
	— Не знаех какво да ти кажа. Бях доста засегната, когато ме остави сама и не се върна при мен на дипломирането си.
	— _Ти_ си тръгна! _Не аз!_
	— Моля? — тя спира и се обръща.
	— Ти си тръгна. Аз си заминах, след като те търсих половин час из всички тоалетни.
	Тя изглежда обидена.
	— Аз търсех теб! Наистина. Никога не бих си тръгнала ей така, без да кажа довиждане.
	— Добре, аз помня съвсем различна история, но няма смисъл да спорим за това.
	Тя свежда очи и се съгласява.
	— Прав си — казва. Пак пълни чашата си с вода и отпива.
	— Погледни ни, няма викове, няма караници и… лайна — изричам шеговито.
	Тя се обляга на плота.
	— И лайна? — повтаря с усмивка.
	И двамата се смеем и се гледаме.
	— Не е така неловко, както си представях — добавя след малко, докато се опитва да развърже възела на престилката си.
	— Имаш ли нужда от помощ?
	— Не — отговаря прекалено бързо и пак опъва връзките.
	— Сигурна ли си?
	След няколко минути безрезултатни опити накрая се обръща да й помогна. Развързвам възела за секунди и тя вади бакшиша си.
	— Защо не опиташ да започнеш някъде стаж? Ти си много повече от сервитьорка.
	— Няма нищо лошо в тази професия, а и това не е крайната ми цел. Нямам нищо против и…
	— И не искаш да молиш Ванс — казвам. Очите й се разширяват, а аз клатя глава. — Държиш се, сякаш не те познавам, Тес.
	— Не е това. Искам работата да е моя, _аз_ да съм си я намерила, а той трябваше да използва сериозни връзки, за да ме вземат тук. При това в момента не съм записана да уча.
	— София ти е помогнала да си намериш работата, така че не е само твоя заслугата — вмятам. Не искам да съм жесток, но държа да ми каже истината. — Това, което всъщност си искала, е да намериш нещо, което да не е свързано с мен. Прав ли съм?
	Тя си поема дъх, озърта се из кухнята и упорито отбягва погледа ми.
	— Да, това е вярно.
	Стоим в малката кухня прекалено близо един до друг и в същото време толкова далеч. След няколко секунди тя изправя рамене, взема чашата и престилката си.
	— Трябва да лягам. Утре съм на работа целия ден, а вече е доста късно.
	— Обади се, че си болна — предлагам спокойно, макар че ми се иска да го изкрещя.
	— Не мога да се обадя. Ей така.
	— Да, можеш.
	— Никога не съм отсъствала.
	— Там си едва от три седмици, нямала си време да пропуснеш ден, а това е основното нещо, което хората в Ню Йорк правят в събота: _обаждат се, че няма да идат на работа_, обясняват колко са болни и прекарват деня в по-добра компания.
	Плътните й устни се извиват в закачлива усмивка.
	— И тази по-добра компания си _ти?_
	— Разбира се — размахвам ръка, за да докажа становището си.
	Тя ме оглежда и мога да се закълна, че наистина го обмисля като вариант, но накрая казва:
	— Не, не мога. Съжалявам. Просто не мога. Не бива да рискувам, няма и кой да ме замести. Не искам да изглеждам безотговорна в очите им, а работата ми трябва.
	Сега е сериозна, игривото настроение го няма. Пак премисля. Искам да й кажа, че не й е нужна работа, че трябва само да си опакова нещата и да се върне с мен в Сиатъл, но захапвам езика си. Моят лекар казва, че упражняването на контрол е негативен фактор във връзката ни и че трябва да намеря баланс между контролиране и напътствие. Тоя човек наистина ме вбесява.
	— Разбирам — свивам рамене, но мислено продължавам да псувам лекаря. После й се усмихвам. — Ще те оставям да си лягаш тогава.
	Тя се обръща и влиза в стаята гардероб и ме оставя сам в кухнята, сам на дивана, сам в сънищата, които неизбежно идват.


>	Теса

	В съня ми Хардин крещи — ясно, високо — и ме моли да спра.
	_Моли ме да спра. Какво е това?_
	Отварям очи и сядам в леглото.
	— Спри! — вика пак.
	Минават секунди, докато осъзная, че не сънувам и че това наистина е гласът на Хардин. Изскачам от стаята и бягам към хола, където той спи на дивана. Не пищи и не се мята като преди, но в гласа му има прекършена молба и болка.
	— Моля те, спри.
	Сърцето ми потъва.
	— Хардин, моля те, събуди се — казвам спокойно и прокарвам пръсти по мокрите му рамене.
	Очите му се отварят и ръцете му веднага търсят лицето ми. Сяда и ме придърпва в скута си. Знам, че е загубил ориентация. Не се дърпам. Не бих могла… дори и да искам. Минават тежки секунди на мълчание и накрая той обляга глава върху гърдите ми.
	— Колко често? — питам. Сърцето ми се гърчи от болка за него.
	— Само веднъж в седмицата. Или нещо такова. Сега вземам хапчета заради кошмарите, но тази вечер беше прекалено късно да ги пия.
	— Съжалявам.
	Опитвам се да не мисля за това, че не сме се виждали от месеци. За това как пак сме се подхлъзнали и вече се докосваме. Не ми пука. Никога няма да извърна глава, ако трябва да го успокоя. _Никога._ Независимо от обстоятелствата.
	— Няма за какво да съжаляваш — отвръща. Лицето му е във врата ми, а ръцете са обгърнали кръста ми. — Извинявай, че те събудих.
	— Не, не говори така — изричам и се облягам назад.
	— Липсваше ми — казва. Прозява се и придърпва тялото ми към гърдите си, ляга назад и ме повлича със себе си.
	— И ти на мен.
	Усещам устните му, които се докосват до челото ми. Потръпвам от познатия топъл допир.
	Няма логика. Как е възможно толкова лесно да се окажа отново в ръцете на Хардин?
	— Харесва ми колко реално, колко истински те усещам. Знаеш, че това чувство никога няма да си отиде, нали?
	Търся някаква логика, отчаяно я търся.
	— Сега и двамата имаме различен живот.
	— Аз все още те чакам да видиш, да разбереш. Това е всичко.
	— _Кое_ да разбера?
	Той не ми отговаря. Поглеждам го — очите му са затворени, устните са леко разтворени. Вече спи.


	Събуждам се от шума на кафемашината. Първото нещо, което виждам, е лицето на Хардин. Не съм сигурна какво е доминиращото чувство. Повдигам ръката му от кръста си и ставам.
	Ландън излиза от кухнята с чаша кафе и многозначителна усмивка на устните.
	— Какво? — питам и се протягам.
	Не съм спала в едно легло (или на един диван) с никого, освен с Хардин. Една вечер Робърт остана, защото си беше забравил ключа, но той спа на дивана, а аз в стаята си.
	— Нищоооо — отвръща. Усмивката на Ландън е още по-широка, но поне се опитва да я прикрие, като отпива от кафето си.
	Въртя очи, мъча се да замаскирам собствената си усмивка и бягам към стаята да си взема телефона. Единадесет и половина! Не съм спала до толкова късно, откакто се преместих тук, а сега нямам време да се изкъпя, преди да тръгна на работа.
	Наливам си чаша кафе и го бутам във фризера, за да поизстине, докато си измия зъбите и лицето и докато се облека. Напоследък съм голям фен на студеното кафе, но не искам да си го купувам на огромната цена, на която го продават в кафенетата само защото са сложили бучка лед в чашата. Моето има долу-горе същия вкус.
	Когато съм напълно готова да тръгна, заставам до дивана. Хардин все още спи. Не съм усетила кога съм се навела към него да го целуна за довиждане. За щастие, Ландън влиза в стаята и слага край на безумното ми поведение.
	_Какво ми става пак? Откачам ли?_
	Докато вървя пеша до работата, мисля за Хардин и за това колко беше хубаво и успокояващо да заспя на гърдите му. Объркана съм като всеки път, когато го видя. Освен това се притеснявам, че ще закъснея. Когато влизам в стаята на персонала, Робърт е вече там, вижда ме и отваря шкафчето ми, за да ми спести време.
	— Закъснях. Някой забеляза ли? — питам и блъскам чантата в шкафа.
	— Не, закъсня само с пет минути. Как прекара нощта? — сините му очи светят от нескрито любопитство.
	— Добре.
	Знам, че Робърт има чувства към мен, но не е честно да говоря пред него за Хардин, независимо че постоянно ме насърчава.
	— Добре, а? — усмихва се той.
	— По-добре, отколкото очаквах — отвръщам. Да, успешната тактика е да се придържам към кратки отговори.
	— Няма проблем, Теса. Знам какво изпитваш към него. Знам от първия път, когато се видяхме.
	Сега започвам да ставам и прекалено емоционална. Иска ми се Робърт да не беше така мил, иска ми се Хардин да не беше дошъл в Ню Йорк, не, това си го вземам обратно — иска ми се да остане за по-дълго.
	Робърт не пита нищо повече, а и съм толкова заета, че до един сутринта нямам време да мисля за нищо друго освен за работата си. Дори почивките ми минават много бързо. Едва успях да се нахраня.
	Затваряме, но аз излизам последна. Казах на Робърт, че няма никакъв проблем да тръгне по-рано, за да се почерпи с колегите. Имам чувството, че когато изляза от ресторанта, Хардин ще ме чака.


>	Теса

	Права бях. Облегнат на изрисуваната с графити стена и чака.
	— Не ми каза, че Дилайла и Саманта са съквартирантки — започва. Това е първото му изречение и се усмихва с онази широка усмивка, от която се повдигат крайчетата на носа му.
	— Да, голяма каша е, особено като се има предвид, че това не са имената им. И ти го знаеш много добре.
	Той се смее толкова силно, че чак тялото му се тресе.
	— Тези са забъркали такива лайна. Як сапунен сериал. От най-противните.
	— На мен ли ми го казваш? Аз понасям всички последици. Горкият Ландън. Трябваше да го видиш, след като излезе със София на по питие и тя му представи съквартирантките си. Падна от стола.
	— Горкото копеле. Дошло му е в повече — не спира да се смее Хардин.
	— Но не се смей на тези неща пред него. И бездруго му е трудно да се разправя с двете.
	— Да, да, знам вече — върти очи и точно тогава вятърът изведнъж се усилва и дългата му коса лети през лицето. Смея се и соча разплетеното гнездо на главата му, защото така е по-лесно, иначе… алтернативата е да го питам защо е дошъл.
	— Дългата коса ми отива и дава възможност на желаещите дами да скубят по-яко — шегува се, но думите му се забиват право в целта: в мен.
	Смея се с него, защото не искам да знае как ми се завива свят и как сърцето ме боли само при мисълта, че може да го докосва друга жена.
	— Хей, само се пошегувах — казва. Очевидно не съм успяла да прикрия огорчението си, защото Хардин вече ме е обърнал към себе си, стиска ръката ми и ме гледа в очите. — Беше тъпа и необмислена шега.
	— Няма проблем, наистина, добре съм — уверявам го и прибирам разпиляната си коса зад ушите.
	— Може да си станала достатъчно независима, за да ухажваш бездомни мъже, но все още лъжите ти са ужасно нескопосани.
	— Хей, не се шегувай така с Джо — опитвам се да върна лекото настроение. — Той ми е приятел — обяснявам и му се изплезвам. Точно тогава минаваме край една пейка, на която се целуват момиче и момче. Хардин се провиква високо:
	— Пет долара, че след по-малко от две минути ръката му ще е под полата й.
	Аз го удрям закачливо по рамото, а той ме прегръща през кръста.
	— Не ме пипай така, че после ще имам неприятности с Джо — казвам и закачливо размърдвам вежди.
	Хардин избухва в смях.
	— Какво е това привличане между теб и бездомниците? Не разбирам.
	Спомням си за баща ми и спирам да се смея.
	— Мамка му! Не, не исках да намекна за него.
	Вдигам ръка да го прекъсна и се усмихвам.
	— Не, няма проблем. Наистина. Да се надяваме, че Джо не ми е чичо.
	Хардин ме гледа, сякаш са ми се появили още два чифта очи.
	— Хардин, всичко е наред, вече разбирам от майтап. Научих се да не се вземам много на сериозно.
	Това изглежда задоволява любопитството му и дори се усмихва на Джо, докато му подавам торбичката с храната.


	В апартамента е тъмно. Ландън вероятно спи от няколко часа.
	— Ял ли си?
	Хардин сяда на малката маса с два стола, обляга лакти и казва:
	— Всъщност не, не съм. Имах намерение да взема онази торбичка с храна, но Джо ми я открадна под носа.
	— Мога да приготвя нещо. И аз съм гладна.
	След двадесет минути потапям пръст в соса и го облизвам, за да видя как е на вкус.
	— Ще ми дадеш ли да опитам? — пита Хардин зад гърба ми. — И преди съм пробвал различни вкусове от пръста ти. Но онази глазура ми хареса най-много.
	— Наистина ли я помниш? — учудвам се. Предлагам му малко сос с лъжичката.
	— Всичко помня, Теса. Е, не броим случаите, когато съм бил прекалено пиян или друсан.
	Усмивката изчезва от лицето му и аз бързам да потопя пръст в соса и да му го поднеса да го оближе. Това вече върши работа — усмивката му се връща. Засмуква пръста ми и очите му бавно се изливат в моите.
	— Исках да поговорим. Свързано е с нещата, които помня.
	Но меките му устни около пръста ми ме разсейват.
	— Точно сега?
	— Скоро, не е нужно да е тази вечер — прошепва и облизва връхчето на пръста ми.
	— Какво правим, Хардин?
	— Задавала си ми този въпрос прекалено много пъти — усмихва се и става.
	— Не сме се виждали толкова отдавна. Не е добра идея — казвам, но изобщо не мисля, че идеята не е добра.
	_Идеята е страхотна._
	— Липсваше ми и чаках да дойде времето да ти залипсвам и аз на теб — отвръща. Ръката му е на таза ми, притиска пръсти в материята на работната ми риза. — Не ми харесва, когато цялата си облечена в черно, не ти отива — добавя. Навежда се и носът му минава по челюстта ми.
	Пръстите ми са върху копчетата на ризата ми и непохватно се опитвам… да ги _разкопчая_
	— Щастлива съм, че _ти_ поне не се появи облечен в други цветове.
	— Не съм се променил чак толкова много, Теса — усмихва се, допрял кожата на лицето ми. — Просто ходя на лекар и спортувам повече.
	— Все още ли не пиеш? — питам. Пускам ризата си на пода и той ме притиска към плота.
	— Пия, но много малко. Вино или светла бира. Но не, никога повече няма да изпия дори една бутилка водка, ако това питаш.
	Кожата ми гори. Питам се и не разбирам как стигнахме дотук след толкова дълга раздяла: аз стоя пред него и чакам разрешение да махна тениската му. Разбира се, той е прочел мислите ми, взема ръцете ми в своите и ги плъзга под тениската си.
	— Този месец е нашата годишнина, помниш ли? — казва, докато го събличам и жадно оглеждам голите му гърди.
	Търся новите татуировки, но с радост виждам само листата. Хардин ги нарича _папрати_. Изглеждат малко странни: с дебели жилки и дълго, право стъбло.
	— Нямаме никаква годишнина. Полудял ли си?
	Опитвам се да видя гърба му, но той разбира намеренията ми и се чувствам ужасно конфузно, когато се обръща и пояснява:
	— Все още е само твоята.
	А аз не мога да откъсна очи от развитите, изпъкнали мускули на раменете и гърба му.
	— Радвам се, че е така — признавам тихо.
	Устата ми е суха. Очите му са пълни с веселост.
	— Да не би да си пощуряла и да си си направила някоя татуировка?
	— Не! — възкликвам. Плясвам го, а той се обляга на плота и ме придърпва.
	— Има ли проблем да те докосвам така?
	— Не — бърза да признае устата ми, преди мозъкът ми да е измислил някоя глупост.
	— А така? — пита пак и прокарва пръст по деколтето на потника ми.
	_Не, няма проблем._ Сърцето ми блъска като полудяло, убедена съм, че го чувам. Той вероятно също го чува. Чувствам се толкова жива, като разбудена след дълъг сън, в такава хармония с всичко около мен и така огладняла за допира му. Мина много време, а ето го, пред мен е — казва и прави нещата, които така обичам. Но този път е по-внимателен, по-търпелив.
	— Толкова много ми липсваше, Тес.
	Устата му е на сантиметри от моята, пръстите му правят малки кръгчета по раменете ми. Сякаш съм пияна, като изгубена в бял пухкав облак. Когато устните му докосват моите, започвам да потъвам надолу към онова местенце, където сме единствено _ние двамата_, където няма нищо друго, само усещането за Хардин, за пръстите му по кожата ми, за устните му, които галят моите, за зъбите му, които леко се впиват в крайчетата на устата ми, за стона му, когато пръстите ми разкопчават джинсите му.
	— Пак ли ще ме ползваш само за секс? — усмихва се в устните ми, но езикът му веднага се увива около моя, за да не отговоря. — Шегувам се — добавя. Усмихва се отново и притиска тялото си в моето.
	Ръцете ми обгръщат врата му, пръстите му плавно се плъзгат в косата ми.
	— Ако не бях джентълмен, бих те чукал направо на плота — отсича. Ръцете му обхващат гърдите ми, пръстите му се закачват за сутиена ми като кукички. — Бих те вдигнал, бих махнал тези ужасни панталони от тялото ти, бих разтворил краката ти и бих те чукал точно тук.
	— Но ти винаги си казвал, че не си джентълмен — напомням му, останала без дъх.
	— Промених решението си. Сега съм наполовина джентълмен.
	_Шегува се._ Надявам се да е шега. Толкова съм възбудена — имам усещането, че всеки миг ще гръмна. Пъхам ръка в боксерките му, усещам как очите ми се обръщат назад, когото чувам стона му.
	— Мамка му, Тес!
	И сега чак регистрирам изречението му.
	— _Наполовина?_ Какво означава това?
	Пръстите му леко гъделичкат кожата под ръба на бикините ми. Скимтя, но не ми пука.
	— Това означава, че независимо колко силно те желая, мамка му, толкова силно, че ако не те чукам, ще се пръсна! Искам да те просна на тоя плот и да те накарам да крещиш името ми, за да разбере целият блок какво ти причинявам — говори. Захапва кожата на шията ми. — Но няма да го направя до деня, в който не се омъжиш за мен.
	Ръцете ми замръзват — едната на врата му, а другата около пениса му.
	— _Моля?_ — изграчвам и веднага прочиствам гърлото си.
	— Чу ме. Няма да те чукам, докато не се омъжиш за мен.
	— Не го казваш сериозно, нали?
	_Моля те, не, не се шегувай така._ Не сме си говорили от месеци, не може да се шегува за такова нещо. _Разбира се, че е шега, нали?_
	— Не, никак не се шегувам — заявява. Погледът му е весел, мек, закачлив, а аз буквално започвам да тропам с крак като малко дете, на което са му взели близалката.
	— Но ние не сме… не сме дори… — замлъквам. Събирам косата си и се мъча да проумея логиката.
	— О, нали не се опитваш да ми кажеш как си вярвала, че ще се откажа толкова лесно — пита. Устните му са опрени в пламналата ми буза. — Не знам дали изобщо си ме познавала, ако наистина си мислила, че се отказвам току-така.
	Усмивката му ме кара да го зашлевя и да не спирам да го целувам. Каква логика има в това?
	— Но ти се отказа.
	— Не, не съм. Само ти давам време и пространство, както ти ме _принуди. Ти_ искаше да създадеш дистанция между нас. И аз изпълнявам. Вярвам, че любовта ти все някой ден ще те върне при мен — казва. Повдига вежда и се усмихва с онази дяволски съблазнителна усмивка с трапчинките. — Но на теб ти отнема адски много време.
	_Какво става, по дяволите?_
	— Но… — буквално нямам думи.
	— Така само нараняваш себе си — смее се и слага длани на бузите ми. — Ще спиш ли пак с мен на дивана? Или ще те изкушавам прекалено много.
	Въртя очи и тръгвам след него към хола.
	Опитвам се да разбера как може да има някаква логика в решението му, как това му се струва нормално?
	Трябва да говорим за толкова много неща, имам толкова въпроси, които чакат отговорите си, но засега ще заспя на дивана с Хардин и ще се преструвам, че за първи път всичко в живота ми е наред.


>	Теса

	— Добро утро, бебо.
	Отварям очи и първото нещо, което виждам, е татуировка на лястовица. Кожата на Хардин е загоряла, по-тъмна е и мускулите на гърдите му са много по-големи и очертани от последния път. Винаги е бил непоносимо красив, но сега изглежда (ако изобщо е възможно) още по-добре. И е такова сладко мъчение да лежа, сложила глава върху гърдите му, да усещам ръката му около тялото си.
	Той вдига другата си ръка и маха косата от лицето ми.
	— Добро утро — отвръщам. Опирам брадичка в гърдите му. От този ъгъл мога да се наслаждавам на прекрасното му лице.
	— Добре ли спа? — пита. Пръстите му нежно галят косата ми, усмихва се и това вече никак не ми се струва странно.
	— Да.
	Затварям очи да се съвзема, защото за няколко секунди съзнанието ми се превърна в пюре, но продължавам да се втечнявам от звука на дрезгавия му, плътен глас. Дори акцентът му се усеща по-силно и по-отчетливо. Проклет да е този мъж!
	Без да каже нищо повече, Хардин слага палец върху устната ми, но когато чувам вратата на спалнята на Ландън, веднага отварям очи. Опитвам се да седна, но Хардин ме стиска по-силно.
	— Не, не го прави — смее се, изтегля се към облегалката на дивана и ме издърпва със себе си. Ландън влиза в хола и няколко секунди след него се появява и София. Облечена е в работните си дрехи от снощи. Черната униформа й отива, особено когато е придружена от ослепителната й усмивка.
	— Здрасти — поздравява Ландън и веднага се изчервява.
	София го хваща за ръката и ми се усмихва. Мисля, че дори ми намига, но след събуждането ми до Хардин съзнанието ми все още не функционира.
	София целува Ландън по бузата и му казва, че ще му се обади след работа.
	Брадата на Ландън е нещо, с което все още се опитвам да свикна, но му отива. Той й се усмихва и й отваря вратата.
	— Е, сега поне знаем защо Ландън не излезе снощи от стаята си — прошепва Хардин в ухото ми.
	Усещам горещия му дъх, кожата ми е прекалено чувствителна към всеки негов допир и вече започвам да трупам напрежение. Опитвам се да стана.
	— Искам кафе — изричам, след като отказва да ме пусне.
	Това трябва да са били магическите думички, защото едва сега ми позволява да стана.
	Прекъсването на контакта с Хардин оказва мигновен ефект върху тялото ми, което ме тласка назад към дивана, но някак успявам да се насиля да стигна до кафеварката.
	Предпочитам да не коментирам същата многозначителна усмивка на Ландън. Купата със сос с водка, който никой не яде, е все още на печката, но пък за свое оправдание мога само да кажа, че не мислих с главата си. Когато отварям фурната, виждам и пилешките гърди, които приготвих за печене, но нямам никакъв спомен да съм включвала или изключвала фурната.
	Когато съм край Хардин, съзнанието ми отказва да работи. И сега мисля за устните му върху моите след всички тези месеци на сексуални лишения. Кожата ми пламва само от спомена за тази кратка целувка, за нежността, с която ме докосваше, за това как с пръсти и поглед _обожаваше_ тялото ми.
	— Добре че изключих фурната, а? — казва Хардин зад гърба ми.
	Облякъл е анцуг, който виси доста ниско под таза му. Новите му татуировки под стомаха като че допълнително подчертават мускулите му.
	— Мм, да — прочиствам гърло и се опитвам да разбера защо хормоните ми изведнъж пощуряха. Чувствам се като онзи ден, когато го видях за първи път, а това определено ме безпокои. Винаги е толкова лесно да се подхлъзна назад и да се превърна в онази, старата Теса, но сега се налага да си събера мислите.
	— От колко си на работа днес? — пита Хардин и се обляга на плота да гледа как разчиствам.
	— От дванадесет на обяд. Само една смяна, така че свършвам в пет — отвръщам и изливам соса в мивката.
	— Ще те заведа на вечеря — казва. Усмихва се и скръства ръце пред гърдите си. — Навеждам глава, повдигам вежда и го гледам, докато включвам мелачката за отпадъци. — Мислиш как да ми набуташ ръката там, нали?
	Смехът му е ведър, мек, става ми леко, като надрусана съм.
	— Може би — усмихвам се. — Така че ще се наложи да го перифразираш във въпрос.
	— Ето я саркастичната Тереза, която познавам и обичам — изрича и плъзва длани по плота.
	— Пак сме на „Тереза“, а? — опитвам се да му се скарам, но усмивката ми побеждава.
	— Да. Пак.
	И тогава прави нещо невиждано и нечувано досега: вади кошчето за боклук и започва да ми помага да почистя.
	— Добре тогава. Моля, би ли била така добра да ми направиш честта да отделиш от скъпоценното си време и да излезеш с мен на вечеря?
	Безобидният му сарказъм ме кара да се смея. Ландън влиза в кухнята и ни гледа учудено, после се обляга на плота и мълчи.
	— Добре ли си? — питам.
	Но Ландън не може да откъсне очи от Хардин, който продължава да чисти, и очевидно му е трудно да намери думи да ми отговори.
	— Да, само съм малко уморен — разтърква очи.
	— Нищо чудно — смее се Хардин, а Ландън го удря по рамото.
	Гледам ги и си мисля, че съм в някаква паралелна вселена, където Ландън удря Хардин по рамото, а Хардин е този, който се смее и го нарича задник, вместо да му се разкрещи и да го гледа заканително. Тази паралелна вселена ми харесва, иска ми се да поостана малко.
	— Не е нищо такова, млъквай — казва Ландън, слага мляното кафе в кафеварката и вади три чаши.
	— Да, да, знам, Ландън, знам, че не е така, както изглежда — продължава Хардин.
	Слушам ги как се заяждат, как си разменят невинни обиди и не искам да напускам това божествено място.
	Пресягам се да взема кутия с корнфлейкс от най-горния шкаф. Вдигам се на пръсти, когато усещам ръцете на Хардин върху ластика на късите ми гащи: дърпа ги нагоре, за да не ми се вижда голият кръст. От една страна искам да ги сваля още по-надолу и дори да ги махна напълно само за да видя изражението на лицето му, но присъствието на Ландън ме спира. Вместо това отчитам смешното в жеста му и изваждам кутията.
	— „Фростид Флейкс“? — пита Хардин.
	— В шкафа — отговаря му Ландън.
	Спомням си как Хардин и баща ми все се караха за корнфлейкса. Усмихвам се, сгъвам спомена и го прибирам на мястото му — дълбоко в чекмеджето със спомени, посветени на баща ми. Вече не мисля за него с болка. Научих се да се усмихвам, когато се сещам за него, за хумора му, и да се възхищавам на оптимизма му. Въпреки краткото време, през което го познавах.
	Отивам в банята за душ. Ландън разказва на Хардин как някакъв любим негов хокеист е подписал договор със съпернически отбор, а Хардин ме изненадва — вместо да ме последва, той остава в кухнята с Ландън.


	След час съм облечена и готова да тръгна за работа. Когато влизам в хола, Хардин обува кубинките си. Поглежда ме и ми се усмихва.
	— Готова ли си?
	— За какво? — питам, слагам престилката и вземам телефона си.
	— Да те изпратя до работа — казва, сякаш това е най-естественото нещо на света.
	Усмивката ще разцепи лицето ми на две половини. Толкова ми става хубаво от милия жест. Хиля се като селски идиот и тръгвам след него.
	Странно е да вървиш с Хардин по улиците на Ню Йорк. Той напълно се вписва в атмосферата на града; стилът му, начинът му на обличане са съвсем на място, но в същото време той изпълва улиците с глас. Веселото му изражение прави свъсения ден по-ведър.
	— Единственият… всъщност един от проблемите на този град е това… — размахва ръка, а аз чакам да ми обясни кое е „това“. — Слънцето е скрито — казва най-накрая.
	Обувките му кънтят по тротоара и едва сега осъзнавам колко много ми е липсвал този звук. След като го напуснах, това беше едно от онези малки неща, за които ми беше мъчно най-много. Вървях сама из шумните улици на Ню Йорк и мислех как ли биха звучали неговите тежки стъпки до мен.
	— Ти живееш в дъждовен Вашингтон, не можеш да кажеш, че Ню Йорк е по-зле само защото не виждаш слънцето.
	Той се смее и сменя темата на разговора: пита ме най-обикновени неща за ежедневието, за работата в ресторанта, какво съм правила през последните пет месеца. Аз му разказвам за майка ми, за Дейвид и дъщеря му. Също и че Ноа е във футболния отбор на университета в Калифорния. Споделям как майка ми и Дейвид ме заведоха на почивка на същото място, където бяхме ходили с неговото семейство.
	Разказвам му за първите две нощи тук, как не съм могла да мигна заради шума и как на третата нощ съм излязла от апартамента в три часа сутринта да се разходя, както и че тогава съм се запознала с Джо. Добавям как този сладък бездомник ми напомня на баща ми и ми се иска да вярвам, че с една вечеря му помагам така, както не успях да помогна на баща си.
	След това признание Хардин ме придърпва към себе си, държи ръката ми, а аз не се опитвам да се отскубна. Разказвам му колко съм се притеснявала за това преместване и че съм щастлива, задето е дошъл да ни види.
	Той не споменава повече за отказа си да правим секс, макар че снощи не спря да ме подкача и да ме дразни, докато не заспах в ръцете му. Не споменава и за предложението си за брак, но няма проблем. Все още се опитвам да разбера каква е логиката.
	Всъщност все още се мъча да проумея какво стана, когато го видях за първи път преди една година и когато съдбите ни се сблъскаха челно.
	Робърт ме чака на ъгъла, както прави всяка сутрин, когато сме в една смяна. Хардин ме придърпва по-плътно към себе си и стиска ръката ми малко по-силно. Никой от двамата не казва нищо — само се оглеждат враждебно, а аз не мога да се начудя защо мъжете се държат така в присъствието на жена.
	— Ще съм тук, когато свършиш — казва тихо Хардин в ухото ми. — И не се преработвай.
	Усещам усмивката в гласа му, но думите му звучат много сериозно.
	Разбира се, с препоръката си Хардин сякаш прокле целия ден. Затрупана съм с маси. Маса след маса. Мъже, жени, всички пият и ядат някакви малки порции, наредени в красиво украсени чинии. Едно дете решава, че униформата ми има нужда от малко цвят, и обръща чиния със спагети отгоре ми. Нямам време за почивка.
	Пет часа по-късно краката ме болят, едва ги усещам.
	Както обеща, Хардин ме чака в лобито. София стои права до пейката, на която е седнал. Тъмната й коса е прибрана на кокче. Изумителното й лице се набива на очи от километри. Има екзотично излъчване — високи скули и плътни устни. Поглеждам мръсната си униформа и се сгърчвам. Мириша на чесън и доматен сос, които са размазани по цялата ми риза. Хардин не забелязва мръсните ми дрехи, но намира нещо в косата ми и го издърпва.
	— Не искам да знам какво е — казвам с усмивка, а той се смее и вади носна кърпа… не, _ароматизирана носна кърпичка!_ И ми я подава!
	Избърсвам лицето си от размазания грим — след пет часа потене това става. Изглеждам ужасно, непривлекателна, мръсна и уморена.
	Докато вървим към апартамента, Хардин води разговора през цялото време, задава обикновени въпроси — предимно как е минала смяната ми. Прибираме се доста неусетно.
	— Краката зверски ме болят — простенвам и събувам обувките, след което ги запращам настрани.
	Очите на Хардин проследяват жеста ми и буквално чувам саркастичния коментар, който се е заформил в главата му, задето сега _аз_ съм тази, която разхвърля.
	— Ще си ги прибера след минутка, разбира се.
	— Така си и помислих — усмихва се той и сяда на леглото до мен. — Ела тук.
	Хваща глезените ми, слага ги в скута си и започва да ги масажира. Аз лягам назад и се опитвам да не мисля, че краката ми може и да не миришат особено добре, след като са били набутани в ужасните обувки часове наред.
	— Благодаря ти — простенвам.
	Искам да затворя очи от облекчение, но искам и да го гледам. Толкова месеци страдах, без да мога да го видя, затова сега копнея да си наваксам изгубеното време.
	— Няма проблем. Мога да се справя с миризмата само и само да видя това отпуснато, замечтано лице.
	Вдигам ръка и се опитвам да го плесна, но е прекалено далеч, а той само се смее и продължава да твори чудеса с изтормозените ми крака. Ръцете му се преместват към глезените и бедрата. Изобщо не си давам зор да спра звуците, които излизат от устата ми. Толкова е успокояващо пак да усещам допира му. Уморените ми, напрегнати мускули се топят под ръцете му.
	— Седни пред мен — инструктира ме с мек тон и внимателно пуска краката ми на пода. Сядам между краката му. Ръцете му се залавят с раменете ми. Впива пръсти директно в най-напрегнатите сухожилия и успява да изтласка напрежението от тях.
	— Ако не беше облечена в риза, щеше да е много по-приятно.
	Засмивам се, но после се сещам как снощи ме докара до полуда в кухнята и решавам да си го върна. Измъквам ризата от панталоните си и когато я издърпвам през главата заедно с потника, не мога да не забележа със задоволство какъв стон се откъртва от гърлото му.
	— Какво? Идеята беше твоя — напомням му.
	Сега ръцете му са по-груби, впиват се в кожата ми, облягам глава на гърдите му и чувам как си мърмори нещо. Потупвам се по гърба, че се сетих да си облека прилично бельо. Това е единият от двата свестни сутиена, които имам, но никой освен мен не ги вижда. Ландън ги е виждал след две злополучни обърквания на прането. Беше много конфузно и за двама ни.
	— Нов е — казва Хардин и пръстите му минават по презрамката на сутиена.
	Повдига я леко и я пуска. Не казвам нищо. Само се притискам по-плътно към разтворените му крака. Дланта му обхваща врата ми, палецът му се плъзга между челюстта ми и чувствителната кожа под ухото ми.
	— Така добре ли е? — пита, но съм сигурна, че знае отговора.
	— Мхмм — това е единственият нечленоразделен звук, който мога да издам.
	Той се смее, а аз се притискам още повече към него, буквално трия тялото си между краката му. Вдигам ръка и смъквам презрамката на сутиена по рамото си. Ръцете му се свиват около гърлото ми.
	— Не ме дразни — предупреждава, вдига презрамката и продължава да масажира раменете ми.
	— Казал майсторът на чирака си — негодувам и отново свалям презрамката.
	Седя без риза пред него, махам сутиена си, а ръцете му ме стискат така, че да не мърдам. Започвам да откачам. Възбудена съм, прекалено напрегната, а той трие пениса си в гърба ми и не помага на хормоните ми да се успокоят.
	— Не ме дразни — имитирам го, но нямам възможност да се засмея на остроумието си, защото той ме стиска за раменете, извива главата ми към себе си и започва:
	— Не съм чукал от пет шибани месеца, Тереза. Буквално взривяваш всеки грам самоконтрол, който имам — прошепва грубо точно над устните ми.
	Аз правя първата стъпка: притискам устни към неговите и веднага си спомням първата ни целувка в старата му стая в къщата.
	— Не си ли? — питам изумена и благодаря на вселената, че не е бил с друга, откакто се разделихме.
	Чувствам, че винаги съм знаела, че няма да докосне друго момиче. Или съм била принудена да се самоубеждавам, за да запазя разсъдъка си. Но сега той е различен човек, не е онова момче отпреди една година, което използваше само груби думи и фрази за секса, за да общува по някакъв начин с хората. Сега не е такъв. Сега не му е нужно ново момиче всяка вечер. Сега е по-силен. Това е същият Хардин, когото обичам, но вече е силен и по-уверен.
	„Не бях забелязал колко сиви са очите ти“, каза ми тогава. И на мен ми трябваше само това. Под влиянието на алкохола и неочаквано милите думи аз не можах да се спра и го целунах. Устните му имаха дъх на… как на какво? На мента, разбира се. Халката на устната му беше хладна, усещах го непознат, опасен и въпреки това в онзи миг вече го обожавах.
	Сега, толкова време след онази целувка, скачам от скута му, ръцете му са на кръста ми, плъзва ме по тялото си.
	— Тес — простенва точно като в спомените ми и звукът ме подпалва още повече и ме бута напред в горещата, унищожителна страст между нас.
	Изгубена съм и… проклета да съм, ако искам да намеря пътя обратно.
	Бедрата ми обкрачват тялото му, ръцете ми са в косата му. Изгарям от потребност, почти съм истерична, мога да мисля само за пръстите му, които бавно и много нежно се спускат по гръбнака ми.


>	Хардин

	Целият ми план заминава по дяволите. Нищо не може да я спре. Трябваше да знам, че нямам никакъв шанс.
	Обичам я, обичам я от… струва ми се, че откакто съществувам. Толкова ми липсваше да бъда с нея. Липсваха ми тези страстни звуци, липсваха ми движенията на устните й, сочни и пълни. Липсваше ми как се плъзват по моите. Мамка му, колко ме възбужда. Мога да мисля само за едно — да я обичам, да й покажа колко хубаво ме кара да се чувствам. Емоционално и физически.
	— Копнеех за теб. Ден и нощ — казвам в разтворените й устни. Езикът й се плъзва по моя, свивам устни около нейния и го засмуквам.
	Ръцете й вече са хванали тениската ми и я събличат. Помагам й и тя веднага притиска полуголото си тяло към моето.
	— Нямаш представа колко пъти съм мислил за теб и съм се докосвал сам, докато си спомнях какво е да усещам ръката ти там, да чувствам топлите ти устни около пениса си.
	— Господи!
	— Това ти липсваше, нали? Липсваха ти думите ми и начинът, по който те карат да се чувстваш, това как ставаш мокра, течеш между краката само докато ме слушаш.
	Тя кима и стене, езикът ми минава по врата й, нежно целувам и грубо засмуквам солената й кожа. Увивам ръце около кръста й и ги обръщам така, че да е под мен. Вече съм разкопчал панталоните й, свалил съм ги до коленете, а тя ми помага, като ги изритва надолу.
	— Махни и твоите — заповядва. Бузите й са зачервени, ръцете й треперят.
	Обичам я, мамка му, обичам я. И я обичам още повече, задето ме обича и ме приема така след цялото това време. Ние сме невероятни, истински и нито времето, нито разстоянието може да застане между нас.
	Надигам се и свалям джинсите си, а тя извива гръбнака си като дъга над леглото.
	Дъхът ми спира, докато обхождам с очи изумителните извивки на ханша й, а бедрата й буквално пищят да бъдат докоснати. Тя ме гледа с онези синьо-сиви очи и ми дава повече отколкото десетилетия разговори при доктора ми. Именно тези очи дори ме накараха да се обадя на Ванс няколко пъти през последните месеци.
	— Моля те, Хардин — скимти Теса и повдига дупето си от леглото.
	— Знам, бебо.
	Показалецът ми вече гали клитора й и обира влагата й. Тя се притиска, иска повече. Вкарвам пръст в нея, а с палеца галя клитора й. Теса се огъва и стене, а когато вкарвам и втория пръст, от устата й излиза най-възбуждащият звук, който съм чувал в живота си.
	_Мамка му._
	_Мамка му._
	— Толкова е хубаво.
	Пръстите й усукват грозните чаршафи с някакви щамповани цветя. Започвам да мърдам палеца си по-бързо и я подлудявам. Ръката й трескаво се спуска към пениса ми и започва да се движи бавно и стабилно.
	— Исках да усетя вкуса ти, но ако не вляза веднага в теб, ще свърша върху чаршафите.
	Очите й са още по-големи. Вкарвам пръста си няколко пъти, заставам над нея и тя насочва пениса ми към влагалището си.
	— Обичам те, мамка му, дяволски много — казвам, влизам в нея и бавно се изтеглям, пак тласкам и пак се изтеглям назад.
	Ноктите й дерат гърба ми, а другата й ръка е в косата ми. Разтварям бедрата й още по-широко и тя опъва косата ми. След месеци работа върху себе си, след месеци взиране в светлината на живота и онези там простотии нищо не може да се сравни с усещането да съм в нея. Всичко в живота ми се върти около тази жена, всичко е лудост, обсебеност, но знаеш ли какво? Не ми пука, не давам пукната пара. Обичам я и тя е всичко за мен. Ако някой иска да ми мята обвинения и да ме критикува, може да си напъха мнението в задника, защото никой не е съвършен, а чрез Теса постигам някакво прилично ниво на човечност.
	— Обичам те, Хардин. Винаги съм те обичала.
	Думите й ме карат да спра. Усещам как още едно парченце от сърцето ми се залепва на мястото си.
	— Ти трябваше да знаеш, че винаги ще те обичам. Ти ме направи това, което съм, Теса. И аз никога няма да го забравя.
	Тласкам в нея и се моля да не се разплача като кифла.
	— И ти направи от мен това, което съм, Хардин — изрича и ми се усмихва, сякаш сме в някакъв романтичен роман: двама влюбени, разделени месеци наред, накрая се събират в големия град, смеят се, обичат се и се чукат като зайци. Това всички сме го чели.
	— Остави на нас да се захванем със секс и да го прекъснем заради сантиментален разговор — казвам с усмивка и целувам челото й. — Но пък… нима има по-подходящ момент да си признаем чувствата? — добавям. Целувам усмихнатите й устни, а тя увива крака около кръста ми.
	Приближавам се към края, гореща вълна се плъзга по гръбнака ми. Дишането й се учестява, мускулите й се стягат.
	— Готова си — задъхвам се в ухото й. Тя безмилостно скубе косата ми. Към края съм. — Готова си, свършваш сега, с мен. Пълня те.
	Знам как й действат думите ми. Може да не съм такъв голям задник и гадняр като преди, но мръсната ми уста няма да спре да работи. Това никога няма да го загубя.
	Теса крещи името ми и свършва, а аз я следвам подир секунда. Усещането е на ръба на вълшебството и магията. Това е най-дългият период на въздържание в живота ми, но с радост бих изкарал още една година, за да я чакам.
	— Знаеш ли, че след като правихме любов сега, на практика се съгласи да се омъжиш за мен?
	— Тихо! — сбръчква носле. — Разваляш момента.
	— След този мощен оргазъм не мисля, че има нещо на света, което да развали момента ти — отвръщам с усмивка.
	— _Нашият_ момент — усмихва се като леко полудяла и все така стиска очи.
	— Сериозно ти казвам, това си беше категорично „да“ на предложението ми. Кога ще идеш да си купиш рокля? — продължавам да я притискам.
	Тя се обръща, гърдите й са право в лицето ми. Полагам огромни усилия да не се наведа и да ги оближа. Не може да ми се сърди. Месеци наред неудовлетворени сексуални желания!
	— Ти си откачил още повече. Няма начин да се омъжа за теб точно сега.
	— Терапията ми помага да се справям с гнева, а не с идеята фикс, че трябва да те имам завинаги.
	Тя вдига ръка да покрие лицето си.
	— Вярно е — смея се и се опитвам да я извлека от леглото.
	— Какво правиш? — изпищява, когато я вдигам и я мятам на рамо. — Тежка съм, ще си навехнеш нещо.
	Мъчи се да се измъкне, но аз стискам краката й. Не знам дали Ландън си е у дома, затова за всеки случай крещя:
	— Ландън, ако си тук, прибери се в стаята си.
	Не искам да гледа как нося голата Теса из апартамента му с размер на кибритена кутия.
	— Пусни ме!
	— Имаш нужда от душ — шляпам я по дупето, тя писва и на свой ред ме пляска по задника.
	— Мога да вървя до душа! — вече се смее, пищи, кикоти се като ученичка и… колко ми харесва, мамка му. Харесва ми, че все още мога да я разсмея, че все още е склонна да ми подарява такива божествени звуци. Оставям я внимателно да стъпи на пода в банята и пускам душа.
	— Липсваше ми — поглежда ме, а аз за кой ли път се убеждавам, че трябва, _задължително трябва_ да прекарам остатъка от живота си с тази жена.
	Каквото и да ми струва.
	Трябва да й кажа също какво правя, откакто ме напусна, но сега не му е времето. Утре, ще говорим утре. Тази вечер ще се забавлявам с Теса и със солените й шеги, ще се опитам да изкопча колкото е възможно повече признаци, че все още ме обича като преди.


>	Теса

	Когато се събуждам в понеделник сутринта, Хардин не е в леглото. Знам, че има някакво интервю или среща, но не ми каза къде и с какво е свързано. Не знам и дали ще се върне, преди да тръгна за работа.
	Въртя се в леглото и стискам чаршафите, които все още миришат на него.
	Снощи… снощи беше изумително. _Хардин_ беше изумителен. Химията, експлозивната химия между нас е като преди, ако не и по-силна. И сега най-сетне и двамата сме на един по-зрял етап от живота си и можем да видим недостатъците на другия и да ги приемем. Способни сме да се справим с проблемите по начини, каквито преди не познавахме или които ни бяха чужди.
	Имахме нужда от това време. Имахме нужда да се научим да стоим изправени сами, преди да се изправим заедно един до друг. Благодарна съм, че минахме през мрака, битките и болката, за да застанем след това ръка за ръка, по-силни от всякога.
	Обичам го. Само бог знае колко много обичам този мъж. След всички раздели, след целия хаос той остана като издълбан в душата ми, пролазил е в сърцето ми и го е заклеймил като своя територия. И да исках, нямаше да мога да го забравя. А аз опитах, наистина опитах.
	Стараех се месец след месец, ден след ден, търсех с какво да ангажирам тялото и съзнанието си, за да го забравя. Разбира се, не се получи. Мислите за него никога не напуснаха главата ми.
	Едва сега започвам да разбирам, че нещата между нас могат да се получат. И сега го искам повече от всеки друг път.
	_„Ти трябваше да знаеш, че винаги ще те обичам. Ти ме направи това, което съм, Теса. И аз никога няма да го забравя.“_
	Когато изричаше тези красиви думи, беше нежен, страстен, задъхан. Бях изгубена в него, в нежните му пръсти…
	Входната врата се отваря и звукът ме смъква на земята.
	Скачам от леглото, вземам си късите гащи от пода и се обличам. Косата ми е рошава, като кълбо кълчища е. След душа с Хардин не биваше да я оставям да изсъхне без сешоар и четка. Прокарвам пръсти през нея, отказвам се и я прибирам на опашка.
	Хардин е застанал в хола с телефон на ухото. Облечен е както винаги — целият е в черно. Дългата му коса е рошава като моята, но на него му стои добре.
	— Да, знам. Бен ще ти съобщи решението ми — казва и когато ме забелязва, обяснява на човека от другата страна на линията, че ще се обади по-късно. Тонът му е стегнат, почти нетърпелив, приключва разговора доста рязко.
	Докато крачи към мен, раздразненото изражение изчезва и на лицето му се появява щастлива усмивка.
	— Наред ли е всичко?
	— Да — кима и поглежда към телефона в ръката си, след което прокарва ръка през косата си.
	— Сигурен ли си? — питам и увивам ръце около китката му.
	Не искам да го притискам, но изглежда разсеян. Телефонът му пак звъни и той поглежда към екрана.
	— Налага се да вдигна — въздъхва. — Веднага се връщам.
	Излиза в коридора и затваря вратата след себе си.
	Очите ми попадат на папката на масата. Листата в нея са леко огънати по краищата. Усмихвам се — радвам се, че все още пази папката, която му подарих за рождения ден.
	Любопитството ми надделява и след секунди вече я отварям. На първата страница е напечатано:
C>
	СЛЕД
	ОТ ХАРДИН СКОТ
C$
	Отварям на втората страница.
C>
	Срещна я през есента. През това време на годината хората се вълнуват от разцветките на дърветата, от аромата на изгоряло дърво, който се носи из въздуха и напомня за приближаващата зима, но не и той. Той се интересуваше само от едно, страхуваше се само от едно — от себе си.
C$
	Какво? Прехвърлям страница след страница, търся нещо, което да сложи в ред хаоса в главата ми, да ме успокои, нещо, което да ми даде обяснение и яснота.
	Не, това не може да е каквото си мисля…
C>
	Когато тя се оплакваше, той започваше да се задушава. Не искаше да чува, не искаше да вижда как най-тъмната и грозна част от душата му се развява като обвинение пред очите му. Не желаеше тя да му я хвърля в лицето. Предпочиташе да си мисли, че е съвършен, така както тя бе съвършена за него.
C$
	Очите ми се пълнят със сълзи. Няколко листа падат на земята.
C>
	Един жалък жест, вероятно вдъхновен от Дарси, да плати за погребението на баща й, така както Дарси плати за сватбата на Лидия. В неговия случай той се опитваше да спести неудобството за семейството, предизвикано от смъртта на един наркоман, а не защото има малолетна сестра, която спонтанно е решила да се омъжи, но резултатът е същият. Ако съдбата му бе предопределила живот като в романите, значи този мил жест трябваше да му върне неговата Елизабет.
C$
	Стаята се люлее и върти около мен. Нямах никаква представа, че Хардин е платил за погребението на баща ми! Да, мина ми през ума, но за около секунда, а после реших да се доверя на майка си, че е било дарение от църквата.
C>
	Макар че не можеше да има свои собствени деца, тя не се отказваше от мечтата за тях. Той знаеше и я обичаше дори и заради това. Опита се да _не_ бъде егоист, да не мисли за себе си, но не можеше да спре да си представя онези малки човечета, които можеха да приличат на него и които никога нямаше да има. Да, болеше го много повече за нея, но самият той вече не помнеше колко нощи бе плакал заради загубата.
C$
	Точно когато решавам, че не мога да понеса и ред повече от това, Хардин влиза, вижда разпилените листа и телефонът пада от ръката му насред хаоса на пода.


>	Хардин

	Усложнения.
	Животът е пълен с усложнения. А моят живот специално е претъпкан. Извират непрестанно, безспирно. Вълна след вълна усложнения, и то в най-важните моменти от живота ми.
	И сега наблюдавам как поредният голям момент от живота ми потъва.
	Ако остана спокоен, мамка му, ако остана спокоен и се опитам да обясня, може и да успея да спра приливната вълна, която всеки миг ще залее стаята. Виждам я как се надига в очите на Теса. Виждам как объркването се завърта в торнадо от гняв, как ураганната буря се задава. Като море миг преди гръмотевицата да разцепи небето над него. Водата е спокойна, леко нагъната от нежни вълнички, но аз виждам бурята на хоризонта.
	Белият лист в треперещите ръце на Теса и изражението на лицето й ме предупреждават за приближаващата опасност. Нямам никаква представа какво да й кажа, откъде да започна. Толкова е объркано, а мен никак не ме бива да разрешавам заплетени ситуации. Трябва да се стегна, трябва да положа върховни усилия, за да изрека правилните думи, подредени в правилни изречения, за да не избяга пак.
	— Какво е това? — пита. Очите й минават по листа хартия, мята го във въздуха и огъва страниците на останалите листа, сякаш да ги скъса.
	— Теса — правя предпазлива крачка към нея.
	Тя ме гледа напрегнато. Лицето й е изопнато, затворила се е напълно. Никога не съм я виждал такава.
	— Искам да ме изслушаш — умолявам я и търся следа от милост в изражението й.
	Чувствам се като лайно, като пълно, размазано лайно. Точно успяхме да се върнем към… _нас_, едва успях да стигна пак до нея, а сега това… след толкова кратко време заедно, пак погром.
	— О, да, слушам те с огромно внимание — тонът й е саркастичен, говори прекалено високо.
	— Не знам откъде да започна. Просто ми дай минутка и ще обясня.
	Пръстите ми са в косата, скубя я, искам да заменя нейната болка с моята, искам да отскубна косата си от скалпа. Да, кофти картинка.
	Теса се изправя. Напрегната е, но запазва самообладание. Очите й скачат от страница на страница. Веждите й ту се вдигат нагоре, ту се свъсват, очите й ту се присвиват, ту се разширяват.
	— Престани да го четеш — моля я. Правя крачка напред и изскубвам листата от ръцете й. Всичко пада на пода, при останалите.
	— Обясни ми какво е това. _Веднага_ — настоява и вече не е търпелива. Сивите й очи са буреносни. Плаши ме.
	— Добре, добре. _Добре._ От известно време пиша.
	— От колко време по-точно? — пита. Прави крачка към мен. Изненадвам се от спонтанната реакция на тялото си: отстъпвам назад, сякаш се страхувам от нея.
	— От много време — отбягвам истината.
	— Ще ми кажеш, и то веднага.
	— Тес…
	— Не съм ти никаква Теса, шибан нещастник! Не съм онова момиче отпреди година. Ще ми кажеш сега или се махаш оттук. Ясно ли ти е? — вика. Започва да минава по страниците, да ги мачка и цапа нарочно, а аз дори не мога да намеря сили да я обвиня. — Няма как да те изхвърля, защото апартаментът не е мой, но ще се махна, ако не ми обясниш. _Моментално._
	— Пиша от много време, от самото начало на… познанството ни, но нямах никакво намерение да правя нищо с написаното. Беше просто като отдушник, използвах хартията, за да разбера какво става, по дяволите, в главата ми, но после ми хрумна тази идея.
	— Кога? — изпружва пръст и започва да ме мушка в гърдите, но мисля, че не си е направила добре сметката: няма да й кажа това, не и сега.
	— Започнах, след като се целунахме.
	— Първата целувка? — пита. Разперва ръце и започва да ме бие по гърдите. Хващам китките й да я спра. — _И си ме използвал?_ — вика. Изскубва ръцете си и ги забива в косата си.
	— Не, не е така. Изобщо не е така! — опитвам се да не повишавам глас. Трудно е, но успявам да се придържам към приличния тон, а тя крачи из малкия хол. Ще се пръсне от бяс. Ръцете й са свити в юмруци и ги мята из въздуха.
	— Прекалено много тайни. Не, това вече съм го загърбила. _Край._
	— Загърбила си го? — питам, но тя не спира да крачи из стаята. — Говори ми, Теса, кажи ми как се чувстваш.
	— Как се чувствам ли! — възкликва. Очите й са разширени като на луд човек. — Чувствам, че това е сирената, която трябваше да ме върне в реалността, далече от нелепите надежди, които се родиха тези дни. _Това сме ние_, точно това. Винаги има някоя бомба, готова да експлодира, но аз не съм глупачката, която ще седи наблизо и ще чака да гръмне в лицето й. Вече не съм толкова тъпа.
	— Това не е бомба, Теса. Реагираш така, сякаш съм написал книгата с цел да те нараня.
	Тя отваря уста да каже нещо, затваря я, търси думите. Накрая успява да ги намери и пита:
	— А ти как мислеше, че ще реагирам, като видя това? Знаел си, че рано или късно ще разбера. Защо просто не ми каза? Мразя това чувство.
	— _Кое_ чувство? — питам внимателно.
	— Сякаш дробовете ми горят, когато забъркваш такива неща. Мразя това. Не съм се чувствала по този начин от много време и не исках никога повече да изпитам това, никога повече. И какво стана сега?
	Гласът й звучи така, сякаш се е предала. Пак. Извръща се от мен. Настръхвам от ужас.
	— Ела тук — казвам и я придърпвам до себе си доколкото ми позволява. Ръцете й са скръстени пред гърдите, а аз се опитвам да я притисна до себе си. Не се бори, но не иска и да ме докосне. Просто стои до мен и не мога да разбера дали най-лошото е минало.
	— Кажи ми какво изпитваш. Какво мислиш?
	Теса пак ме блъска в гърдите, но не така силно като преди. Принуждавам се да я пусна. Навежда се и вдига една страница.
	Започнах да пиша като някакъв отдушник, като проява на честност пред самия себе си, като начин да изразя това, което чувствам и мисля, а и нямах какво да чета. Точно бях свършил една книга, когато Теса, Тереза Янг, взе да ме интригува. Започна да ме дразни, да ме вбесява, а аз мислех за нея все по-често и по-често. В следващия момент в главата ми нямаше място за друго. Тя се превърна в идея фикс, в пристрастяване. Опитвах сам да се убедя, че това е само част от играта, но дълбоко в себе си заех, че не е така.
	Спомням си как се почувствах първия път, когато я видях — нацупените й устни и отвратителните й дрехи. Полата й беше до пода, обувките й бяха грозни, мъжки. Когато за първи път изрече името си, стоеше със забит в земята поглед. _„Да… казвам се Теса“._
	Спомням си, че дори името й ми се стори странно. След това не обърнах особено внимание на разговора.
	Нейт беше мил с нея, а аз се дразнех от начина, по който ме гледаше: сякаш ме мразеше и ме обвиняваше дори заради това, че дишам. Тези сиви очи не одобряваха нищо в мен и тя не го криеше.
	И така мисълта за нея започна да ме преследва постоянно. Дори в дните, когато не говореше. Особено тогава.
	— Слушаш ли ме изобщо? — гласът й прекъсва спомена ми и аз я поглеждам — пак е ядосана, раздразнена до краен предел.
	— Аз… — колебая се дали да й кажа за какво си мислех.
	— Дори не ме слушаше — обвинява ме. И с право. — Не мога да повярвам, че си извършил такова нещо! Това си правил всеки път, когато не бях у дома, а като ме видеше на вратата, веднага криеше папката от мен. Точно _това нещо_ намерих в дрешника, преди да открия баща си…
	— Няма да се оправдавам, но мога да кажа, че половината от тези глупости са плод на пияния ми мозък.
	— „Не можеше да носи на пиене, клатеше се из стаята по начина, по който невзрачните момичета се движат, за да впечатлят другите“? Какво ще кажеш за това?
	— Престани да четеш тези глупости. Тази част не е за теб и ти го знаеш — издърпвам страницата от ръката й, но тя веднага си я взема.
	— Не! Не можеш да пишеш история за _моя_ живот, а да не ми разрешаваш да я прочета. И все още не си ми обяснил нищо.
	Отива до входната врата, пъха нозете си в обувките и оправя късите си гащи.
	— Къде отиваш? — питам. Готов съм да тръгна след нея.
	— На разходка. Имам нужда от въздух. Искам да се махна от този апартамент.
	Знам, че сега се псува, задето дори ми е казва къде отива.
	— Ще дойда с теб.
	— Не, няма да идваш никъде.
	Стиска ключовете си в ръката, събира рошавата си коса и я връзва на висока опашка.
	— Много леко си облечена — отбелязвам, при което тя ми мята убийствен поглед и без да каже и дума повече, излиза от апартамента, като не пропуска да затръшне вратата.
	Нищо не постигнахме, нищо не разрешихме. Планът ми да държа под контрол всякакви усложнения се превърна в пълна катастрофа и сега всичко стана още по-объркано.
	Коленича на пода и събирам всичката си воля, за да не тръгна след нея, да я метна през рамото си, докато пищи и рита, и да я заключа в стаята й, докато не се съгласи да говори с мен.
	Не, не мога да постъпя по този начин. Така само правя огромна крачка назад от „прогреса“, който постигнах през последните месеци. Вместо да хукна да я преследвам, сядам на пода и събирам листата. Зачитам се в думите и се опитвам да си обясня защо изобщо трябваше да започвам да пиша, а и то е толкова зле написано, че дори не си струва да се чете.


	— _Какво криеш от мен? — Нейт наднича през рамото ми. Любопитен както винаги._
	— _Копеле, остави ме, нищо не крия. И не е твоя работа — изръмжа Хардин и закрачи през двора. Самият той не проумяваше как стана така, че всеки ден по едно и също време започна да излиза и да сяда на това място. Не, нямаше нищо общо с Теса и онзи досаден задник Ландън. Нямаше нищо общо с това, че всяка сутрин двамата се виждаха в кафенето. Не, нищо общо с това. Хардин дори не искаше да среща противното момиче. Наистина не искаше._
	— _Снощи ви чух с Моли в коридора. Болен мозък си ти — каза Нейт и изтръска цигарата си._
	— _Е, аз не исках да я пусна в стаята си, а тя не се отказа да ми виси на врата — засмя се Хардин, горд от факта, че Моли беше в готовност да му духа във всеки един удобен за него момент, дори в коридора до вратата на стаята му._
	_Това, което не призна, беше, че отказа на Моли дори да му направи свирка, а после прибягна до една ръчна, като мислеше за едно русо момиче._
	— Ти си идиот — поклати глава Нейт. — Не е ли идиот, Логан? — обърна се Нейт към момчето, което се приближаваше към очуканата външна маса.
	— _Да, напълно съгласен — вдигна ръка Логан и зачака Нейт да му сложи цигарата между пръстите, а Хардин се загледа в момичето, облечено в чувал за картофи вместо пола, което се канеше да пресече улицата._
	— _Някой ден и ти ще се влюбиш, а аз ще си скъсам задника от смях. Ти ще си коленичилият пред някоя и ти ще й се молиш да я оближеш, а тя няма да те пуска в стаята си._
	_Нейт обичаше да му се подиграва, но сега Хардин не го слушаше._
	_„Защо се облича така?“, питаше се, докато наблюдаваше как навива дългите ръкави на ризата си._
	_Хардин стискаше химикала в ръка и гледаше как момичето се приближава с вперени напред очи, после как се извинява над сто пъти на едно момче, което бутна, без да иска, разпилявайки книгите му по земята. После се наведе да му помогне и му се усмихна, а Хардин не можеше да не признае колко меки бяха устните й, когато онази вечер най-неочаквано го целуна._
	_Мамка му, на кого да му мине през ума, че е от онези момичета, които правят първата крачка? Беше повече от изненада, като се има предвид, че досега вероятно бе целувала само онзи куц задник — приятеля си. Беше повече от ясно, че момичето няма опит. Разбра го от начина, по който се бореше за въздух, и от нетърпеливите движения на ръцете й._
	— _Какво става с облога? — попита Логан и посочи с брадичка към Теса, която се усмихваше широко на вярното си куче Ландън, изправен до нея в целия си академичен блясък: раница, емблеми и прочее._
	— _Нищо ново — отговори бързо Хардин и покри листа с ръка._
	_Откъде можеше да знае какво става с устата, грозно облечена девойка? Почти не му бе проговорила, откакто лудата й майка и приятелят й с жилетките се появиха и започнаха да блъскат по вратата й в събота сутринта. И защо името й беше написано на този лист? И защо Хардин имаше чувството, че всеки миг ще гръмне, ако Логан не спре да го гледа, сякаш подозира нещо?_
	— _Дразни, но ме харесва повече от Зед._
	— _Секси е — казаха и двамата._
	— _Ако бях изрод като вас двамата, бих се съревновавал срещу вас. И без това съм по-хубав — пошегува се Нейт и с Логан избухнаха в смях._
	— _Аз не искам да имам нищо общо с това. Тъпо е и е гадно, а ти, Хардин, изчука приятелката на Зед — кара се Логан, на което Хардин само се изсмя._
	— _Струваше си — каза Хардин и погледна към улицата._
	_Беше изчезнала и той веднага смени темата на разговора. Започнаха да говорят за купона в събота. Докато Нейт и Логан се караха колко бира да вземат, Хардин вече пишеше на листа колко изплашена е изглеждала в петък, когато оня пиян Нийл се беше опитал да й се пусне. Момчето е лайно и със сигурност все още беше бясно заради шишето белина, което Хардин изля върху леглото му на другия ден. Не че на Хардин му пукаше за нея. Въпросът беше принципен._


	След това думите сами се пишеха, нямах контрол върху тях. След всяка среща или разговор с нея имах какво да напиша. И всеки път беше повече и повече. Как бърчеше носле, когато обясняваше как мрази кетчуп например. Искам да кажа… кой нормален човек мрази кетчуп?
	С всеки нов мъничък детайл, който научавах за нея, чувствата ми растяха. Щях да ги отричам и на доста по-късен етап, но те си бяха там.
	След като заживяхме заедно, стана много трудно да пиша, но когато намирах начин, криех листата в дрешника в една кутия от обувки. Нямах представа, че е намерила проклетата кутия.
	И ето ме сега, седя на пода и за кой ли път се питам кога ще спра да обърквам проклетия си живот. Нови спомени ме заливат и така ми се иска да мога да я включа някак към моето съзнание, за да прочете мислите ми, да разбере истинските ми намерения.
	Ако имаше начин да го направи, щеше да научи за разговора, който ме доведе до Ню Йорк, за да се срещна с издателите. Никога преди не бях искал да го публикувам. Никога не бях имал такова намерение. Просто така стана.
	Бях излял на листа толкова незабравими моменти. Първият път, когато й казах, че я обичам, вторият път, когато вече не си взех думите обратно. И сега когато се опитвам да разплета кашата в главата си, не мога да спра тези мигове — настаняват се в съзнанието ми и не си отиват.


	_Беше се облегнал на вратата на футболното игрище, пиян и пребит. И защо му трябваше да започва да се бие с тези момчета, и то точно по време на лагерния огън? О, да, защото Теса си тръгна със Зед, после Зед му затвори телефона, след като му съобщи с доста саркастичен тон, че Теса е в апартамента му. Това го пощури. А не беше редно да се ядосва за такова нещо, нали? Искаше да забрави за случилото се, да изключи. Предпочиташе да изпитва физическа болка, а не ревност._
	_Дали ще се изчука с него? Дали Зед щеше да спечели?_
	_И дали спечелването на облога имаше вече някакво значение? Дали изобщо беше заради облога? Хардин нямаше представа._
	_Линиите се бяха размили и Хардин нямаше обяснение какво и кога се бе случило, но имаше усещането, че нещо е станало и че това нещо е в него._
	_Когато Теса се приближи, той беше седнал на тревата и бършеше кръвта от лицето си. Зрението му беше замъглено, но нея виждаше ясно — ето този кристалночист образ помнеше от онази нощ._
	_Докато пътуваха към къщата на Кен, тя беше неспокойна, не я сдържаше на едно място, сякаш седеше до обезумяло животно. Гледаше напред и изведнъж попита: „Обичаш ли ме?“. Хардин беше изненадан, мамка му, колко беше изненадан. И напълно неподготвен да отговори на въпроса й. Вече й беше казал, че я обича, но после си взе думите обратно. И сега, луда както винаги, тя седеше до него и го питаше дали я обича, при положение че лицето му беше цялото подуто и кръвта шуртеше от устата му._
	_Разбира се, че я обичаше и кого се опитваше да заблуди, по дяволите? Той не й отговори веднага, но стана невъзможно да го държи в себе си. За негова изненада, думите излязоха сами: „Ти, ти си човекът, когото обичам най-много на света.“ Това беше истината, унизителна и неудобна. Обичаше я и знаеше, че от този миг животът му никога няма да бъде същият. Всичко щеше да се промени. След нея. Дори и да го напуснеше, дори и да се наложеше да живее без нея, пак нямаше да е същият. Тя го бе променила. Беше се превърнал в момчето с кръв по кокалчетата на ръцете, с раздрано лице и с необяснимото желание да бъде по-добър за нея._
	На следващия ден събрах намачканите страници, по които имаше следи от чаши от кафе, и сложих заглавие. _След._


	Не ми беше минавало през ума да я публикувам. Допреди няколко месеца, когато направих огромната грешка да я занеса на една от груповите терапии. Люк я грабна изпод стола ми, докато разказвах как съм подпалил къщата на майка ми и как съм я изравнил със земята. Думите едва излизаха от устата ми — мразя да говоря за това, но през цялото време се опитвах да не обръщам внимание на впитите в мен любопитни очи. Представях си, че Теса е там и се усмихва горо, че мога да говоря, да споделя най-черните си и недостойни постъпки с непознати хора, които бяха точно толкова побъркани, колкото бях и аз.
	Когато лекарят разпусна групата, не намерих папката под стола си и изпаднах в паника, но после я видях в ръцете на Люк.
	— Какво е това? — попита той, без да спира да чете.
	— Ако ме беше срещнал пред няколко месеца, сега щеше да си преглъщаш натрошените зъби — казах гневно и си прибрах папката.
	— Извинявай, човече, не съм много запознат със социалния етикет — усмихна се с неудобство Люк и в този момент разбрах, че мога да му се доверя.
	— Личи ти — отвърнах все така раздразнено и набутах страниците в папката.
	Той се засмя.
	— Ако ми кажеш какво е това, ще ти купя една безалкохолна бира в ресторанта на ъгъла.
	— Колко сме жалки. Двама алкохолици на терапия, които обсъждат бартер: безалкохолна бира в замяна на историята на един живот.
	Как стигнах дотук толкова млад? Но бях благодарен на Теса. Ако не беше тя, все още щях да се крия в мрака и нямаше да изляза оттам, докато не изгния.
	— Е, безалкохолната бира няма да те докара до положението да палиш къщи, а мен до това да обиждам и наранявам Качи.
	— Добре, безалкохолна е добре.
	Знаех, че Люк посещава лекаря повече с цел да оправи отношенията си с момичето си, но реших поне този път да не се проявявам като задник и да не го споменавам. Отидохме в ресторанта и аз си поръчах ужасно много храна, защото беше за негова сметка. Дадох му да прочете няколко страници.
	След двадесет минути трябваше да сложа край на това забавление. Ако му бях позволил, щеше да прочете всичко.
	— Това е изумително, човече. Това е… да, малко е изкривено, но тогава не си писал ти, а твоите демони.
	— Демони, а? — отвърнах. Изпих остатъка от бирата.
	— Да, демони. Когато си пиян, те са в теб, около теб, навсякъде. Някои от нещата, които прочетох, не са били писани от теб, а от демоните ти.
	Да, разбира се, че беше прав, но не можех да си представя как на рамото ми седи едно червено дяволче и ми диктува някои от напълно откачените неща, с които бях напълнил значителна част от папката.
	— Нали ще й го дадеш да го прочете, като го довършиш?
	— Не, никога няма да й дам да чете тоя боклук — потупах папката и се спомних колко се радваше Теса, когато започнах да я ползвам. В началото не я исках — бях свикнал със старата, но сега ми харесва, дори съм привързан към глупавата вещ.
	— Трябва да й дадеш да прочете, но махни онази част с безплодието й. Това е грешка.
	— Знам.
	Не го погледнах. Бях заковал очи в масата и се питах какво ме е прихванало дори да пиша за това.
	— Трябва да помислиш по въпроса какво можеш да направиш с тази книга. Не съм експерт по литература като Хенингсуей, но това, което прочетох е много, много добро.
	Реших да не го поправям заради грешно произнесеното име и се засмях.
	— Да я публикувам? Няма да стане.
	С това разговорът приключи. Но после започнах да ходя на интервюта за работа и се оказа, че всяко предложение ме отегчава до смърт. Всяко следващо интервю изглеждаше по-скучно и не намирах никакво предизвикателство. Освен това не можех да си представя да седя в някой лайнян офис от девет до пет.
	Исках да работя в издателския бизнес, наистина исках, но колкото повече мислех, толкова по-често препрочитах разбърканите си мисли и си спомнях. Исках… не, _имах нужда_ да направя нещо с това писание. То си седеше в папката и ме умоляваше да сторя нещо с него. Поне да опитам. И тогава ми скимна, че ако Теса го види, след като махна по-грубите моменти, ще й хареса. Много ще й хареса. И това се превърна в нова идея фикс.
	В началото бях крайно изненадан от начина, по който ме гледаха хората в издателските къщи: сякаш никога не са виждали човек, който е тръгнал да възстанови себе си по правилния път. Колкото и странно да звучи, направо полудяха по книгата. С помощта един познат, с когото бях работил във „Ванс“, изпратих по едно копие на имейла на всеки един потенциален издател. Очевидно са отминали времената, когато отиваш на място и носиш един вързоп ситно изписани листа.
	_Това е, това е големият ми жест, истинският, великият жест, който ще я накара да ме приеме обратно в живота си._ Така си мислех. Но тогава вярвах, че имам на разположение месеци, преди книгата да излезе, а през това време щях да продължа да й осигурявам пространството да си прави… каквото там е решила да прави в Ню Йорк. Но след всички планове се случи най-неочакваното.
	Не бива да седя тук. Моето новоизградено търпение има лимит и аз вече съм го достигнал. Не мога да понеса, не мога дори да допусна мисълта, че Теса се разхожда из тоя огромен град сама само защото ми е ядосана. Няма я от толкова време, а аз трябва да й обясня. Вземам последната страница на книгата, бутам я в джоба си и хуквам. Пускам едно съобщение на Ландън да остави отключено, ако се прибере или излезе.
	Не се налага да ходя много далеч, защото я намирам на стълбите пред сградата. Гледа напред, очите й са сухи и студени. Не ме забелязва. Едва когато сядам до нея, тя вдига глава и ме поглежда, но очите й са все така далечни. Взирам се дълго в нея и виждам как леко започват да омекват.
	— Трябва да поговорим.
	Тя кима, извръща поглед и чака обяснението ми.


>	Хардин

	— Трябва да поговорим — повтарям и я поглеждам. Заставям се да не я докосвам.
	— И аз така мисля — опитва се да се усмихне. Коленете й са мръсни и има червени следи.
	— Какво стана? Добре ли си? — питам. Ето как планът ми да не я докосвам излита през прозореца и вече разглеждам раната й. Тя се обръща към мен със зачервени очи и бузи.
	— Препънах се, това е.
	— Това не биваше да се случва.
	— Ти написа книга за _нас_ и се опитваш да я продадеш на издателите. Как така не е бивало да се случва? Как така не е било _умишлено?_
	— Не, искам да кажа… всичко това. Ти, аз, всичко. Не биваше да се случва.
	Въздухът е влажен и ми е невъзможно да намеря правилните думи. Оказва се прекалено трудно да говоря.
	— Тази година ми се стори като цял един живот. Научих толкова много за себе си, за живота и за това какъв _трябва да_ бъде. През цялото време съм имал това извратено виждане върху нещата. Мразех себе си, мразех и всички край мен.
	Тя мълчи и ме слуша, но потрепването на долната й устна ми подсказва, че полага максимални усилия да запази неутрално изражение.
	— Знам, че не ме разбираш. Много хора не ме разбират, но най-лошото чувство на този свят е омразата към самия себе си. И точно с нея трябваше да се справям и да се боря всеки ден. Но това не е извинение за всички лайна, които сътворих. Не биваше да се отнасям така с теб и ти беше напълно права, когато ме остави. Надявам се само да прочетеш книгата, преди да вземаш решение. Цялата книга. Не можеш да оцениш една книга, без да я прочетеш от първия до последния ред.
	— Не те виня, Хардин. Не се опитвам и да критикувам, но е странно как аз пак останах встрани от всичко. Не очаквах, по никакъв начин не ми е минало през ума и все още не мога да проумея какво се случва.
	Главата й се клати, сякаш иска да се отърси от мислите, които минават с бясна скорост зад тези прекрасни очи.
	— Знам, бебо, знам.
	Когато вземам ръката й в своята и увивам пръсти около нейните, лицето й се сгърчва от болка, защото по дланите й има ожулени кървави следи.
	— Добре ли си?
	Тя кима и ми позволява да прокарам пръст по раната.
	— Кой изобщо ще я прочете? Не мога да повярвам, че толкова много издатели я искат — казва, извръща глава и гледа преминаващите пред нас хора и коли. Градът продължава да живее забързания си живот. Светът се върти, независимо от нас.
	— Много хора — отвръщам. И това е истината.
	— Защо? Тя е толкова… различна любовна история. Прочетох само няколко откъса и знам, че е мрачна, тъмна.
	— Дори прокълнатите заслужават някой да прочете историята им, Тес.
	— Не си прокълнат, Хардин — казва тя, но съм сигурен, че все още има усещането, че съм я предал.
	Може би е права.
	— С надежда за изкупление… може би? Сигурно греша, сигурно хората обичат да четат за щастливи двойки, стандартни истории, клишета. Но от друга страна, има милиони хора, които не са съвършени, които са минали през всякакви лайна в живота си. Може би точно те ще я разберат, ще я харесат, защото вероятно ще видят себе си. И… по дяволите… някой пък може да научи нещо от моите грешки. И от твоите — добавя. Сега ме гледа в очите, сякаш съм повърнал думите върху стълбите. Виждам несигурността в нейните очи, а думите продължават да напират през устата ми.
	— Може би понякога не всичко е черно или бяло. И не всеки е перфектен. Правил съм огромни грешки, вършил съм грозни неща, причинявал съм ти какво ли не. И не само на теб, но и на други хора. Съжалявам за тези неща и никога няма дори да помисля отново да бъда виновен за такива вреди и такава болка. Но не това искам да кажа. Тази книга беше моят отдушник. Беше друга форма на терапия. Тя беше онова място, където можех да пиша каквото искам, да обличам в думи настроенията и чувствата си. Това съм аз и моят живот. А и не съм единственият, който е допускал грешки. Цяла книга, пълна с хора, които са грешали в избора и действията си. Ако някой ме критикува заради липсата на много светлина в историята ми, това е си за негова сметка. Не мога да задоволя всички и знам, че има много повече хора, Теса, хора като нас, които ще видят смисъла на тази книга, ще я почувстват и ще се радват, че се е намерил един, който да признае проблемите, с които трябва да се бори постоянно. Съвсем правдоподобно разказано, без захар и оцветители.
	Устните й се извиват нагоре, въздъхва и клати леко глава.
	— А ако не я харесат? А ако дори не си направят труда да я отворят? А ако я отворят, но ни намразят заради това, което пише в тази книга? Не съм готова за такава публичност. Не искам хората да говорят и да осъждат живота ми.
	— Ако не им хареса, да вървят на майната си. На кого му пука какво мислят такива хора? И бездруго няма да я дочетат или пък са знаели предварително, че няма да им хареса.
	— Това е просто… Не знам какво да мисля. Що за любовна история е това? — гласът й е несигурен, трепери.
	— Това е любовна история, в която има истински, реални проблеми. Шибани проблеми. Това е история за прошката, за безусловната любов, тя доказва колко много може да се промени човек, _наистина_ да се промени, ако положи усилия. Това е история, която потвърждава, че всичко е възможно, когато човек иска да подобри себе си. Тя доказва, че ако имаш на кого да се опреш, някой, който те обича и не се отказва от теб, можеш да намериш пътя към светлото, да излезеш от мрака. Това е история, която показва, че каквито и родители да си имал, с каквито и пристрастявания да е трябвало да се изправиш лице в лице, можеш да преодолееш всичко по пътя си и да станеш добър човек. Такава книга е _„След“._
	— _След_? — вдига брадичка и слага ръка над очите си, за да се предпази от слънцето.
	— Така се казва — отвръщам. Поглеждам встрани и изведнъж осъзнавам как може би й звучи името на книгата. — Става дума за моето велико пътешествие, _след като те срещнах_.
	— Каква част от книгата е посветена на лошото, Хардин? Защо не ми каза, защо просто не ми каза?
	— Не знам — казвам. Това е истината. — Не всичко е лошо, не е това, което си мислиш. Ти просто си прочела някоя страница, която те е наранила. А страниците, които не си видяла, там е истината и същността на историята. В тях пише колко те обичам. Как ми даде цел в живота. И как срещата ми с теб преди една година беше най-хубавото нещо, което се случи в живота ми. В тези страници, които още не си прочела, ще видиш смеха ни и битките ни, _нашите_ битки, когато сме били рамо до рамо.
	Тя скрива лице в ръцете си. Ядосана е.
	— Трябваше да ми кажеш, че пишеш това. Толкова много неща ми подсказваха, че е нещо такова. Как не се усетих, как не разбрах?
	Облягам се на стълбите.
	— Знам, че трябваше, но когато започнах да разбирам и да променям всичко, което вършех по грешния начин, вече исках да ти покажа перфектен, завършен вариант. Наистина съжалявам, Теса. Обичам те. Съжалявам, че разбра по този начин. Не съм имал намерение да те нараня или измамя. Съжалявам, че се почувства точно така. Не съм мъжът, когото остави, Тес. И ти го знаеш много добре.
	— Не знам какво да кажа — прошепва.
	— Просто я прочети. Прочети цялата книга, преди да ме съдиш и да вземеш решение. Това е всичко, за което те моля. Просто я прочети.
	Очите й се затварят. Обляга глава на рамото ми.
	— Ще я прочета.
	Въздухът започва да се връща в дробовете ми. Тежестта леко се вдига от гърдите ми, но знам, че по-голямата част от бремето ще остане там още дълго. Не мога да опиша облекчението си. Дори и да се опитам. Тя става и бърше разранените си колене.
	— Ще ти купя нещо от аптеката да ги намажеш.
	— Няма проблем, добре съм.
	— Кога ще спреш да се инатиш на всяка моя дума? — мъча се да разведря настроението. Получава се и тя леко се усмихва.
	— Никога.
	Теса става и се обръща да се прибере горе. Аз също се изправям. Искам да съм до нея, докато изчете целия роман, но знам, че не бива. Хващам се за малкото здрава логика, останала в съзнанието ми, и решавам да се разходя из мръсния град.
	— Чакай! — извиквам, когато Теса стига до входната врата. Бъркам в джоба си и вадя намачкания лист. — Прочети това най-накрая. Това е последната страница.
	Тя отваря листа, но аз се затичвам нагоре по стълбите, вземам по две стъпала наведнъж и слагам ръка върху страницата.
	— Моля те, не гледай края, преди да си прочела всичко останало — увещавам я.
	— Добре, няма — казва и се обръща да влезе вътре, а аз гледам как леко обръща глава към мен и ми се усмихва през рамо.
	Едно от най-големите ми желания в този живот е Теса да разбере, че е необикновен човек. Тя е един от малкото хора на този свят, които могат да прощават. Много хора биха определили това като слабост, но всъщност е точно обратното — това е сила. Тя е силна. Колко силен трябва да бъде човек, за да застане и да брани мъж, който презира себе си? Беше силна, когато ми доказваше, че не съм прокълнат, беше силна, когато ми показваше, че заслужавам да бъда обичан, въпреки че детството и младостта ми ме бяха убедили в обратното. Тя беше силна дори когато си тръгна от мен. И е силна заради това, че умее да обича безусловно.
	Теса е по-силна от повечето хора.
	Искам, надявам се да го знае.


>	Теса

	Влизам в апартамента и се опитвам да събера мислите си, които буквално фучат с бясна скорост в главата ми. Посягам към папката. Листата са пъхнати безразборно, без ред. Вдигам първата страница.
	_Дали думите му ще променят решението ми? Дали ще ме наранят?_ Не знам какво да очаквам, но трябва да го направя заради самата себе си. Трябва да прочета думите, да проумея чувствата му, да узная какво е ставало в съзнанието му през цялото това време, когато за мен беше невъзможно да разбера.
C>
	Точно тогава, точно в този миг той прозря шибаната истина, че иска да прекара дните си с нея, че животът му би бил празен и безсмислен без светлината, която Теса внасяше в него. Тя му даваше надежда. Тя го караше да се чувства така, сякаш е възможно — въпреки малката вероятност — да стане нещо повече от това, което е бил в миналото си.
C$
	Пускам страницата и започвам нова.
C>
	Беше живял само за себе си, но после всичко се обърна. Животът му стана нещо повече от събуждане и заспиване. Тя му даде всичко, от което той дори не подозираше, че се нуждае. Не можеше да повярва, че наистина казва тези грозни, противни, ужасяващи думи. Той самият беше противен. Нараняваше хората, които го обичаха, просто не можеше да спре да го прави. „Защо дори ме обичаш?“, питаше постоянно. „Защо някой би ме обикнал? Не го заслужавам.“ Това бяха мислите, които го преследваха. Колкото и да се опитваше да се отърве от тях, тези въпроси винаги се връщаха в съзнанието му.
	Искаше да изпие сълзите й, искаше да й каже колко съжалява, да й признае, че е една развалина, човешка развалина, но не беше способен дори на това. Той бе страхливец, повреден до такава степен, че нищо не можеше да го поправи. А когато се отнасяше с нея по този начин, се мразеше още повече.
	Звукът на нейния смях го извеждаше нагоре към един по-светъл свят. Този смях го хващаше за яката и го влачеше през облака от заблуда и самоомраза, който обвиваше съзнанието му и поразяваше мислите му. Не беше като баща си, не, не биваше да бъде като баща си. И когато тя го напусна, той реши, че грешките на родителите му никога повече няма да контролират живота му. Тогава заключи, че тази жена заслужава много повече от това, което й предлага един повреден, натрошен мъж. Ето защо направи всичко по силите си, за да й се реваншира.
C$
	Страница след страница мрачни, тежки признания. Чета. Сълзите ми се стичат по лицето и върху листовете, на които Хардин бе написал тази красива и объркана история.
C>
	Трябваше да й каже, трябваше да й каже колко съжалява за наглостта си да я замерва с думи, отнасящи се за деца, да й припомня. Той беше егоист, не мислеше за нейната болка, защото се страхуваше да си признае какво наистина иска, иска с цялото си сърце от живота си с нея. Не беше готов да й каже, че би била изключителна майка, че няма да бъде като жената, която я е отгледала. Не беше готов да й обещае, че ще се опита, ще положи всички усилия да й помогне да отгледат дете. Не беше готов да й признае колко се бои, че ще бъде ужасен баща, като своя собствен, че ще допусне неговите грешки. Не беше готов да признае, че се страхува от провала. Не знаеше думите, с които да й обясни, че се бои да не дойде ден, в който ще се върне пиян при децата си. Не желаеше те да бягат ужасени по стълбите и да се крият от него, както се бе крил той като дете.
	Искаше да се ожени за нея, искаше да прекара живота си с нея, да се потопи в нежността и добротата й, да се остави на тях. Не можеше да си представи живот без нея, затова се мъчеше да измисли начин да й каже, да й покаже, че наистина може да се промени и да я заслужи.
C$
	Времето тече. Стотици листа са пръснати по пода. Нямам представа колко часове са минали, не знам и колко сълзи изплаках, колко стона задуших или позволих да разтърсят тялото ми. Продължавам да чета и да отхвърлям страниците, макар и разбъркани, разпилени, а сърцето ми попива, поглъща всяко едно признание на момчето, което обичам, на единствения мъж — освен баща ми, когото съм обичала.
	Когато стигам до последната страница в купа, слънцето е вече на хоризонта и плавно потъва зад него.
	Очите ми бавно оглеждат пода и попадат на смачкан лист, оставен на масата до входната врата. Хардин каза, че това е последната страница, абсолютният финал на тази история, на нашата история. Опитвам се да се успокоя и внимателно я вземам. Ръцете ми треперят.
C>
	Той се надява, че един ден тя ще прочете това и ще разбере колко повреден е бил през цялото време. Не, не иска съжалението й. Не иска и прошка. Копнее само тя да види как е успяла да повлияе на живота му, как красивата непозната се превърна в линията на съдбата му и го направи такъв, какъвто е днес. Той се надява, че тези думи, колкото и да са груби на места, ще я накарат да се гордее със себе си, задето е измъкнала един грешник от последния кръг на ада и го е издигнала до небесата, позволила му е да изпита изумлението и чувството да си свободен от демоните на миналото.
	Той се моли, че тя ще прочете всяка една дума със сърцето си и че може би… може би… ще продължи да го обича след всичко, през което минаха. Надява се тя да си спомни защо го обикна, защо се бори така всеотдайно за него.
	И накрая, надява се той, че където и да се намира, когато прелиства тази книга, написана за нея, ще я чете с леко сърце, без гняв и че ще протегне обратно ръка към него. Дори това да отнеме години. Тя трябва да знае от какво се е отказала. Теса трябва да знае, че този мъж ще я обича и ще я чака до края на живота си, независимо че може и да реши да не се върне.
	Иска Теса да знае, че тя е била неговото избавление и че никога не би могъл да й се отплати за това, което направи за него, че я обича с цялата си душа и нищо и никой няма да промени това.
	Той иска да й напомни, че от каквото и да са направени душите им, неговата и нейната са еднакви.
	Техният любим роман го казва най-точно.
C$
	Събирам последните капки сила, останали в тялото и съзнанието ми, и прибирам разпръснатите листа от пода на апартамента.
	Последната страница остава в ръката ми.


>	Теса

	_Две години по-късно_
	— Изглеждаш зашеметяващо. Каква красива булка! — гука Карен.
	Кимам и се съгласявам с нея, след което поглеждам в огледалото и оправям презрамките на роклята си.
	— Направо ще си глътне езика. Не мога да повярвам колко бързо дойде този ден — усмихвам се и вкарвам още една фиба в гъстите й, прибрани и напръскани с лак кичури, които греят под осветлението в задната стаичка на църквата. Май съм сложила повече фиксаж в косата й.
	— А ако се спъна? А ако не дойде?
	Бъдещата съпруга на Ландън говори меко, но в същото време се усеща ужасното напрежение, сякаш гласните й струни ще откажат да работят всеки миг.
	— Ще дойде. Кен го докара в църквата рано сутринта — смее се Карен. — Ако се беше разколебал, мъжът ми щеше да ни предупреди.
	— Няма начин Ландън да не дойде — казвам уверено. Знам, защото лично избърсах сълзите му, докато ми показваше пръстена, който бе избрал за нея.
	— Надявам се да си права. Иначе ще се съм бясна — опитва се да се засмее, но дори смехът й е нервен и плах. Усмивката й е прекрасна въпреки стреса, някак успява да запази самообладание.
	Пръстите ми нежно минават по тъмните й къдрици, гледам красивото й лице в огледалото, нагласявам воала, ръката ми докосва голото й рамо. Кафявите й очи се пълнят със сълзи, хапе долната си устна.
	— Всичко ще е наред, обещавам.
	Сребристата материя на роклята ми грее на светлината. За кой ли път се възхищавам на всеки детайл зад кулисите на церемонията.
	— Не е ли прекалено рано? Събрахме се отново едва преди няколко месеца. Теса, не мислиш ли, че е прекалено рано?
	През последните две години станахме доста близки: мога да надуша тревогата й. Пръстите й треперят, докато закопчава ципа на роклята ми.
	— Не е рано — усмихвам се. — Толкова много неща преживяхте през последните години. Просто премисляш. А аз знам, че това не е полезно.
	— Притесняваш ли се, че ще го видиш? — пита ме и изучава лицето ми.
	_Да, ужасена съм. В паника съм._
	— Не, не сме се виждали само от няколко месеца.
	— Прекалено дълго време — казва Карен сякаш на себе си.
	Сърцето ми натежава, опитвам се да изтласкам болката, която неизменно идва при всеки разговор за него. Преглъщам думите, които можеше — а вероятно и трябваше — да кажа, и сменям темата.
	— Можеш ли да повярваш, че синът ти се жени днес?
	Думите ми моментално отместват вниманието от мен. Карен се усмихва и за пореден път очите й се пълнят със сълзи.
	— Гримът ми ще се размаже.
	Тя започва да попива сълзите под очите си, когато на вратата се чука.
	— Скъпа? — гласът на Кен е нежен и много внимателен. Съблекалнята на булката преди церемонията, пълна с разплакани и прекалено емоционални жени, не е най-безопасното място за един мъж. — Аби се събуди — обяснява бързо и отваря вратата, понесъл на ръце двегодишната им дъщеря. Кестенявата коса и светлокафявите очи на това дете са изумителни. — И не мога да намеря чантата с памперсите.
	— Тук е, до стола. Ще успееш ли да я нахраниш? Страхувам се, че ще плюе пюрето от грах по роклята ми — смее се Карен и протяга ръце да гушне детето си. — Много рано ни поникнаха зъбите.
	Момиченцето се усмихва и показва пълна си със зъбки уста.
	— Мама — вика детето и се хваща за презрамките на роклята й.
	Всеки път, когато чуя гласа на Аби, сърцето ми се топи от сладост.
	— Здравейте, госпожице Аби — мушкам с пръст бузката й и тя се смее.
	Красив, божествен звук. Правя се, че не забелязвам съчувствието е очите на Карен и бъдещата съпруга на Ландън.
	— Здрасти — казва Аби и заравя лице в рамото на майка си.
	— Готови ли сте? Имаме само десет минути, преди да започне музиката, а Ландън вече изпада в истерия — предупреждава Кен.
	— Но е добре, нали? Нали все още иска да се ожени за мен? — пита притеснената булка.
	Кен се усмихва. Около очите му се появяват щастливи бръчици.
	— Да, мило момиче, разбира се, че иска. Нервен е, стресиран е, но Хардин ми помага.
	Всички се засмиваме на абсурдността, съдържаща се в това изречение. Включително и аз. Булката върти очи и казва:
	— Ако Хардин помага на Ландън да се справи със стреса, по-добре отсега да отложа медения месец.
	— Най-добре да тръгваме. Ще дам на Аби нещо сухо да я държи сита до края на церемонията — казва Кен, целува жена си, взема детето от ръцете й и излиза от стаята.
	— Моля ви, не се тревожете за мен — казвам на двете жени. — Добре съм.
	Да, добре съм, нищо ми няма. _Добре съм._ И нищо й няма на тази връзка от разстояние с Хардин, то дори се оказва _ползотворно_ за нас. Въпреки че ми липсва всеки миг. Най-лошото в това да си _добре_ е, че си просто и само _добре_, че няма нищо общо с усещането да си щастлив.
	Да си _добре_ е едно такова сиво състояние: събуждаш се всеки ден, вършиш си задачите, понякога се усмихваш, дори се смееш от време на време, но не защото си радостен. Когато си _добре_, това изключва нетърпението, с което щастливите хора чакат всяка следваща секунда от живота си. Изключва също и това да вземаш, да гребеш с пълни шепи от живота. Повечето хора се примиряват с _„добре“_. Аз съм една от тях. Ние сме от хората, които сами се лъжем, че няма нищо лошо в това да си просто _добре_, но тайничко в себе си мразим сивотата на тази дума и прекарваме по-голямата част от времето си, надявайки се да излезем от състоянието, което означава да се чувстваме _добре_, но неживи.
	Той ми показа колко красив и пъстър може да бъде животът извън въпросното _„добре“_ и оттогава това кратко и изумително изживяване ми липсва до болка.
	Добре съм, наистина съм добре. От прекалено дълго време съм само _добре_, но се надявам, че ще дойде ден, в който ще мога да кажа: „Щастлива съм“.
	— Готова ли сте, госпожо Гибсън? — усмихвам се на щастливата жена пред мен.
	— Не. Но ще бъда, веднага щом го видя.


>	Хардин

	— Последна възможност да се откажеш? — казвам на Ландън и му помагам да си оправи вратовръзката.
	— Благодаря за офертата, задник — стреля бързо Ландън, бута ръцете ми настрани и продължава да се мъчи с шибаната вратовръзка. — Носил съм вратовръзка милион пъти, но единствено и само тази не иска да застане както трябва.
	Нервен е и му съчувствам… в известен смисъл.
	— Не слагай вратовръзка тогава.
	— Не мога да не сложа. Днес се женя!
	— Ето ти още една причина да не слагаш вратовръзка. Това е твоят ден и _ти_ си се изръсил за всички тези неща. Ако не искаш да носиш вратовръзка, просто махни шибаното нещо от врата си. Мамка му, ако аз бях късметлията, който се жени днес, онези навън щяха да са щастливи, ако изобщо реша да се появя по панталони. Може и без боксерки.
	Моят най-добър приятел се смее и продължава да усуква вратовръзката.
	— Слава богу, че не се жениш _ти_ тогава. Аз лично не искам да присъствам на спектакъла.
	— И двамата знаем, че никога няма да се оженя — поглеждам се в огледалото.
	— Може би — отвръща. Очите му намират моите в огледалото. — Добре ли си? Тя е тук. Баща ти я видя.
	_Не съм, мамка му, не съм добре._
	— Да, добре съм. Държиш се, сякаш не знам, че ще е тук. Нали е кума. Или сякаш не съм я виждал през последните две години. — Не я виждах достатъчно често, но тя имаше нужда от това разстояние между нас. — Как може да не е тук?
	Махам вратовръзката от врата си и му я подавам.
	— Ето. Сложи моята, понеже твоята не става за нищо.
	— Трябва да носиш вратовръзка. Как с костюм, пък без вратовръзка?
	— Много добре знаеш какъв късмет извади, че изобщо се съгласих да нося проклетото нещо — отвръщам и подръпвам тежката материя, в която ме напъхаха.
	Ландън затваря очи и въздъхва с облекчение, но в същото време и някак отчаяно.
	— Май си прав — усмихва се.
	— Благодаря. А няма ли и ти да ми благодариш, че съм поне облечен на сватбата ти?
	— Млъкни! — възкликва. Прокарва ръце по черния си костюм. — А ако се откаже? А ако не се появи изобщо?
	— Ще се появи.
	— А ако не се?
	— Ще се.
	— Луд ли съм, че се женя толкова скоро?
	— Да.
	— Е, благодаря, но нямаше нужда.
	— Да си луд понякога е по-добре, отколкото да си нормален.
	Той ме оглежда внимателно, сякаш иска да разбере нещо от изражението ми.
	— Ще се опиташ ли да поговориш с нея?
	— Да, разбира се.
	Пробвах да поговоря с нея на репетицията, но Карен и бъдещата булка се бяха залепили от двете й страни и не помръднаха. Изненадах се, че Теса помага с организацията на сватбата. Не знаех, че такива работи са й по сърце, но очевидно е доста добра.
	— Сега тя е щастлива. Не съвсем, но като цяло е добре — казвам.
	Нейното щастие е най-важното нещо в живота ми. И не само в моя. Без усмихнатата Теса светът не е същият. И аз знам това най-добре, защото пропилях една година да изсмуквам живота от нея и в същото време я карах да сияе. Да, объркано е и няма никаква логика в очите на останалите, но когато нещата опрат до тази жена, на мен никога не ми е пукало и няма да ми пука за околните.
	— Пет минути, момчета — предупреждава Кен от другата страна на вратата.
	Тази стая е малка и мирише на стара кожа и парафин, но това е сватбата на Ландън — ще се оплача по-късно. Може да отида да се ожаля направо на Кен. Предполагам, че той плаща за всичко, като се има предвид състоянието на родителите на булката и прочее.
	— Готово ли е лудото копеле? — питам Ландън.
	— Не, но ще бъда, когато я видя.


>	Теса

	— Къде е Робърт? — пита Карен и оглежда лицата на гостите. Усещам паниката в гласа й. — Тес, знаеш ли накъде побягна?
	Робърт беше взел детето, докато жените се гримираха и оправяха, но сега, малко преди церемонията, беше преотстъпил тази роля на родителите му и никакъв не се виждаше, а Карен нямаше как да държи детето и да помага в първата част на ритуала.
	— Пак ще му се обадя — казвам и се оглеждам. Аби се мята в ръцете на Карен, която вече започва да се плаши, че няма къде да остави малката.
	— О, чакай, ето го…
	Но не чувам останалата част на изречението й, защото вниманието ми е привлечено от гласа на Хардин, който излиза от дългия коридор вляво. Устата му се движи бавно и съблазнително, някак обло, както всеки друг път. В случая говори на Ландън. Косата му изглежда по-дълга, отколкото е на снимките, които видях наскоро. Да, чета всяко негово интервю, всяка статия за него. В някои имаше лъжа, в други — истина. Освен това може и да съм изпратила някой и друг груб мейл до блогъри, които бяха писали ужасни неща за него и за книгата му. За _нашата_ книга.
	Металното кръгче на устната му ме изненадва, макар да знаех, че пак го е сложил. Бях забравила колко хубаво стои металът на тази уста. Буквално съм пометена, зашеметена, без дъх и думи, запратена обратно във времето, в един свят, където воювах и загубих всички битки само за да си тръгна без единственото, за което се борих: без него.
	— Някой трябва да върви с Теса. Приятелят й не дойде — чувам отнякъде.
	При споменаването на името ми главата на Хардин рязко се обръща и фокусът му се измества. Очите му ме търсят половин секунда и веднага ме намират. Аз първа измествам поглед — взирам се в обувките си, които едва се виждат изпод дългата до земята рокля.
	— Кой ще върви с кумата тогава? — пита сестрата на булката. — Не, не мога да издържа на това напрежение — продължава да пъшка и негодува.
	Истината е, че аз съм направила много повече за сватбата, но от нейното мрънкане човек ще си помисли, че е свършила всичко сама.
	— Аз ще вървя с нея — казва Хардин с вдигната ръка.
	Изглежда толкова спокоен, толкова красив в костюм и без вратовръзка. Черното мастило на татуировките му се подава над бялата яка. Усещам как леко ме докосва за ръката. Премигвам няколко пъти. Снощи почти не си казахме нищо, а не сме и репетирали да вървим заедно, но кимам в съгласие и едва откъсвам очи от него.
	— Добре тогава — казва троснато сестрата. — Младоженецът до олтара, моля — пляска с ръце и подгонва напред Ландън, който успява нежно да стисне ръката ми, докато минава покрай мен.
	Цялата работа изисква само няколко секунди, дори по-малко. Не е толкова трудно. Ние сме приятели. Мога да го направя. Разбира се, че ще го сторя заради Ландън.
	Веднага след това започва следващата ми вътрешна битка: да не мисля как с Хардин вървим към олтара на нашата собствена сватба.
	Той застава до мен. Музиката започва. Гледа ме — усещам го, но не мога да събера сили да вдигна очи към него. На тези обувки не съм много по-ниска от него. Тялото му е толкова близо, че мога да усетя аромата на парфюма му.
	Малката църква е преобразувана в красиво, семпло кътче. Гостите са заели почти всички места и мълчат. Красиви цветя с ярки неонови цветове покриват старите дървени пейки, а между редовете са опънати бели драперии.
	— Не е ли прекалено крещящо? Мисля, че нещо в червено и бели лилии щеше да свърши работа — казва Хардин, което ме изумява, разбира се. Ръката му се увива около моята и онази надута сестра започва да маха като обезумяла да тръгваме по алеята.
	— Да, лилии. Би било разкошно. Това също е хубаво. За тях — казвам забързано и притеснено.
	— Твоят приятел, лекарят, и той се е накиприл — шегува се Хардин.
	Поглеждам го, но виждам само усмивката му. Нито следа от злоба или сарказъм по лицето му, само весело пламъче в бляскавите зелени очи. Лицето му е по-изсечено в сравнение с преди, очите му са по-дълбоки и по-открити.
	— Той _учи_ за лекар, все още не е истински лекар. И да… накиприл се е. Освен това много добре знаеш, че не ми е приятел, така че млъкни.
	През последните две години с Хардин сме водили този разговор десетки пъти. Робърт е приятел, константа в живота ми, но нищо повече. Един път се опитахме да излезем на среща, но нищо не се получи. Беше около година, след като намерих папката с книгата на Хардин в апартамента на Ландън. Истината е, че не бива да излизаш с никого, ако сърцето ти принадлежи на друг. Нищо не става, повярвай ми.
	— Как сте вие двамата? Вече една година ходиш с него, нали? — гласът му го издава: въпросът звучи прекалено емоционално, колкото и да се мъчи да го прикрие.
	— А ти и онази русата? Как се казваше? — питам. Тази алея се оказа много по-дълга, отколкото ми се струваше. — О, да, Елиза или нещо такова?
	— Ха-ха — смее се той.
	Обичам да му се подигравам заради онази пощуряла фенка, която започна да го преследва навсякъде. Знам, че не е спал с нея, но ми е хубаво да го подкачам всеки път, когато го видя.
	— Бебо, последната блондинка в леглото ми беше ти — усмихва се, а аз се препъвам и едва не падам по лице пред очите на всички, но той ме стиска здраво за лакътя и ме задържа.
	— Така ли?
	— Аха — отвръща спокойно и гледа право напред към олтара, където Ландън чака сам.
	— Пак си сложил халката на устната си — казвам, преди да съм се изложила още повече.
	Минаваме покрай майка ми, седнала тихичко до съпруга си Дейвид. Изглежда леко обезпокоена, но все пак не мога да не отсъдя една червена точка, задето се усмихна на двама ни, когато минахме покрай тях. Дейвид се навежда към нея, прошепва й нещо и тя пак се усмихва и кима.
	— Изглежда доста по-щастлива — вмята много тихо Хардин.
	Може би не е редно да говорим по време на това безкрайно ходене по алеята, но с Хардин сме печално известни, че правим неща, които по принцип не са приети. Липсваше ми толкова много, много повече, отколкото някога ще му покажа. През последните две години го видях едва шест пъти и след всяка среща ме болеше все повече и повече.
	— Наистина е по-щастлива. Благодарение на Дейвид.
	— Знам, майка ти вече ми каза — отвръща.
	Пак спирам на място. Хардин се усмихва и ме подканва да вървим напред.
	— Какво искаш да кажеш?
	— Говорих с майка ти няколко пъти. Мислех, че знаеш. — _Не, нямам никаква идея за какво говори._ — Миналия месец, когато излезе втората част на книгата, дойде на една презентация за автограф.
	_Моля?_
	— И какво каза майка ми? — гласът ми е прекалено висок и някои от гостите ни гледат с неодобрение.
	— После ще говорим за това. Обещах на Ландън да не провалям сватбата му.
	Стигаме до олтара, усмихва ми се, а аз се опитвам, наистина се опитвам да обърна цялото си внимание на най-добрия си приятел, но очите ми не искат да се откъснат от кума му.


>	Хардин

	Неофициалната част след церемонията е в най-приятната си фаза. Всички вече са се поотпуснали, тежките емоции са изживени, няколко чаши безплатно пиене вършат чудеса, както и храната, за която бяха платени безумни пари.
	Сватбата мина без никакъв проблем: младоженецът плака повече от булката, а аз се гордея, че успях да не гледам в Теса деветдесет и девет процента от времето. Само около деветдесет и пет. Чух някаква част от клетвите им, кълна се, чух ги. И това беше.
	Ако се съди от начина, по който Ландън е стиснал булката си и й говори нещо в ухото, а тя се смее с глас, мога да кажа, че сватбата мина добре.
	— За мен една сода, ако имате — поръчвам на жената зад бара.
	— С водка или с джин?
	— Само сода? Без алкохол.
	Тя ме гледа като гръмната и след малко пълни чашата ми с лед и газирана вода.
	— Ето къде си бил — чувам познат глас. Ванс е зад гърба ми. Бременната му жена е до него.
	— Мен ли си търсил през цялото време? — отбелязвам саркастично.
	— Не, не е — намесва се съпругата му и гали огромния си корем.
	— Добре ли си? Струва ми се, че това нещо може да повлече и двама ви надолу — казвам и поглеждам корема й, след което вдигам поглед към киселото й лице.
	— Това нещо тук е _моето_ бебе. Може да съм в деветия месец, но не ми пречи да те фрасна.
	Е, поне заядливостта й си е на мястото и в пълна изправност.
	— Ако можеш да се пресегнеш през корема си, разбира се — подкачам я, но тя веднага ми доказва колко греша и ме плясва по ръката.
	Бременна жена ми забива шамар насред сватба! Потърквам ръката си, сякаш наистина ме е заболяло, и се смея, когато Ванс ме нарича задник.
	— С Теса изглеждахте доста добре на онази алея — казва Ванс и повдига въпросително вежда. Оглеждам се из помещението, търсейки русата й коса и онази подмамваща към грях сатенена рокля.
	— Да, нямах намерение да участвам в други сватбени дейности, освен да кумувам, но не беше зле.
	— Онзи другият е вече тук — казва многозначително Ким. — Но не й е приятел, нали не си се хванал на тая въдица? Да, мотаят се заедно или нещо от сорта, но от хиляда километра личи, че са като първи братовчеди. Вие двамата сте нещо съвсем друго.
	— _Бяхме._
	Ким ми се усмихва лукаво и кима с глава към масата до бара. Теса е седнала там, сребърната й рокля блести под пулсиращите светлини. Гледа в мен. Не, гледа в Кимбърли. Не, гледа в мен.
	— Както вече казах, вие двамата _сте_ — смее се Кимбърли, а аз изпивам содата и си поръчвам втора.
	Стомахът ми се свива, извива, усуква. Държа се като дете и се опитвам да не гледам към момичето, което открадна сърцето ми преди толкова много месеци. Не само че го открадна, но по принцип пак тя го намери, защото никой преди нея не знаеше, че проклетото нещо съществува. Но Теса упорито продължаваше да копае, докато го изрови. Извади го и го задържа, скри го от света на мрака. Но го скри и от мен самия, докато дойде време да пожелая да се погрижа за сърцето си. Опита се да ми го върне преди две години, но сърцето ми отказа да я напусне, остана си при нея. И винаги ще си остане при нея, до нея, да я пази и тя да пази него.
	— Вие двамата сте най-твърдоглавите хора, които познавам — казва Ванс, докато поръчва вода за Кимбърли и вино за себе си. — Видя ли се с брат си?
	Оглеждам се из помещението и виждам Смит, който седи на една маса недалеч от Теса. Сам. Ванс ме моли да го попитам дали иска нещо за пиене. Детето е достатъчно голямо само да си поръча, но не ми се седи при господин Самодоволен и госпожа Непоносимо Самодоволна, затова отивам към празната маса и сядам до малкия си брат.
	— Оказа се прав — започва Смит.
	— Сега пък за какво? — питам. Облягам се на стола и се чудя как е възможно Теса и Ландън да твърдят, че сватбата е „малка и семпла“, при положение че са наслагали някакви проклети дантели дори на столовете.
	— За сватбите. Че са скучни — усмихва се Смит.
	Няколко зъба вече са му паднали и изглежда толкова чаровен за дете-гений, което не харесва повечето хора.
	— Трябваше да те накарам да заложим по някой долар — смея се и поглеждам скришом към Теса.
	Смит също я поглежда.
	— Красива е.
	— От години те предупреждавам за нея, дете, не си прави устата. Не ме карай да превръщам сватбата в погребение — подбутвам го нежно по рамото, а той ми пуска беззъбата си усмивка.
	Искам да отида до нейната маса и да избутам онзи недодялан лекар от стола му, та да седна до нея. Искам да й кажа колко красива изглежда и колко се гордея с високите й оценки в Нюйоркския университет. Искам да гледам как се успокоява, как се смее, искам да видя как усмивката й огрява цялата зала.
	— Ще ми направиш ли една услуга? — питам заговорнически.
	— Каква услуга?
	— Искам да отидеш и да заприказваш Теса.
	Смит се изчервява и веднага клати глава.
	— Няма да стане.
	— Хайде стига. Просто го направи.
	— Не.
	Упорито дете.
	— Нали знаеш онзи специален влак, който баща ти отказва да ти купи?
	— Да? — пита. Ето, интересът е събуден.
	— Ще ти го взема.
	— Подкупваш ме, за да ида да говоря с нея.
	— Съвсем правилно.
	Смит ме поглежда изпод вежди.
	— Кога ще го купиш?
	— Ако я накараш да танцува с теб, ще ти го купя следващата седмица.
	— За танц трябва да е утре.
	— Добре.
	Мамка му, прекалено е добър в преговорите. Поглежда към Теса и казва:
	— Договорихме се.
	Е, това мина лесно. Гледам го как върви към нея, виждам как Теса му се усмихва. Мамка му, тази усмивка дори от две маси разстояние секва дъха ми. Давам му тридесет секунди преднина, ставам от масата и тръгвам към нейната.
	Не обръщам никакво внимание на оня, дето се е настанил до нея. Сърцето ми попива радостта, с която грее лицето й, когато малкият се спира пред нея. Заставам до Смит и слагам ръце на раменете му:
	— Ето къде си бил.
	— Теса, ще танцуваш ли с мен? — пита брат ми.
	Тя е изненадана, неудобно й е, бузите й пламват, но аз я познавам достатъчно добре и съм сигурен, че няма да му откаже.
	— Разбира се — усмихва се тя, а _Как-му-беше-името_ става да й помогне да се изправи, сякаш Теса е инвалид. Или какво? Копелето се преструва на учтив.
	Гледам как Теса тръгва след Смит към дансинга и съм благодарен, че Ландън и жена му харесват бавни, лигави песни. Смит изглежда нещастен, а Теса е притеснена.
	— Как си? — пита Докторчето, докато и двамата гледаме една и съща жена.
	— Добре. Ти? — питам и аз. Трябва да съм любезен с това лайно, защото именно той излиза с жената, която ще обичам, докато умра.
	— Добре съм. Втора година в Медицинския.
	— То не останало. Още само десет?
	Опитвам се да съм мил и се смея. Все пак човекът има чувства към нея. Извинявам се и крача към Смит и Теса. Тя ме вижда първа, гледа ме в очите и застива.
	— Мога ли да ти взема дамата за малко? — питам и дърпам назад Смит за ризата, преди някой от двамата да ми е отказал.
	Ръцете ми веднага са на кръста й. Започвам да танцувам, но съм като парализиран от сензационното усещане — да чувствам тялото й под пръстите си. Толкова много време мина, откакто я прегърнах за последно. Беше дошла в Чикаго за сватба на приятелка, но не ме покани да я придружа. Отиде сама, но се видяхме след вечерята. Беше хубаво. Тя изпи чаша вино и изядохме огромни количества сладолед с шоколадови пръчици. После ме покани да ида с нея в хотела за по едно питие — вино за нея, сода за мен, правихме любов на пода в хотелската стая и заспахме там.
	— Реших да те спася от този танц със Смит, понеже е малко нисичък — изричам, след като успявам да си извадя главата от задника.
	— Той ми каза, че си го подкупил — усмихва се тя и клати глава.
	— Този малък мизерник — отвръщам. Отправям убийствен поглед към предателя, който пак си сяда сам на масата.
	— Доста сте се сближили от последния път, когато ви видях заедно — казва с открито възхищение и радост, а аз започвам да се изчервявам като жена и най-лошото е, че не мога да го контролирам.
	— Да, предполагам.
	Ръцете й се увиват по-здраво около раменете ми. Въздъхвам от облекчение и знам, че тя чува въздишката ми.
	— Изглеждаш много добре — отбелязва. Гледа в устата ми, наблюдава устните ми. Да, сложих си пиърсинга няколко дни след като тя си тръгна от Чикаго.
	— Добре? Не знам дали „добре“ е хубава дума — добавям. Притискам я до себе си. И тя ми позволява?
	— Много добре. Красив. Секси — отговаря. Последната дума сякаш се препъва в устните й и пада, без да може да я спре навреме. Очите й се разширяват от изумление, захапва долната си устна.
	— Ти си най-съблазнителната жена в тази зала. Винаги си била, където й да влезеш — казвам. Теса навежда глава и се опитва да скрие лицето си зад големите руси къдрици. — Не се крий от мен — прошепвам тихо.
	Думите са ми до болка познати. Изпитвам силна носталгия по времената, когато можех да й ги кажа при други обстоятелства, а по изражението й разбирам, че тя мисли за същото. Може би затова веднага сменя темата на разговора.
	— Кога излиза следващата ти книга?
	— Другия месец. Прочете ли я? Пратих ти едно от първите копия.
	— Да, прочетох я — отвръща. Притискам я по-плътно до гърдите си. — Прочела съм всичките, не помниш ли.
	— И какво мислиш?
	Песента свършва и от колоните се разнася женски глас. Споглеждаме се.
	— Тази песен? — засмива Теса. — Разбира се, че ще пуснат точно тази песен.
	Прибирам един паднал над очите й кичур и тя бавно примигва.
	— Толкова съм щастлива за теб, Хардин. Ти си невероятно добър писател, истински воин в битката с алкохола и самоунищожението. Четох интервюто ти в „Таймс“ за онова дете, което било малтретирано в дома си. — Очите й се пълнят със сълзи. Сигурен съм, че ако се разплаче, ще се прекърша и целият ми самоконтрол ще отиде по дяволите.
	— Не съм направил кой знае какво — отвръщам. Щастлив съм, че е горда с мен, но съм и виновен заради това, което й се е струпало. — Никога не съм очаквал, че ще се случи нещо подобно. Трябва да знаеш и да ми повярваш. Не съм искал да се чувстваш неудобно от цялата тази публичност, която ти навлякох на главата с книгата.
	Казвал съм й го толкова много пъти, но тя винаги има един-единствен отговор.
	— Не се тревожи за това. Не беше кой знае колко зле. Сам знаеш на колко много хора помогна с тази книга, колко много хора я обичат. Сред тях съм и аз — добавя. Изчервява се и аз, мамка му, и аз се червя като нея.
	— Това трябваше да е нашата сватба — изричам, без да мисля. Краката й се заковават на място, блясъкът изчезва от красивото й лице.
	— Хардин — казва предупредително.
	— Тереза — отговарям със същия тон. Не се шегувам и тя го знае. — Просто мислех, че тази последна страница ще промени решението ти. Наистина. Толкова се надявах.
	— Моля за внимание — крещи сестрата на булката в микрофона.
	Тази жена може да докара човек до лудост. Застанала е на сцената, но едва я виждам, защото е ниска. Ниска и зла.
	— Трябва да се приготвя за речта си — негодувам и прокарвам ръка през косата си.
	— Ще изнасяш реч?
	Теса тръгва с мен към официалната маса на младоженеца и младоженката. Май забрави за Докторчето, а аз не съм този, който ще й припомни.
	— Нали съм кум. Помниш тази подробност, нали?
	— Знам.
	После ме удря лекичко в рамото, а аз хващам китката й, обръщам я с намерението да целуна меката й кожа, но забелязвам малко черно кръгче. Татуировка? Не мога да се съвзема от изненадата.
	— Какво е това, по дяволите? — вдигам китката й към лицето си.
	— На двадесет и първия си рожден ден изгубих бас — смее се тя.
	— Направила си татуировка на усмихнато личице. На емотикон?
	Не мога да спра напушилия ме смях. Това нещо е толкова смешно, толкова зле направено, но изведнъж ми се приисква да съм бил там, с нея, и да гледам как я татуират. И да бях поканен на рождения й ден.
	— Да, както виждаш — кима гордо и прокарва пръст по индигото.
	— Имаш ли и други? — питам. Надявам се да не си е правила повече.
	— Разбира се, че не. Само тази.
	— Хардин — вика ниската, но аз решавам все пак да целуна китката на Теса, която веднага дърпа ръката си. Надявам се, че не от отвращение, а от шока.
	Тръгвам към сцената. Ландън и жена му седят на предната маса. Ръката му е увита около кръста й, дланите й са върху неговите. Младоженци. Нямам търпение да седна и да ги погледам след една година, когато ще кроят планове кой как да заколи другия. Със зъби. Но пък може при тях да не е така.
	Вземам микрофона.
	— Здравейте — гласът ми звучи странно и от изражението на Ландън знам, че очаква номера с голямо нетърпение. Да се посмее, разбира се. — Не обичам да говоря пред много хора. Мамка му, та аз не обичам дори да съм сред хора, така че няма да приказвам дълго. И бездруго повечето от вас са или пияни, или отегчени до смърт, затова, ако не ви се слуша, не сте задължени да го правите.
	— Давай по същество — смее се жената на Ландън и вдига чаша шампанско.
	Ландън веднага бърза да се съгласи с нея и аз им показвам среден пред всички.
	Теса се смее и покрива устата си с ръка.
	— Ето, дори съм си написал, за да не забравя какво искам да кажа — вмятам, изваждам намачкана салфетка от джоба си и я разгъвам. — В началото, когато се запознах с Ландън, го мразех от сърце и душа. — Всички се смеят, понеже си мислят, че се шегувам, но не е шега. Мразех го, защото мразех себе си. — Той имаше всичко, което аз нямах, а исках от живота: семейство, приятелка, планове за бъдещето. — Поглеждам го, а той се усмихва и отпива от шампанското си. — Но през годините станахме приятели, семейство. Той ме научи как да бъда истински мъж, особено през последните две години, по време на битките и трудностите, през които тези двамата тук трябваше да преминат. — Усмихвам им се, та да ги уверя, че няма да стигам дотам, че да говоря за депресиращи неща. — И сега в заключение… Благодаря ти, Ландън, че си честен човек и че ми сритваше задника, когато имах нужда точно от това. Всъщност по един доста изкривен, доста нетипичен начин исках да бъда като теб. Знай, че заслужаваш да бъдеш щастлив, да се ожениш за любовта на живота си, независимо че спретнахте тази сватба прекалено бързо след бурята. — Хората пак се смеят. — Човек не разбира какво означава щастието да прекараш живота си с другата половинка на душата си, докато не дойде време, когато проумяваш, че има и вариант да загубиш тази половинка завинаги.
	Оставям микрофона на масата и забелязвам как една сребърна рокля разбутва хората и бяга към банята. Скачам от сцената и хуквам след своето момиче, докато хората пият в моя чест. Стигам до Теса в мига, в който отваря вратата на дамската тоалетна. Влиза вътре, но аз дори не се оглеждам: следвам я веднага.
	Тя се е облегнала на мивката и гледа в огледалото. Очите й са червени, по бузите й капят сълзи и когато разбира, че съм там, се обръща към мен.
	— Не може да говориш за нас така пред хората. Не можеш да говориш за душите ни — последните думи звучат отчаяно, като скимтене на ранено малко кученце.
	— Защо не?
	— Защото… — започва. Не намираш обяснение, нали?
	— Защото знаеш, че съм прав?
	— Защото не можеш пред всички да го изкарваш на показ. Правиш го и във всяко интервю — добавя. Съвзела се е вече и е с ръце на кръста.
	— Опитвам се да привлека вниманието ти — отвръщам. Правя крачка към нея. Ноздрите й са разширени, диша като ламя, всеки миг ще започне да тропа с крака като ядосано дете.
	— Побъркваш ме — гласът й омеква.
	— Да, да, знам — казвам. Протягам ръка към нейната. — Ела тук.
	Тя тръгва към разтворените ми обятия, прегръщам я. Когато я притисна така… е по-хубаво дори и от най-добрия секс, който сме правили. Просто да е до мен, да я имам в ръцете си, да я подържа, да усетя, че все още мога да я привлека като преди. Ето това ме прави най-щастливото копеле на света.
	— Толкова много ми липсваше — изричам в косата й. Ръцете й се плъзгат по раменете ми, свлича надолу скъпото грозно сако и го пуска на пода. — Сигурна ли си? — питам, сложил длани върху бузите й.
	— С теб винаги съм сигурна.
	Устните й се залепват за моите. Знам колко е крехка, ранима, но усещам и сладкото облекчение в треперещите й устни и бавното, дълбоко дишане. Правя крачка назад и ръцете й се откъсват от колана ми. Гледа ме с разочарование.
	— Само ще залостя вратата — бързам да обясня.
	Слава богу, че има толкова много столове. Може би защото жените обичат да седят и да си говорят в тоалетната. Придърпвам два и блокирам вратата, за да не влезе някой.
	— Наистина ли ще го направим? — пита Теса, докато вдигам дългата й рокля на кръста.
	— А ти защо си изненадана? — смея се в устните й.
	Устата й има вкус на… у дома, а аз бях далеч от дома толкова дълго време. Сам, самотен, в Чикаго. През последните години ми бяха подхвърлени няколко малки дози от лекарството „Теса“.
	— Не, не съм — отвръща, пръстите й бързо разкопчават панталоните ми, стиска пениса ми, а аз не мога да спра стона си.
	Колко много време, _дяволски много_ време без нея.
	— Кога за последно…
	— С теб в Чикаго — отговарям бързо. — А ти?
	— И аз така.
	Поглеждам я в очите и знам, че ми казва истината. Очите на Теса са сиво-сините извори на истината.
	— Вярно ли? — питам за всеки случай, макар че Теса е като отворена книга.
	— Да, вярно е. Никой друг. Само ти.
	Тя бърза да събуе боксерките ми, а аз я вдигам на плота и веднага разтварям краката й с две ръце.
	— Мамка му — едва не получавам удар, когато виждам, че няма бельо.
	Тя се изчервява и бърза да обясни:
	— Много личаха през роклята.
	— Ще ме убиеш, честно.
	Твърд съм като камък. Двете й ръце се движат по пениса ми.
	— Трябва да бързаме — простенва тя отчаяно.
	Мокра е. Не се бавя — веднага вкарвам пръст между краката й и галя клитора й. Главата й се обляга на огледалото, а краката й се разтварят по-широко.
	— Презерватив? — питам.
	Ясно е, че не мога дори да мисля. Когато не отговаря, вкарвам пръст в нея и увивам език около нейния. Всяка целувка е признание от моя страна: _Обичам те._ Опитвам се да й покажа: _Имам нужда от теб._ Засмуквам долната й устна: _Не мога да те изгубя отново._ Тласкам в нея и простенваме заедно.
	— Толкова си тясна.
	Ще свърша след секунди — сигурен съм — и ще се изложа пред Теса. Но вече не става дума само за сексуално удовлетворение. Става дума за това да й докажа, че аз и тя сме предопределени един за друг и че краят е ясен и неизбежен. Ние сме сила, която никой не може да разбере и с която никой не може да се пребори. Ние си принадлежим взаимно. И това никой не може да го отрече.
	— Господи — стене. Ноктите й се забиват в гърба ми, докато влизам отново в нея и този път я изпълвам докрай. — Хардин — шепти и скимти в шията ми, топлият й дъх облъхва кожата ми.
	Усещам оргазма си. Прекалено рано, прекалено бързо. Слагам ръка на гърба й и я придърпвам по-близо до мен, повдигам я леко и така достигам още по-дълбоко в нея. Другата ми ръка е на гърдата й — мачкам я и я стискам. Тя измъква гърдите си от роклята и сега мога да захапя зърната й, да ги смуча. Свършвам, докато простенвам името й, отново и отново.
	Продължавам да дразня клитора й и все още тласкам в нея. Движенията на бедрата й и звуците от съприкосновението на телата ни са достатъчни да ме възбудят веднага. Тялото й се движи по мен, сякаш ме провъзгласява за своя собствена територия. Притежава ме, напълно. Физически и емоционално.
	— Обичам те — прошепва, докато свършва.
	Гласът й е напрегнат, изгубена е в мен, но точно това е мястото, където винаги мога да я намеря. Оргазмът й е много дълъг, безкраен, а аз съм щастлив, че мога да й го дам.
	Тялото й се обляга на моето, главата й е на гърдите ми, опитва се да успокои дишането си.
	— Последното го чух — казвам и целувам челото й, а тя ме дарява с най-сладката си усмивка.
	— Какъв хаос — прошепва и ме поглежда в очите.
	— Безспорно това е най-красивият, божествен хаос.
	— Не започвай да ми се изказваш като писател точно сега — шегува се, все още задъхана.
	— Не се дърпай. Знам, че съм ти липсвал.
	— Да, да — казва и увива ръце около кръста ми, а аз махам падналите върху лицето й кичури.
	Щастлив съм, мамка му, в екстаз съм, че най-сетне е в ръцете ми, — радостна, доволна, усмихната, смее се дори — и няма да разваля този момент. Научих се (по трудния начин), че животът не е битка. Не се налага да е битка, невинаги. Понякога ти се падат кофти карти, правиш гафове, но винаги има надежда. Винаги има утре, винаги има начин да се реваншираш на хората, които си наранил, за грешките, които си допуснал. И винаги има поне един човек, който ще те обича дори когато си мислиш, че си съвсем сам, че летиш безтегловно и няма какво да очакваш… освен следващото си разочарование. Винаги идва нещо по-добро. Много е трудно да се види, особено в началото, но е там.
	Теса беше там. Под самопрезрението ми, под всички глупости. Теса беше там — под алкохола и наркотиците, под самосъжалението и грешните решения. Тя беше там и по време на трудното катерене нагоре. Дори когато ме напусна, тя все още беше там и ми помагаше да вървя.
	Никога не загубих надежда, защото Теса _е_ моята надежда. Винаги е била и винаги ще бъде.
	— Ще останеш ли с мен тази нощ. Можем да тръгнем и утре. Просто остани с мен — умолявам.
	Тя прибира гърдите си в сутиена, бузите й са червени, гримът й се е размазал.
	— Мога ли да кажа нещо?
	— Откога питаш? — докосвам нослето й с пръст.
	— Прав си — усмихва се. — Исках да кажа, че това, което ме вбесяваше, беше, че не се постара повече.
	— Постарах се, но…
	Тя вдига пръст да ме прекъсне.
	— Да, не ми харесваше, че не положи по-големи усилия, но е нечестно дори да си го мисля, камо ли да го казвам на глас, защото _аз_ бях тази, която се отдръпна от теб, _аз_ те изоставих. Натисках, натисках, исках, притисках те, настоявах и очаквах прекалено много от теб, желаех невъзможното. И бях толкова ядосана за книгата и заради цялата тази публичност, която ми дойде много и от която нямах нужда. И после се оставих на това чувство да ръководи решенията и мислите ми. Имах усещането, че не е редно да ти простя, че не мога да ти простя заради мнението на другите. Но сега съм бясна на себе си, защото си позволих да слушам онази ядосана Теса, която винаги се влияе от мнението на хората. Но защо съм го правила… не знам, защото наистина не ми пука за околните, не ме интересува какво казват за нас, за мен, за теб. Вълнува ме мнението само на хората, които мислят за мен, подкрепят ме и ме обичат. Просто исках да кажа, че съжалявам. Съжалявам, че послушах гласове, за които дори няма място в главата ми.
	Стоя пред нея и мълча. Не го очаквах. Не очаквах такъв развой. Дойдох с надеждата поне да ми се усмихне, да мога да я докосна. И нищо повече.
	— Не знам какво да кажа.
	— Че ми прощаваш? — прошепва притеснено.
	— Разбира се, че ти прощавам — смея се. _Луда ли е?_ Разбира се, че й прощавам. — А ти прощаваш ли ми? За всичко? Или поне за по-голямата част от глупостите?
	— Да — кима и хваща ръката ми.
	— Сега вече наистина не знам какво да кажа — отвръщам. Прокарвам ръка през косата й.
	— Че все още искаш да се ожениш за мен?
	Очите й са широко отворени, а моите… едва не изскачат от очните ябълки.
	— Какво?
	— Чу ме — изчервява се.
	— Да се оженя за теб? Та ти ме мразеше допреди десет минути. — Тази жена наистина ще ми докара ранна смърт.
	— Всъщност преди десет минути правихме секс.
	— Имаш предвид, че говориш сериозно? Че наистина искаш да се оженим?
	Не мога да повярвам, че го казва. Няма начин. Може би не чувам добре?
	— Пила ли си? — питам. Мъча се да си спомня дали усетих алкохол в дъха й.
	— Не, пих една чаша шампанско преди час, не съм пияна, а съм уморена да се боря срещу това. Ние сме обречени, краят е неизбежен, помниш ли? — цитира собствените ми думи с ужасен английски акцент. Целувам я, за да я накарам да млъкне.
	— Ние сме най-неромантичната двойка на света, но ти го знаеш, нали? — казвам. Езикът ми минава по меките й устни.
	— Романтиката е надценена, реализмът е подценен — цитира от последната ми книга.
	Обичам я, мамка му, обичам тази жена, обичам я толкова много.
	— Ще се омъжиш за мен? Наистина? Ще го направиш наистина?
	— Не днес, но със сигурност ще го обмисля — отвръща. Скача от плота и нагласява роклята си.
	— Знам, че ще си помислиш — усмихвам се и оправям костюма си, опитвайки се да разбера какво се случва в тази тоалетна. Теса май има намерение да се съгласи да се омъжи за мен. Мили боже!
	— Вегас. Да заминем за Вегас. Сега — бъркам в джоба и вадя ключовете на колата.
	— Няма начин. Няма да се омъжа във Вегас. Луд ли си?
	— И двамата сме луди. На кого му пука?
	— Не става, Хардин.
	— Защо не? — умолявам я и слагам длани около лицето й.
	— Вегас е на петнадесет часа път с кола — изрича. Поглежда ме, после се поглежда в огледалото.
	— Не смяташ ли, че петнадесет часа път е предостатъчно време да си помислиш? — казвам шеговито и махам столовете от вратата.
	— Може би си прав.


>	Хардин

	Пътуването до Вегас беше безкрайно. През първите два часа обмисляхме сценарии за перфектната сватба във Вегас. Теса си играеше с косата си, гледаше замечтано, а когато очите й срещнеха моите, съзирах в тях такова щастие, каквото не бях виждал от толкова много време.
	— Странно е колко лесно можеш да се ожениш във Вегас, ей така, в последната минута. В стила на Рос и Рейчъл — каза, заравяйки лице в телефона.
	— Проверяваш в Гугъл, нали? — попитах и сложих ръка на бедрото й.
	Някъде из Айдахо спряхме да хапнем и да налеем бензин във взетата под наем кола. Теса беше почти заспала, очите й се затваряха, тялото й се навеждаше напред, но тя упорито се опитваше да се бори със съня. Потупах я нежно по рамото.
	— Вече сме във Вегас? — пошегува се тя, макар да знаеше, че сме едва на половината път.
	Излязохме от колата и аз тръгнах след нея към тоалетната. Винаги съм харесвал такива бензиностанции — навсякъде има осветление. Именно затова паркингът е винаги пълен. Просто хората знаят, че на такива места вероятността да те убият или оберат е по-малка.
	Когато излязох от тоалетната, Теса вече беше напълнила ръцете си с всякакви боклуци — чипс, шоколади, прекалено много енергийни напитки.
	Стоях и просто я наблюдавах. След няколко часа тази жена щеше да бъде моя съпруга. Моя. Съпруга. След всичко, през което минахме, след скандалите и разделите, след споровете „за“ и „против“ брака, за който нито аз, нито тя вярвахме, че някога ще намери място в живота ни, сега бяхме на път за Вегас, за да се оженим, да узаконим връзката си. На двадесет и три години щях да стана съпруг. Съпруг на Теса. Нищо не можеше да ме направи по-щастлив.
	Да, знам, че съм гадно копеле, че се държах като лайно години наред, но аз получавах своя щастлив край с Теса. Тя щеше да е усмихната, щяхме да се гледаме в очите, докато вървим към служителя, който ще се напъва да заприлича на Елвис пред малкия олтар във Вегас.
	— Погледни колко много неща има — подбутна ме с лакът в ребрата и ми посочи огромната купчина храна и напитки в малките й ръце.
	Беше облечена в онези панталонки. Да, същите, за йога. И суитшърт. Така пътуваше за мястото на сватбата ни. Каза, че ще си смени дрехите, когато стигнем и се настаним в хотел, но нямаше да е облечена в булчинска рокля, както винаги съм си я представял.
	— Не си ли разочарована, че няма да си в бяла рокля? — попитах.
	Очите й се разшириха за секунда, после поклати глава.
	— Това откъде го измисли?
	— Просто се питах дали не ти е неприятно, че няма да имаш такава сватба, каквато искат всички жени. Без букет и каквото там друго се носи на сватби.
	Тя ми подаде някакъв плик с царевични пръчици. Край нас мина един възрастен човек и й се усмихна. После ме погледа и бързо отмести очи.
	— Цветя? Сериозно ли говориш? — каза с недоумение, завъртя очи и тръгна напред, а аз я последвах. Едва не се препънах в едно прохождащо бебе, което стискаше майка си за ръка.
	— Ами Ландън? Майка ти и Дейвид? Не искаш ли да са там?
	Тя се обърна и май едва сега започна да се сеща. По пътя бяхме прекалено ентусиазирани и развълнувани, за да помислим за тези неща. Забравихме за реалността.
	— О! — въздъхна и бавно тръгнахме към касата. Знаех какво си мисли: Ландън и майка й трябваше да са там. Просто без тях не можеше да стане. Ами Карен? Карен щеше да е съсипана, задето не е могла да види как Теса става моя съпруга.
	Платихме… е, аз настоях да платя, но тя се озъби, скара ми се и й позволих.
	— Все още ли искаш да отидем? Кажи ми истината, бебо. Можем да изчакаме — предложих, докато закопчавах колана си.
	Тя извади плик с портокалови пръчици и наблъска една шепа в устата си.
	— Да, искам.
	Но не беше правилно. Вярвах, че иска да се омъжи за мен. И само аз знам как копнея да прекарам живота си с нея, но не желаех да започваме така. Исках семействата ни да са там, исках малкият ми брат и Аби да присъстват, да вървят по алеята и да мятат цветя и ориз… и не знам още какво друго правят децата на сватбите. Видях как очите й греят, когато гордо ми разказваше как помагала за сватбата на Ландън. Исках всичко да бъде съвършено. За моята Теса.
	Тридесет минути след като заспа, аз обърнах колата и подкарах назад към къщата на Кен.
	Когато Теса се събуди, беше изненадана, но не ми се разсърди. Разкопча колана си и седна в скута ми, целуна ме и прокара пръсти по лицето ми.
	— Господи, колко те обичам, Хардин — каза, заравяйки лице в шията ми.
	Останахме в колата още час. Гушках я и й казах, че искам Смит да мята ориз на сватбата ни. Дори й обясних как ще го хвърля — много прецизно, зърно по зърно.
	Теса се смя от сърце.


>	Теса

	_Две години по-късно_

	В деня на завършването ми на колежа бях толкова горда със себе си. Във всеки един аспект от живота си преливах от щастие. С една малка подробност — не исках да работя в книгоиздаването. Да, Тереза Янг, вманиачена в планирането на всеки детайл от живота си, промени решението си някъде около средата на обучението си в колежа.
	Започна се, когато съпругата на Ландън отказа да плати на агенция да организират сватбата й. Беше категорична, че няма да наеме човек, който да й планира тържеството, и макар да нямаше никаква представа как се прави, Ландън й помагаше. Той беше идеалният годеник: четеше списания, стоеше до късно през нощта, изпускаше лекции, за да пробва различни видове торти. Два пъти.
	Обожавах това чувство за отговорност, когато допринасях за удобството на толкова много хора, както и за щастието на Ландън. Това беше моята специалност — да планирам и да помагам на другите. По време на сватбата си мислех, че бих се радвала, ако мога да го правя по-често. Като хоби. Но с течение на времето започнах да посещавам все повече булчински експозиции, да ходя на инструктажи и така, без да се усетя, вече планирах сватбата на Ванс и Кимбърли.
	Запазих работата си във „Ванс Пъблишинг“ в Ню Йорк, защото парите ми трябваха. Хардин се премести при мен, но категорично му отказах да плаща повече от половината сметки, докато реша какво искам да правя с живота си, защото въпреки гордостта ми, че завършвам колеж, не исках да работя в литературната сфера. Винаги съм обичала да чета, винаги ще обичам да чета, книгите са в душата ми, но просто реших, че не желая да работя това. Просто така.
	Хардин не спираше да ми се подиграва, защото винаги съм била толкова сигурна относно бъдещата си кариера и правилността на избора ми на професия. Но с годините помъдрях и осъзнах, че когато се записах във Вашингтонския колеж, не знаех коя съм, не познавах себе си. Как така хората очакват да избереш какво искаш да правиш до края на живота си, когато си едва в _началото_ му?
	Ландън вече работеше като учител на петокласници в Бруклин. Четирите книги на Хардин бяха бестселъри на „Ню Йорк Таймс“, а аз все още не знаех какво искам, все още се опитвах да намеря своята пътечка, но това не ми пречеше. Не желаех да бързам. Трябваше да обмисля добре всичко, държах да направя избор, който ще ми донесе щастие. За първи път в живота си поставях моето лично щастие над това на другите и усещането беше велико.
	Гледах отражението си в огледалото. Толкова пъти през изминалите четири години не бях дори сигурна, че ще успея да завърша.
	Хардин пляскаше и подсвиркваше, а майка ми плачеше. Дори седяха един до друг.
	Майка ми влезе в банята и застана до мен.
	— Толкова се гордея с теб, Теса.
	Беше облякла официална дълга рокля, която не бе особено подходяща за церемония по връчване на дипломи, но тя искаше — както винаги — да впечатли всички. Русата й коса беше навита, всеки кичур подреден, напръскана с лак за коса, а ноктите й бяха боядисани в тон с тогата и шапката ми. Малко повече от нужното, но тя наистина беше горда и не исках да й развалям деня. Тя ме е отгледала така, че да успявам в живота, и сега когато вече наистина пораснах, го разбрах.
	— Благодаря — казах и поех червилото от ръцете й.
	Не исках да слагам повече червило или грим, но не ми се щеше и да я разочаровам, като й откажа пак.
	— Хардин все още ли е там? — попитах.
	Червилото беше прекалено тъмно за вкуса ми, но въпреки това се усмихнах.
	— Да, забавлява Дейвид.
	Усмихна се с мен и сърцето ми продължи да се пълни с радост. Майка ми прокара пръсти през къдриците си и каза:
	— Поканих го като говорител на едно от събранията ни за набиране на средства.
	— Ще е хубаво, сигурна съм.
	Нещата между Хардин и майка ми не са като преди. Той никога няма да й стане любимец номер едно, но през последните няколко години започна да го уважава, нещо, в което никога преди не бих повярвала. Аз също се научих да уважавам Хардин Скот по нов, различен начин. Винаги ме боли, когато си спомня последните няколко години от живота си и когато се сетя какъв беше тогава. И аз не бях кой знае колко добра, бях далеч от това определение, но той се държеше толкова здраво за миналото си, че ме прекърши, докато се опитваше да се освободи от него. Допусна грешки, огромни, унищожителни грешки, но се реваншира.
	Никога няма да бъде най-търпеливият, дружелюбен човек на света, от него никога няма да блика любов към човечеството, но беше мой. Винаги е бил мой.
	Имах нужда от разстоянието между нас, когато заминах с Ландън за Ню Йорк. Виждахме се от време на време — като обикновени познати, ако такова нещо изобщо е възможно между нас.
	След сватбата на Ландън той не ме притискаше да се преместя в Чикаго, а и аз не го молех да се пренася в Ню Йорк.
	Около година след като решихме да се оженим, той се премести окончателно, но дори преди това, през цялата тази година, когато живеехме все още разделени, всичко между нас вървеше добре, защото намирахме начин да се виждаме доста често. Аз ходех при него или той идваше. Всъщност неговите посещения бяха доста чести. Винаги казваше, че пристига по работа. Разбира се, че бях подозрителна как така изведнъж му се отваря толкова да пътува до Ню Йорк, но винаги бях щастлива да го видя и никога не исках да си отива толкова бързо.
	Апартаментът ни в Бруклин беше приличен. Макар че Хардин печелеше много пари, не взехме по-скъпо жилище, защото той искаше да ми угоди да плащам половината от сметките. Работех в ресторанта, ходех на лекции и планирах сватби, имах малко време за него, но той не се оплакваше. Не много. Все още не бяхме женени, а това го побъркваше.
	Не можех да взема окончателно решение. Да, исках да бъда негова съпруга, но ми беше писнало да слагам етикети на нещата. Не ми беше нужен този етикет, противно на схващанията ми отпреди години.
	Майка ми, сякаш прочела мислите ми, започна да оправя огърлицата си и попита някак между другото (за трети път тази седмица):
	— Определи ли вече дата?
	Обичах, когато майка ми, Дейвид и дъщеря му ни идваха на гости, но ненавиждах новата й идея фикс: сватбата ми. Или по-скоро липсата на такава. Просто ме побъркваше.
	— Майко! — предупредих я сурово.
	Изтърпях да ме гласи тази сутрин, понесох червилото и бижутата й, но нямаше да допусна да ме подлага за пореден път на това мъчение. Тя вдигна ръце във въздуха, усмихна се и се предаде.
	Прекалено лесно се отказа, което ме изненада. Даже ме целуна по бузата. Излязох след нея от банята и раздразнението ми веднага се изпари, когато съзрях облегналия се на стената Хардин. Прибираше косата си с лента. Харесвах го с дълга коса. Майка ми сбръчка нос, като видя как връзва косата си, а аз се засмях на отвращението в очите й.
	— Точно питах Теса дали сте определили ден за сватбата — каза майка ми, докато той увиваше ръка около кръста ми и вреше нос в шията ми.
	— Иска ми се да мога да ти кажа — засмя се той. — Но знаеш колко е твърдоглава.
	Майка ми кимна, а аз започвах да се ядосвам и на двамата, че са се съюзили срещу мен.
	— Знам. И това е под твое влияние — обвини го майка ми.
	Дейвид хвана ръката й и целуна крайчетата на пръстите й.
	— Хайде стига вече. Момичето едва сега завърши колеж. Да й дадем малко време.
	Усмихнах му се с благодарност, той ми намигна и пак целуна ръката на майка ми. Беше толкова мил и нежен с нея. Ето защо дълбоко ценя влиянието на този мъж.


>	Хардин

	От повече от година правехме опити за бебе. Теса беше наясно какви са й шансовете. Аз също знаех, че всичко е против нас, както е било винаги досега, но все пак се надявахме.
	Надявахме се през цялото време, докато ходехме на срещи със специалисти, обсъждайки овулационни планове и дати. Чукахме се, правехме любов, чукахме се, правехме любов при всяка възможност. Тя опита какви ли не бабешки рецепти, а аз пих някаква противна горчиво-сладка отвара, която според клетвите на Теса помогнала на мъжа на нейна приятелка.
	Ландън и жена му вече чакаха бебе и след три месеца малката Аделин Роуз се появи. Бършех сълзите на Теса, докато планираше кръщенето, и се преструвах, че не тъгувам за нас, докато помагах на Ландън да боядиса стаята на бебето.
	Беше обикновена сутрин. Точно бях говорил с Крисчън по телефона. Планирахме да вземем Смит при нас за няколко седмици през лятото. Обикновено разговорите ни се въртяха около това, но знам, че Ванс ги използваше, за да може деликатно да вметне някоя оферта да публикувам следващата си книга при тях. Идеята ми харесваше, но не исках да му го призная. Щеше ми се само да си поиграя с него и да го карам да чака — излъгах го, че са ми направили по-добра оферта, но всъщност все още не бях предложил книгата на никого.
	Теса връхлетя през вратата, облечена все още в спортно облекло. Бузите й бяха зачервени от мартенския студ, косата й — разпиляна от силния вятър. Прибираше се от обичайната си разходка до апартамента на Ландън, но изглеждаше забързана, даже в паника. Уплаших се.
	— Хардин — възкликна, докато прекосяваше хола и вървеше към кухнята.
	Очите й бяха зачервени. Сърцето ми потъна. Тя застана пред мен, вдигна ръка пред себе си, за да ми покаже, че трябва да изчакам да си поеме дъх.
	— Погледни — рече след мъничко и бръкна в джоба на горнището си.
	Тихо и напрегнато чаках да отвори дланта си, в която имаше някаква малка пръчица. Бях виждал прекалено много отрицателни тестове през последната година, но сега беше различно. Ръката й трепереше, опита се да говори, но гласът й се скърши. И аз разбрах.
	— Да? — само това успях да кажа.
	— Да — гласът й беше тих, но преливаше от живот. Погледнах я, тя повдигна ръце и едва когато палците й забърсаха сълзите ми, разбрах, че плача.
	— Сигурна ли си? — звучах като малоумен.
	— Да. Разбира се.
	Опита се да се засмее, но не успя — избухна в сълзи, щастливи сълзи, а с нея и аз.
	Увих ръце около кръста й, вдигнах я на плота, доближих устни до корема й и обещах на това бебе, че ще бъда по-добър баща, отколкото бяха моите бащи. По-добър от всеки друг баща на света.


	Теса се приготвяше за вечеря с Ландън и жена му, а аз разглеждах едно от милионите списания за булки, които Теса държеше къде ли не из апартамента, когато чух странен шум. Почти нечовешки звук. Идваше от банята на спалнята ни. Скочих и хукнах.
	— Хардин!
	Вече бях на вратата. Болката и страданието в гласа й бяха по-смазващи от първия път, когато извика името ми. Намерих я да седи на пода до тоалетната чиния.
	— Става нещо — извика, стискайки корема си с малките си ръце. Бикините й бяха на пода. Целите в кръв. Задавих се, задушавах се, не можех да кажа нищо. Паднах на пода до нея и сложих длани около лицето й.
	— Всичко ще е наред — излъгах, вадейки телефона от джоба си.
	Тонът на нашия лекар и погледът на Теса, която вече знаеше със сигурност какво се случва, потвърдиха най-кошмарното ми предположение.
	Закарах годеницата си до колата и с всеки неин стон и проплакване умирах, пак умирах и така през целия път до болницата.
	Тридесет минути по-късно вече имахме отговор. Бяха много внимателни и мили, когато ни съобщиха, че Теса е загубила бебето, но това не спря разцепващата гърдите ми болка, появяваща се всеки път, когато виждах тоталното поражение и отчаянието в очите на Теса.
	— Съжалявам, толкова съжалявам — плачеше върху гърдите ми.
	Оставиха ни сами. Сложих ръка под брадичката й и я накарах да ме погледне.
	— Не, бебо, няма за какво да съжаляваш. Не си виновна, не си.
	Повтарях го милиони пъти, галех косата й и се опитвах да не мисля за най-голямата загуба в живата ни.
	Когато се прибрахме у дома по-късно същата вечер, не спрях да й напомням колко много я обичам, казвах й каква прекрасна майка ще стане един ден, а тя плака в ръцете ми, докато заспа. После станах, тръгнах по коридора, отворих вратата на детската стая.
	И паднах на колене.
	Беше прекалено рано да разберем пола на бебето, но през последните три месеца бях започнал да събирам малки неща. Държах ги в торби и кашони и исках да ги погледна за последен път, преди да ги махна. Не можех да й позволя да види това на другата сутрин. Исках да й спестя мъничките жълти обувчици, които Карен бе изпратила по пощата. Щях да махна всичко и да разглобя кошчето, преди Теса да се събуди.
	На следващата сутрин тя събуди мен, увивайки ръце около тялото ми. Бях на пода в детската. Не каза нищо за изчезналите мебели и за празния дрешник. Тя просто седна на пода с мен, облегна глава на рамото ми и зарисува с пръст по очертанията на татуировките ми.
	Десет минути по-късно телефонът ми звънна. Прочетох съобщението и се чудех как да й кажа. Не бях сигурен как ще реагира, но тя надникна през рамото ми.
	— Ади е на път — прочете на глас.
	Прегърнах я силно и тя се усмихна. Тъжна усмивка. Взирах се дълго в нея, гледахме се в очите и мислехме за едно и също.
	Вдигнахме се, събрахме се от дъното, от пода, усмихнахме се, за да можем да бъдем до нашите приятели, когато имат нужда от нас.
	— Един ден и ние ще бъдем родители — обещах на моето момиче и тръгнахме към болницата да посрещнем кръщелницата си с добре дошла в нашия свят.


>	Хардин

	_Една година по-късно_
	Точно бяхме решили да спрем за малко с опитите и надеждите да имаме бебе. Поне да спрем да чакаме всеки месец и да следим графика с овулацията й.
	Беше зима, помня всичко много добре. Теса се втурна в кухнята, трептяща от щастие. Косата й бе прибрана в елегантно кокче, носеше тясна розова дантелена рокля. Гримът й беше по-особен, не можех да разбера какво точно, но изглеждаше различна. Сияеше и вървеше към мен. Седнах и я притеглих в скута си. Тя се облегна върху мен. Косата й миришеше на ванилия и мента, тялото й беше така меко и съблазнително се допираше до моето. Притиснах устни към врата й, тя въздъхна и сложи ръце на коленете ми.
	— Здрасти, бебо — казах, впивайки устни в кожата й.
	— Здравей, татенце — прошепна тя.
	Наклоних глава и я изгледах. Винаги, когато ме наречеше така, пенисът ми реагираше на секундата. Тя плъзна ръце по бедрата ми.
	— Татенце, а? — гласът ми беше плътен и дрезгав, а тя се засмя някак глупаво, съвсем не на място.
	— Не _татенце_ в перверзния смисъл. Мръсник! — засмя се и ме перна между краката, а аз я хванах за раменете и я накарах да ме погледне.
	Лицето й отново грееше, а аз не разбирах какво се опитва да ми каже.
	— Виждаш ли това?
	Бръкна в предния джоб на роклята си и извади някакъв лист. Не разбрах. Естествено. Но все пак нека не забравяме, че винаги съм бил известен с това, че не разбирам важните неща от първия път. Тя разгъна хартията и я сложи в ръката ми.
	— Какво е това? — попитах. Гледах с недоумение написаното на листа.
	— Тотално проваляш момента — скара ми се набързо тя.
	Засмях се и вдигнах листа към лицето си.
	— Тест на урина: положителен — прочетох на глас. — Мамка му!
	— Мамка му? — засмя се тя, но вълнението в синьо-сивите й очи бе помитащо. — Страхувам се дори да се зарадвам — каза много забързано.
	Хванах я за ръката, листът беше между дланите ни.
	— Не се страхувай — отвърнах. Целунах я по челото. — Не знаем какво ще стане, така че можем да си се вълнуваме колкото си искаме.
	— Имаме нужда от истинско чудо — кимна тя, но шегата й прозвуча съвсем сериозно.
	Седем месеца по-късно ние се сдобихме с едно истинско русо чудо.
	Емъри.


>	Теса

	_Шест години по-късно_
	Бях седнала на масата в кухнята на новия ни апартамент и пишех на лаптопа си. Планирах три сватби наведнъж и бях бременна с второто ни дете.
	Очакваше се да е момче. Бяхме решили да го кръстим Одън.
	Очертаваше се да е голямо бебе: коремът ми беше огромен, кожата ми — обтегната за втори път. Бях толкова изморена, но твърдо решена да работя до последния момент.
	До едната сватба оставаше едва седмица и бях пощуряла от работа. Краката ми бяха подути, а Хардин не спираше да мърмори, че се преработвам, но пък и знаеше кога е редно да спре да ме нервира. Вече започвах да изграждам име и добра репутация, пък и изкарвах прилични пари. Много е трудно да пробиеш в сватбения бизнес в Ню Йорк, но след огромни усилия успях. С помощта на една приятелка бизнесът ми се разрастваше и имейлът ми беше претрупан със запитвания.
	Едната от трите булки беше изпаднала в паника: майка й решила да доведе новия си приятел на сватбата и сега трябваше да пренареждаме местата, което си е голяма играчка.
	Входната врата се отвори и Емъри профуча край мен по коридора. Беше вече на шест. Косата й беше по-светла от моята и сега бе вързана на почти разпаднало се кокче, понеже Хардин й е правил прическата за училище сутринта, докато бях на лекар.
	— Емъри? — извиках, когато чух как блъска вратата на стаята си.
	Ландън преподава в училището, където ходят Ади и Емъри, а това прави живота ми далеч по-лесен, особено при тази натовареност.
	— Остави ме! — извика тя.
	Станах. Коремът ми опираше в плота. Хардин излезе от спалнята ни по джинси, падащи ниско под талията, и без тениска.
	— Какво й е? — попита.
	Нашата малка Емъри беше сладка като майка си, но имаше нрава на баща си. Беше комбинация от онези неща, които направиха живота ни толкова интересен.
	— Чувам ви! — извика тя и Хардин се засмя. Беше едва на шест, а вече истинско торнадо.
	— Аз ще поговоря с нея — каза той, влезе в спалнята и се върна с черна тениска в ръката.
	Докато го гледах как се облича, се сетих за момчето, което срещнах през първата седмица в колежа. Когато почука на вратата на Емъри, тя започна да пъшка и да възразява срещу вмешателството, но той влезе, сякаш не я чуваше.
	Когато Хардин затвори вратата на спалнята й, аз отидох и притиснах ухо.
	— Какво става, малката?
	Емъри беше борец, но обожаваше баща си и бях безкрайно щастлива да наблюдавам връзката им. Той се оказа толкова търпелив и забавен татко. Прокарах ръка по корема си и прошепнах на малкия вътре: „Ти ще обичаш повече мен, нали?“. Хардин вече беше окупирал Емъри, но Одън щеше да бъде мой. Често казвах същото и на Хардин, но той само се усмихваше и ми обясняваше, че много притискам дъщеря ни и затова обича повече него.
	— Ади е гадна.
	Бях сигурна, че малкото копие на Хардин вече крачи из стаята и прибира назад косата си с пръсти: имаше дори жестовете на баща си.
	— Така ли стана? И как така? — попита саркастично Хардин, но Емъри не успя да улови сарказма.
	— Просто е гадна. Не искам повече да съм й приятелка.
	— Е, бебчо, тя е член на семейството. Нямаш избор — рече. Бях сигурна, че Хардин се усмихва на драматизма в думите на шестгодишното ни дете.
	— Може ли да имам ново семейство?
	— Не — засмя се той, а аз покрих уста с ръка, за да не се разхиля. — И аз исках да имам ново семейство, когато бях по-млад, но не става така. Трябва да се опиташ да бъдеш щастлива с онова, което имаш. Ако се сдобиеш с ново семейство, това означава да имаш нова мама и тати и…
	— Не! — идеята никак не й хареса, дори не му позволи да довърши изречението.
	— Видя ли? Значи трябва да се научиш как да приемаш Ади такава, каквато е, така както майка ти приема баща ти, но сигурно понякога си мисли, че и аз съм гаден.
	— И ти ли си гадняр?
	Сърцето ми се разду от топлина. _Мамка му, да_, исках да кажа.
	— Мамка му, да — каза Хардин вместо мен.
	Завъртях очи. Пак ще му трия сол на главата, че псува пред детето. Не го прави така често като преди, но все пак…
	Емъри започна да му разправя как Ади й казала, че не искала да бъдат най-добри приятелки, а Хардин, най-невероятният баща на света, я спираше и коментираше всяка нейна реплика.
	Докато свършат дългия разговор, се бях влюбила в моето замислено момче.
	За милионен път.
	Когато излезе от стаята й, аз го чаках облегната на стената. Видя ме, усмихна се и каза:
	— Животът в първи клас е много труден — засмя се с глас, а аз увих ръце около кръста му. — Толкова си добър с нея.
	Облегнах се на него, но големият ми корем ми пречеше да се притисна в тялото му. Той ме обърна настрани и ме целуна силно.


>	Хардин

	_Десет години по-късно_
	— Татко, не говориш сериозно!
	Емъри негодуваше и ме гледаше с убийствен поглед от другата страна на кухненската маса. Почукваше нетърпеливо с лакираните си нокти по черния гранит и въртеше очи. Точно като майка си.
	— Да, сериозно говоря. Казах ти вече: прекалено си малка да ходиш на такива места — заявих и започнах да дърпам конците на марлята върху ръката си. Предната вечер бях ходил да ми пооправят едната татуировка. Не можеш да си представиш как избледняват с годините.
	— На седемнадесет съм. Чичо Ландън пусна Ади на такава екскурзия още миналата година — извика красивата ми дъщеря.
	Косата й беше права, малко под раменете. Докато говореше, я мяташе като камшик и продължаваше да ми обяснява какъв зъл баща съм, _бля, бля, бля…_
	— Не е честно. Имам отлични оценки и ти каза, че…
	— Край на споровете, слънце — бутнах закуската й към нея, а тя изгледа яйцата си, сякаш и те имаха принос за всемирния заговор да бъде унищожен животът й. Разбира се, начело на заговора бях аз.
	— Съжалявам, но няма да ходиш, освен ако не ми разрешиш да дойда с теб.
	— Не, няма начин — разклати глава. _Откъде се взе у нея това ужасно отношение?_ — Няма да се случи.
	— Тогава и тази екскурзия няма да се случи.
	Тя изскочи от стаята като хала, хукна по коридора и след няколко секунди Теса вече вървеше към мен. _По дяволите._
	— Хардин, вече го обсъдихме. Тя ще отиде на тази екскурзия! Вече платихме — напомня ми Теса, и то пред Емъри.
	Знам, че това е нейният начин да ми напомни кой държи юздите в тая къща. Още в началото поставихме едно-единствено правило: никакви караници пред децата. Моите деца никога не бяха и нямаше да чуят как баща им повишава тон на майка им. _Никога._
	Това обаче не означава, че Теса не ме побъркваше. Подлудяваше ме. Беше все така твърдоглава и с тенденция да се налага: две качества, които с годините се засилиха.
	Одън влезе с раницата на гърба и слушалките в ушите. Обожаваше музика и изкуство, а това много ме радваше.
	— Ето го любимото ми дете — казах, а Теса и Емъри ме изгледаха гневно.
	Засмях се, Одън ме погледна и кимна (в пубертета това е вежливият начин да поздравиш). Какво повече да кажа. Имам ли право да добавя нещо? Сарказмът му беше прекалено присъщ с оглед годините му. Като моя.
	Одън целуна майка си по бузата и си взе ябълка. Теса се усмихна, проследи го с поглед, очите й омекнаха. Синът ни беше емоционален, показваше чувствата си, а Емъри беше истинско стихийно бедствие. Той беше търпелив, говореше открито и убедително, а Емъри имаше свое собствено мнение за всичко и ужасен инат.
	Не може да се каже, че единият беше по-добър от другия. Те просто бяха различни, но за всеобщо учудване се разбираха много добре. Емъри прекарваше доста време с него, караше го на репетицията на бандата и ходеше винаги, когато излагаха негови неща.
	— Е, разбрахме се тогава. Боже, как ще се забавлявам на тази екскурзия! — Емъри запляска с ръце и хукна към входната врата.
	Одън ни каза довиждане и тръгна след нея за училище.
	— Как станахме родители на такива деца? — попита Теса и поклати глава.
	— Мамка му, нямам никаква идея — засмях се и разтворих ръце да я прегърна. — Ела тук.
	Моето красиво момиче тръгна към мен и облегна глава на гърдите ми.
	— Изминахме дълъг път — въздъхна тя, а аз вдигнах ръце към раменете й и започнах леко да ги масажирам.
	Тя се отпусна на гърдите ми и обърна очи към мен.
	В тези сиво-сини очи имаше толкова много любов. Любов за мен. След всички тези години любовта й остана непокътната.
	След всички битки ние успяхме.
	Не знам от какво са направени душите ни, мамка му, не знам, но моята и нейната наистина са еднакви.
