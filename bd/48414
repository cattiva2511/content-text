E>
P>
	…и кой зъл звяр, дочакал своя час,
	пълзи към Витлеем да се роди?*
	[* Превод: Владимир Трендафилов. — Б.пр.]
@	Уилям Бътлър Иейтс
P$
E$


>	Вечер през късното лято

	Всички лампи в градската къща в изискания манхатънски район Горен Ийст Сайд светят. Там има парти — последното за лятото. Вън на терасата, гледаща отвисоко нажежения от светлини хоризонт на Манхатън, музикантите ползват вече съвсем наложителната си почивка. Часът е десет и половина. Партито е започнало в осем и гостите са отегчени. Светски дебютантки в официални рокли от шифон в пастелен цвят седят оклюмани в дълбоките кожени кресла като разтапящи се под юлско слънце петифури. Самонадеян второкурсник от Принстън настоява приятелите му да отидат с него в нелегален бар в Гринуич Вилидж, за който е чул от приятел на приятел.
	Домакинята, красиво разглезено младо създание, наблюдава с известна паника раздразнението на гостите си. Днес е осемнайсетият й рожден ден и ако не направи нещо, за да въздигне това парти из мъртвите, дни наред щеше да се говори, че събирането й е било скучно като църковна вечеринка.
	Въздигане от мъртвите.
	Предишния уикенд тя се принуди да отиде с майка си за антики северно от града — изключително неприятна работа, където попаднаха на дъска Уиджа за спиритически сеанси. Сега тези дъски са особено на мода; медиуми се бяха произнесли, че получават послания и предупреждения от отвъдното с помощта на „говорещата дъска“ на мистър Фулд. Търговецът на антики разпали допълнително интереса на майка й с историята как въпросната дъска попаднала при загадъчни обстоятелства при него.
	— Казват, че продължава да привлича неспокойни духове. Но Вие и сестра ви навярно ще успеете да ги усмирите — изрече той прекомерно ласкателно.
	Майка й, естествено, пое жадно ласкателството и в резултат плати твърде скъпо за мистериозната антика.
	Е, сега пък дъската може и да си върне инвестицията.
	Домакинята хуква към шкафа в преддверието и прави знак на домашната прислужница:
	— Бъди съкровище и ми подай ей онова.
	Прислужницата сваля дъската Уиджа и клати глава.
	— Не бива да се забърквате с тази работа, мис.
	— Не бъди глупава. Това е примитивно.
	С дъската за спиритически сеанси в ръце домакинята връхлита в гостната с енергично завъртане, достойно за актрисата Клара Боу.
	— Кой иска да общува с духовете? — кикоти се тя, за да покаже, че изобщо не го приема сериозно, защото в края на краищата е едно напълно модерно момиче, млада дама от а до я.
	Момичетата скачат от креслата.
	— Какво е това там? Да не е от онези магически дъски — пита една от тях.
	— Не е ли очарователна? Купи ми я майка ми. Убедиха я, че е обсебена от духове — отговаря домакинята през смях. — Е, аз, разбира се, не го вярвам.
	Тя поставя в центъра на дъската показалеца с формата на сърце.
	— Нека си направим малко смях, а?
	Всички се струпват наоколо. Джордж се вмъква в ъгълчето до нея. Той е в предпоследен курс в Йейл. Нощи наред домакинята лежи будна с отворени очи, мислейки си за своето бъдеще с него.
	— Кой иска да започне? — пита тя и поставя пръста си до неговия.
	— Аз — отзовава се младеж със смешен фес на главата.
	Тя не си спомня името му, но е чувала, че има навика да кани момичета на парти в къщата си, за да се натиска с тях. Младежът затваря очи, поставя пръсти на мястото за гадаене и изрича:
	— Вечният въпрос: влюбена ли е лудо в мен дамата от дясната ми страна?
	Момичетата се разпищяват, а момчетата се смеят, докато показалецът с форма на сърце изписва бавно Д-А.
	— Лъжец! — скарва се въпросното момиче на стъкления оракул.
	— Не воювай с него, скъпа. Мога да съм твой за символична сума — казва младежът.
	Разположението на духа на гостите е блестящо; въпросите стават все по-смели. Всички са опиянени от джин, прекрасно настроение и развлечението с гадаенето. Всяка сутрин, всяка вечер нима не си прекарваме чудесно?
	— Слушайте, нека извикаме истински дух — подканва Джордж.
	Стомахът на домакинята се свива от възбуда и тревога. Търговецът на антики бе посъветвал да се избягва именно това и бе предупредил повиканите духове да се приберат обратно, за да се успокоят и връзката с тях да се прекъсне като се изрече „довиждане“. Ала Джордж цели да измъкне пари с някоя история, а и е 1926 г., тъй че кой вярва в призраци и духове, когато има коли, самолети и „Котън Клъб“, а хора от рода на Джейк Марлоу превръщат американската промишленост в номер едно в света?
	— Не ми разправяйте, че ви е страх — ухилва се самодоволно Джордж.
	Устата му е жестока и го прави още по-желан.
	— От какво?
	— Да не останем без джин — шегува се младежът с феса и всички се разсмиват.
	Джордж й шепне на ухото, а ръката му е на гърба й:
	— Ще те пазя.
	О-о, това със сигурност е най-прекрасната вечер на света.
	— Сега призоваваме духа, вселил се в тази дъска, да откликне на повикването ни и да ни каже каква ни е съдбата — изрича през кикот приповдигнато домакинята.
	След пауза показалецът започва да се мести бавно по обозначената върху дъската черна готическа азбука и изписва дума.
	З-Д-Р-А-В-Е-Й-Т-Е.
	— Това е духът — отбелязва подигравателно някой.
	— Как се казваш, о, велики дух? — пита настойчиво домакинята.
	Н-Е-М-И-Р-Н-И-Я Д-Ж-О-Н.
	Джордж повдига закачливо вежда.
	— Слушайте, хареса ми как прозвуча. И какво те прави толкова неукротим, старче?
	Щ-Е В-И-Д-И-Т-Е.
	— Какво ще видим? Какви ги вършиш, о, неукротими?
	Тишина.
	— Искам да танцувам! Да идем в „Муунглоу“ — плете език намусено пияно момиче. — Кога все пак оркестърът започва отново?
	— След минута. Не се разстройвай — отвръща домакинята с усмивка, последвана от смях, но и в двете се таи предупреждение. — Да опитаме с друг въпрос. Имаш ли някакви пророчества, Немирни Джон? Нещо да ни предскажеш? — Тя хвърля лукав поглед на Джордж.
	Показалецът остава неподвижен.
	— Кажи ни още нещо, а?
	По дъската най-сетне настъпва движение.
	— Ще… ви… науча… да… се… страхувате — прочита високо домакинята.
	— Звучи като директора на гимназията „Чоут“ — шегува се младежът с феса. — И как ще го направиш, старче?
	С-Т-О-Я Н-А В-Р-А-Т-А-Т-А И Ч-У-К-А-М. А-З С-Ъ-М З-В-Я-Р-Ъ-Т. З-М-Е-Я-Т.
	— Какво означава това? — шепне пияното момиче и отстъпва леко назад.
	— Нищо не означава. Безсмислици — смъмря гостенката си домакинята, но е уплашена.
	После се обръща към младежа, известен с това, че създава неприятности:
	— Ти го караш да го казва!
	— Не бях аз, кълна се! — И се кръсти с показалец.
	— Защо си тук, старче? — пита Джордж масичката.
	Показалецът се движи толкова бързо, че те едва го следват.
	А-З Д-Ъ-Р-Ж-А К-Л-Ю-Ч-О-В-Е-Т-Е Н-А А-Д-А И С-М-Ъ-Р-Т-Т-А. И-З-С-Т-Ъ-П-Л-Е-Н-И-Е-И-Д-Е-А-Р-М-А-Г-Е-Д-О-Н-В-А-В-И-Л-О-Н-С-К-А-Т-А-Б-Л-У-Д-Н-И-и-А.
	— Спри веднага! — изкрещява домакинята.
	Показалецът повтаря:
	Б-Л-У-Д-Н-И-Ц-A Б-Л-У-Д-Н-И-Ц-А Б-Л-У-Д-Н-И-Ц-A.
	Духовитите млади умници отдръпват пръстите си от дъската, но показалецът продължава да се движи.
	— Накарайте го да спре, накарайте го да спре! — пищи едно от момичетата и дори самодоволните младежи пребледняват и отстъпват назад.
	— Спри, дух! Казах, спри! — вика домакинята.
	Показалецът спира. Гостите се взират един в друг с обезумели погледи. В другата стая музикантите грабват отново инструментите и засвирват страстен танц.
	— О-о, алелуя! Хайде, бейби, ще те науча да танцуваш блек ботъм. — Пияното момиче се изправя с мъка на крака и повлича младежа с феса след себе си.
	Джордж плъзва ръка по кръста на рожденичката.
	— Не ми казвай, че си уплашена от Немирния Джон.
	— Ами-и…
	— Знаеш, че беше нашето приятелче.
	Дъхът му гъделичка леко ухото й.
	— Има си своите трикове. Ясни са ти този тип хора.
	Този тип хора са й ясни. Сигурно през цялото време онзи нещастник ги правеше на глупаци. Е, нея никой не може да я направи на глупак. Тя е вече на осемнайсет. Животът ще е безкраен водовъртеж от партита и танци. Нощем или през деня винаги за развлечение е време. Нима не си прекарваме чудесно? Страховете й отпреди малко са приспани. Партито й като че ли ще се вихри до зори. Килимите са навити на руло и гостите й танцуват лудешки. Дълги нанизи от перли подскачат върху рокли с удължена талия. Обувки с гети потропват предизвикателно по дървените подове. Протегнати ръце напират да изблъскат въздуха пред себе си и всичко това наподобява оживяла дадаистка картина.
	Домакинята прибира дъската в шкафа, където скоро ще бъде забравена, хуква към ярко осветената от електрически лампи — модерното чудо на мистър Едисон — гостна и потъва безгрижно в последното за лятото парти.
	Вън вятърът се поспира за момент край осветените прозорци, а после с внезапен изблик на енергия си тръгва и хуква надолу по тротоарите. Увива се около шапките клош на две модерни млади дами, които разхождат пудел покрай Ийст Ривър, и си приказват сладко за трагичната смърт на Рудолфо Валентино*. Вятърът продължава над удавените в неон каньони, над трещящия над 2-ро авеню влак, който разтриса прозорците на бедните души, опитващи се да поспят, преди да е настъпило утрото — утрото с клаксоните на такситата, тролеите и влаковете; с ваксаджиите, лъскащи носовете на обувките на бизнесмените на Юнион Скуеър; с вестникарчетата, тръбящи заглавията на деня на Таймс Скуеър; с телефонистките, втренчили се с копнеж в новите изкусителни палта с шал яка по витрините; с величествените небостъргачи, извисяващи се над всичко това като богове от сияйна стомана, тухли и стъкло.
	[* Рудолфо Валентино (1895–1926) — американски актьор от италиански произход, общопризнат секссимвол на нямото кино. Един от най-известните му филми е „Шейхът“ (1921 г.). — Б.р.]
	Вятърът се поспира пред един джаз клуб и се заслушва в новата, накъсваща нощта музика. Във вибрациите на тръбите, в роденото от блуса и рагтайма ударно темпо на пианото, в синкопираните ритми, които понасят като ехо жизнерадостното въодушевление на очертанията на града.
	В богато украсената сграда на някога импозантния вариететен театър на Бауъри Лейн се провежда маратон по танци. Участниците — момичета и техните партньори, се крепят взаимно на крака, решени да се прославят, да вкопчат зъби в илюзиите, които рекламите във вестниците и по радиото им продават. Краката им са в мазоли, ала в очите им сияят звезди. По-нагоре по Манхатън зрителите излизат от Грейт Уайт Уей, наречен така заради ослепителното му осветление. До служебния вход висят редовните контета с надеждата да зърнат бляскавите танцьорки или да получат шанса да вземат автограф от някоя от многото бродуейски звезди. Време е на слава, на блясък, успех и ненаситност и младите изгарят от скрити амбиции.
	Вятърът приема всичко това равнодушно. Той е само вятър. Няма да стане радиозвезда или индустриален магнат. Няма да се кандидатира за пост или да се влюби в Дъглас Феърбанкс*, или да изпълнява песните на Тин Пан Али** — песни за копнеж, тъга и добри времена (нима не си прекарваме чудесно?). Така че той поема нататък покрай кланиците на 14-а улица, покрай нещастничките, продаващи себе си из тъмните странични пресечки. Наблизо, в пристанището, госпожа Свобода издига своята факла, маяк за всички, които идват на тези брегове, за да търсят спасение от преследване, глад или безнадеждност. Защото това е страната на мечтите.
	[* Дъглас Феърбанкс (1883–1939) — звезда на нямото кино, наричан „Краля на Холивуд“. Един от основателите на филмовата академия на САЩ и първият водещ на наградите „Оскар“. — Б.р.]
	[** Тин Пан Али — общо наименование на кръг от музиканти и продуценти от Ню Йорк, доминирали американската популярна музика в началото на 20 век. — Б.р.]
	Вятърът се спуска над сградите по Орчард Стрийт, където някои от тези звездни мечти са умрели по трудния път нагоре, но в мизерията и нищетата са се родили други. Удря плесница на прането, простряно на опънати между сградите въжета над мръсни, разбити улици, където и в този час гладни деца тършуват за храна в кофите за боклук. Вятърът съществува вечно. Видял е много в тази страна на мечти и захаросани надежди, отдавнашни ужаси и кръвопролитие. Ставал е ням свидетел как тя е горяла вещиците си и е бродил по Пътя на сълзите, извървян от депортираното местно население; виждал е корабите с роби да разтоварват в пристанищата своя жив товар, премигващ и уплашен — хора, понесли със себе си само скръбта си, която никога няма да загубят. Вятърът е присъствал, когато президентът Линкълн падна покосен от куршума на убиец. Препускал е с бизоните, докоснал е нерешително високите черни шапки на пуританите. Пренесъл е викове за обич и е превърнал в солени следи сълзите по лицата на толкова много хора, че не би могъл да пресметне броя им.
	Вятърът хуква надолу по Бауъри Лейн, спуска се рязко над Уест Сайд, дом на ирландски гангстери като Дъми Бойс, които яздят на кон по 9-о авеню, за да предупредят контрабандистите. Вятърът се спуска над могъщата река Хъдсън, минава през кипящия от енергия нощен живот на Харлем с неговите големи мислители, писатели и музиканти и се усмирява вън от развалините на голяма стара къща.
	Изгнили дъски покриват изпочупените прозорци. Боклуци задръстват канавката отпред. Някога къщата е била дом на неописуемо зло. Сега е спомен от отминала епоха, забравена в сянката на развитието и благоденствието на града.
	Вратата изскърцва на пантите си. Вятърът влиза предпазливо, тръгва дебнешком по тесните коридори, които се вият и сучат умопомрачително. Наляво и надясно се точат занемарени, прогнили от липса на внимание стаи. Вратите водят към тухлени стени. От отвор в пода се спуска улей към подземно помещение на ужаси и към една още по-ужасяваща стая. Все още вони: на кръв, урина, зло и на чудовищен страх, превърнал се в част от къщата като дървото, пироните и разложението.
	Нещо мърда в дълбоките сенки, нещо ужасяващо, и вятърът, добре запознат със злото, отбягва това място. Втурва се към сигурността на онези величествени високи сгради, които сините небеса, само сините небеса, обещават на бъдещето, промишлеността и благоденствието; бъдещето, не вярващо в злото на миналото. Ако съзнаваше и чувстваше нещата, вятърът би бил тревога. Би известил на всеослушание, че настъпват ужаси. Но той е само вятър и знае прекрасно, че никой не обръща внимание на виковете му.
	Дълбоко в мазето на порутената къща една пещ се съвзема с предсмъртно похъркване като последната мъчителна кашлица на умиращ човек, който се надсмива презрително на съдбата си. Тъмната смърдяща пръстена гробница излъчва слабо сияние. Да, нещо отново мърда в сенките. Предвестник на още по-голямо зло.
	Немирния Джон се е върнал вкъщи. И има да върши работа.


>	Ийви О’Нийл, Зенит Сити, Охайо

	Ийви О’Нийл притисна все по-смаляващата се торбичка с лед към пулсиращото си чело и изруга времето. Беше обяд, но със същия успех можеше и да е шест сутринта, поне що се отнася до ударите в черепа й. Баща й вече двайсет минути й чукаше сол на главата за снощното парти в хотел „Зенит“. Спомена неколкократно пиенето й, както и злополучната лудория в градския шадраван. И, разбира се, поразията, която стана между едното и другото. Ударите в главата й изковаваха потребности: вода, аспирин, спри да говориш.
	— Майка ти и аз не одобряваме пиенето. Не си ли чувала за Осемнайсетата поправка*?
	[* Осемнайсетата поправка в Конституцията на САЩ налага забрана върху производството, транспорта и продажбата на алкохол, ефективно от 1920 до 1933 г. Т.нар. Сух режим. — Б.р.]
	— Забрана ли? Пия за нейно здраве при всяка възможност.
	— Еванджелин Мери О’Нийл! — сопна се майка й. — Майка ти е секретар на Женското въздържателно дружество в Зенит Сити. Помисли ли за това? Помисли ли как би изглеждало дъщеря й да се шляе пияна по улиците?
	Ийви плъзна травмираните си очни ябълки по посока на майка си. Тя седеше изпънала гръб и стиснала силно устни, с навита на тила дълга коса. Очилата — „измамници“, както ги наричаха съвременните девойки — бяха кацнели на върха на носа й. Всички жени от семейство Фицджералд бяха дребни, синеоки, руси и безнадеждно късогледи.
	— Е? — извика високо и заканително баща й. — Ще кажеш ли нещо?
	— Амии, надявам се да нямам нужда от „измамници“ някой ден — измънка Ийви.
	Майка й реагира с въздишка на отегчение. След смъртта на Джеймс се беше смалила и отпаднала още повече, сякаш онази отдавнашна телеграма от военното командване бе откраднала душата й в мига, в който я отвори.
	— Вие младите гледате на всичко като на шега, а?
	Баща й заговори надълго и нашироко — отговорност, граждански дълг, съответстващо на възрастта поведение, мислене отвъд пределите на утрешния ден. Ийви имаше нужда да пийне, но й бяха конфискували малката плоска бутилка. Беше страхотна — сребърна с гравирани на нея инициалите на Чарлс Уорън. Добрият стар Чарли, сладурът. Беше обещала да е неговото момиче. Това продължи една седмица. Чарли беше сладък, но и убийствен досадник. Представата му за ласки и милувки бе да си лепне неподвижно ръката върху гърдите на момичето като колосана покривчица на масичката за кафе на неомъжена леля и да я целува леко по устата, сякаш е птичка, която кълве. Quelle tragedie.
	— Ийви, слушаш ли ме?
	Лицето на баща й беше мрачно.
	Тя съумя да изкара една усмивка:
	— Винаги, тате.
	— Защо изрече онези ужасни неща за Харолд Броуди?
	За пръв път Ийви се намръщи.
	— Сам си е крив.
	— Ти го обвини, че… че… — запъна се баща й и лицето му пламна.
	— Че е изчукал онова бедно момиче!
	— Еванджелин! — ахна майка й.
	— Извинете ме. Че се е възползвал от нея и я е зарязал бременна.
	— Защо не можеш да си повече като… — майка й не се доизрече, но Ийви не би се затруднила да довърши изречението: „Защо не можеш да си повече като Джеймс?“
	— Искаш да кажеш мъртва ли? — изстреля в отговор.
	Лицето на майка й се сгърчи. Ийви се мразеше малко.
	— Достатъчно, Еванджелин — намеси се баща й.
	Ийви отпусна пулсиращата си от болка глава.
	— Съжалявам.
	— Трябва, струва ми се, да си наясно, че ако не се извиниш публично, семейство Броуди заплашват да те съдят за клевета.
	— Какво? Няма да се извиня! — От рязкото скачане главата я заблъска два пъти по-силно и се наложи пак да седне. — Казах истината.
	— Играеш си игричка…
	— Каква игричка?
	— Такава, която те е забъркала в неприятност…
	— Харолд Броуди е гад и женкар, мами на карти и всяка седмица на задната му седалка има различно момиче. Колата му по-зи-тив-но е кралството на натискането. И се целува ужасно.
	Родителите й се спогледаха в безмълвен потрес.
	— Или поне така съм чувала.
	— Можеш ли да докажеш обвиненията си? — изрече настойчиво баща й.
	Не можеше. Не и без да им сподели тайната си, а тя не желаеше да рискува.
	— Няма да се извиня.
	Майка й се окашля и рече:
	— Имаме друга опция.
	Ийви погледна първо нея, после баща си, после пак нея и отсече:
	— Няма да се омета и във военно училище.
	— Не, военно училище не би те приело — измърмори баща й. — Какво би казала да отидеш за известно време в Ню Йорк при вуйчо ти Уил?
	— Аз… а-а…. в Манхатън ли?
	— Допускахме, че ще откажеш да се извиниш — нанесе удара си майка й. — Разговарях тази сутрин с брат ми. Той би те приел.
	Той би те приел. Товарът е смъкнат. Акт на милосърдие. Навярно вуйчо Уил се е почувствал безпомощен пред чувството за вина, което му е стоварила.
	— Само за няколко месеца — продължи баща й. — Докато цялата тази ситуация се уталожи.
	Ню Йорк. Барове с контрабандна пиячка и пазаруване. Театри на Бродуей и киносалони. Нощем ще танцува в „Котън Клъб“. Дните ще си прекарва с Мейбъл, милата стара Мейбси, която живее в кооперацията на вуйчо й Уил. Срещнаха се на девет години, когато Ийви и майка й отидоха за няколко дни в Ню Йорк. И оттогава двете си пишеха. Последната година кореспонденцията на Ийви се стопи до някоя и друга бележка тук и там, макар че Мейбъл продължаваше да й пише редовно, в повечето случаи за красивия асистент на вуйчо Уил, Джерико, който се явяваше като „нарисуван със замаха на ангелски четки“, или като „далечен бряг, където се надявам да сляза“. Да, Мейбъл се нуждаеше от нея. А Ийви се нуждаеше от Ню Йорк. Там тя можеше да открие отново себе си. Да бъде някой.
	Изкушаваше се да изтърси едно прибързано „да“, но познаваше добре майка си и не го ли извъртеше така, че да изглежда като наказание, което се налага да понесе, не се ли престореше, че си е „научила добре урока“, щеше да се забие тук, в Зенит, и в крайна сметка да се извинява на Харолд Броуди.
	Въздъхна и успя да пусне точното количество сълзи — много, за да ги направи по-отстъпчиви.
	— Би било благоразумно, предполагам. Макар да не знам какво ще правя в Манхатън с гувернантка — вуйчо стар ерген — без приятелите си тук, в Зенит.
	— Би следвало да си мислела предварително за това — злорадата усмивка на майка й говореше за морална победа.
	Ийви съумя да не се захили. Все едно да стреляш по риба в буре, помисли си тя.
	Баща й си погледна часовника:
	— Има влак в пет часа. Смятам, че е най-добре да започнеш да се стягаш.


	Ийви и баща й пътуваха към гарата, потънали в мълчание. За нея обикновено бе повод за гордост да се вози в бащиния си линкълн „Боуттейл роудстър“. Беше единственият в Зенит автомобил със сгъваем покрив — каймакът в магазина за коли на баща й. Но днес не желаеше да я виждат. Искаше й се да е невидима като призраците от сънищата й. Понякога след пиене изпадаше в такова състояние — срамът от последното й изпълнение се преплиташе със задушаващия я гняв от начина, по който тези дребнави хорица, жителите на малкия град, винаги я караха да се чувства. „О, Ийви, ти си голяма работа“, казваха те с любезна усмивка. И това не беше комплимент.
	Беше голяма работа — за Зенит, Охайо. На моменти се опитваше да се смали, за да е абсолютно по мярка на очакванията. Но някак си все успяваше да каже или да направи нещо скандално — стига да приемеше предизвикателството да се покатери по флагщок, да пусне някоя леко нецензурна шега или да се вози с момчета в кола, и изведнъж отново ставаше „онова ужасно момиче О’Нийл“.
	Пръстът й инстинктивно се насочи към половиндоларовата монета на врата й. Изпрати й я брат й през войната „от там“ за деветия й рожден ден в деня, в който той умря. Помнеше телеграмата от военното командване. Донесе я бедният мистър Смит от службата за телеграми; докато я подаваше, мънкаше извинения. Помнеше как майка й издаде най-тихия сподавен вик и рухна на пода, все така стискайки пожълтялата хартия с безсърдечния черен шрифт. Помнеше как дълго след като би трябвало да си е легнал, баща й седеше в тъмното в кабинета си със забранена бутилка скоч на бюрото му. Ийви прочете телеграмата по-късно: С ПРИСКЪРБИЕ ВИ СЪОБЩАВАМЕ… РЕДНИК ДЖЕЙМС КСАВИЕР О’НИЙЛ… УБИТ ПРИ АКЦИЯ В ГЕРМАНИЯ… НЕНАДЕЙНА АТАКА ПРИЗОРИ… ОТДАДЕ ЖИВОТА СИ В СЛУЖБА НА НАШАТА СТРАНА… НАТОВАРЕН СЪМ ОТ МИНИСТЪРА НА ВОЙНАТА ДА ВИ ПОДНЕСА НАЙ-ДЪЛБОКОТО МУ СЪЧУВСТВИЕ ЗА ЗАГУБАТА НА ВАШИЯ СИН…
	Подминаха впрегнат в двуколка кон, понесъл се към една от фермите извън града. Изглеждаше отживял времето си и не на място. Или тя навярно бе нещо не на място тук.
	— Ийви — обади се баща й с мек глас. — Какво стана на партито, момичето ми?
	Партито. В началото беше първокласно. Доти й даде лентата си за глава с изкуствени диаманти и тя изглеждаше толкова красива, пристегнала меките къдри на Ийви. Отдадоха се с удоволствие на разпален, но безсмислен спор за съдебното дело „Скоупс“ в Тенеси предишната година и целокупния произход на човечеството от маймуните.*
	[* През 1925 г. щата Тенеси започва процес срещу гимназиалния учител Джон Скоупс заради това, че е преподавал на учениците теория за човешката еволюция. — Б.р.]
	— Не ми е никак трудно да го повярвам — Ийви бе погледнала кокетно колежанин, който току-що изпя изключителния дванайсети куплет на „Любимият от Сигма Чи“.
	Всички бяха пияни и щастливи. И Харолд пак поде своите подмилквания.
	— Нисичка и дребничка, синеокичка, да е виждал някой мой-та Ииии-вииии? — пропя той и се поклони в краката й.
	Хари беше красив и ужасно очарователен и независимо какво каза тя по-рано през деня, той се целуваше страхотно. Харесаше ли момиче, момичето ставаше обект на всеобщо внимание. Ийви обичаше да е обект на внимание, особено когато пиеше. Хари бе поел задължението да е сгоден за Норма Уолингфорд. Той не обичаше Норма — Ийви го знаеше — но обичаше банковата й сметка и всички бяха наясно, че двамата ще се оженят, щом Хари се дипломира. Все пак той още не беше женен.
	— Казах ли ти, че имам необикновени способности? — попита го Ийви след третото питие.
	— Виждам — засмя се Хари.
	— Напълно сериозна съм — избоботи несвързано тя, твърде пияна, за да не се отзове на предизвикателството му. — Мога да разбера тайните ти само като държа някой любим твой предмет и се съсредоточа.
	Сред онези, които не пропускаха парти, се разнесе любезно хихикане. Ийви ги изгледа дръзко, а сините й очи заблестяха под плътно посипаните й с черен прах мигли.
	— Аз съм по-зи-тив-но сериозна.
	— Ти си по-зи-тив-но пияна, ето какво си, Ийви О’Нийл — извика Доти.
	— Ще го докажа. Норма, дай ми нещо — шал, игла за шапка, ръкавица.
	— Няма да ти дам нищо, защото може да не си го получа обратно — засмя се Норма.
	Ийви присви очи и продължи:
	— Да, толкова си мъдра, Норма. Започвам да колекционирам само десни ръкавици. Толкова е буржоазно да имаш две.
	— Е, ти със сигурност не би искала да направиш нещо тривиално, нали? — озъби се Норма.
	Всички се разсмяха и бузите на Ийви пламнаха.
	— Не, оставям го на теб, Норма. — Тя отметна коса от лицето си, но буклите отново влязоха в очите й. — Като се замисля, тайните ти сигурно ще ни приспят.
	— Добре — намеси се Харолд преди нещата да са стигнали твърде далеч. — Ето ти пръстена ми на класа. Разкрий моите съкровени тъмни тайни, мадам О’Нийл.
	— Смел мъж — да дадеш на момиче като Ийви своя пръстен! — извика някой.
	— Тихо, s’ilυous plait — изкомандва Ийви с драматична нотка в гласа.
	Тя се съсредоточи и зачака предметът да се стопли в ръцете й. Понякога се получаваше, друг път — не, и Ийви отправи молба към душата на Рудолфо Валентино днес да се получи. По-късно в резултат на усилието щеше да я боли глава — това бе минусът на дребната й дарба — но тъкмо за това беше джинът. Във всеки случай се беше сковала леко. Отвори съвсем малко едното си око. Всички бяха вторачили поглед в нея. Гледаха я, но нищо не ставаше.
	Захилен, Хари се протегна за пръстена си.
	— Добре, моето момиче. Достатъчно ни позабавлява. Време е да поизтрезнеем.
	Ийви извъртя рязко ръце настрани и заяви:
	— Ще ти разкрия аз тайните, само стой и гледай!
	Според нея няколко неща бяха по-лоши от това да си тривиален. Тривиалното бе за наивниците. Ийви искаше да е специална. Ярка звезда. Не й пукаше дали ще получи най-ужасното главоболие на света. Затвори плътно очи и притисна пръстена към дланите си. После се усмихна широко. И отново отвори очи.
	— Хари, ах ти, лошо момче…
	Всички се скупчиха, обзети от любопитство.
	Харолд са засмя неловко и попита:
	— Какво искаш да кажеш?
	— Двайсет и втора стая в хотела. Онази красива камериерка… Л… Ел… Ела! Ела! Ти й тикна голям кочан цветно зеле и й каза да се грижи за него.
	Норма се приближи и попита.
	— За какво става дума, Хари?
	Той изрече твърдо:
	— Сигурен съм, че нямам представа за какво говориш, Еванджелин. Шоуто свърши. А сега ми върни пръстена.
	Ако беше трезва, Ийви навярно щеше да спре. Но джинът я правеше безразсъдно смела. Тя му се закани с пръст:
	— Ти я забремени, ах ти, лошо момче.
	— Истина ли е това, Харолд?
	Лицето на Харолд Броуди пламтеше.
	— Достатъчно, Ийви. Вече не е смешно — отсече той.
	— Харолд! — извика Норма Уолингфорд.
	— Лъже, скъпа — увери я Харолд.
	Ийви скочи на масата, направи няколко стъпки чарлстон и заяви:
	— Но не това казва пръстенът ти, младежо.
	Харолд понечи да я сграбчи, ала тя се измъкна от хватката му и на свой ред се протегна да грабне нечия ръка.
	— Холи-моли! Нападение! Нападение на Харолд Броуди! Спасявайте се!
	Доти успя да грабне пръстена и го върна на Хари. После двете с Луиз буквално извлякоха Ийви навън с думите:
	— Ти си направо ужасно пияна, сестро. Да вървим.
	— Аз съм н-е-е-е-съкрушима госпожица пред лицето на скв…скв… скверните беди. О, ама ние се движим. Къъ… Къъ… де! Къде отиваме?
	— Да те накараме да изтрезнееш — Доти бутна Ийви в ледения шадраван.
	По-късно, след няколко чаши кафе, Ийви лежеше треперейки в мократа си официална рокля под одеяло в тъмния ъгъл на дамския салон. Доти и Луиз бяха отишли да й търсят аспирин и сама в това скривалище тя дочу как, застанали пред огледалата с позлатени рамки, две момичета клюкарстват в какъв скандал са се оказали замесени Харолд и Норма.
	— За всичко е виновна оная ужасна Ийви О’Нийл. Знаеш я каква е.
	— Никога не преценява кога да спре да се бърка в чуждите работи.
	— Но този път наистина го загази. Свършена е в този град. Норма ще се погрижи.
	Ийви изчака да си тръгнат и отиде до огледалото. Тушът за мигли бе оставил огромни черни петна под очите й. Противнотo главоболие си разиграваше коня не на шега. Тя изглеждаше толкова отвратително, колкото и се чувстваше. Щеше й се да заплаче, но това нямаше да доведе до нищо.
	Харолд връхлетя, затвори вратата, застана така, че никой да не може да влезе, сграбчи Ийви за ръката и изръмжа:
	— Как разбра?
	— Казах ти. Разбрах го от твоя…
	Стисна я още по силно.
	— Престани да се правиш на идиот и ми кажи как разбра! В резултат на този твой номер Норма заплашва да ме зареже. Искам публично извинение, за да се изчисти името ми.
	Тя почувства замайване и гадене — последици от умението й да чете по предмети. Наподобяваше тежък запой, последван от най-лошия възможен махмурлук. Сега разбираше, че Харолд Броуди не е очарователен забавен плейбой, а мерзавец и страхливец. Да се извини на такъв човек бе последното, което щеше да направи.
	— Пппръждосвай се, Хари.
	Доти и Луиз затропаха по вратата.
	— Ийви? Ийви! Отвори!
	Харолд пусна ръката й. Ийви почувства, че мястото започва да се подува.
	— Това не е краят, Еванджелин. Баща ти дължи бизнеса си на баща ми. Може би ще пожелаеш да преразгледаш въпросното извинение.
	Тя повърна и го оля целия.


	— Ийви? — натърти баща й и я върна към действителността.
	Тя потърка главата си, която се пръскаше от болка, и отговори:
	— Нищо особено, тате. Съжалявам, че те вкарах в този ад.
	Той не я скастри, задето каза ад.
	На гарата баща й остави мотора да работи, докато я изпрати на перона. Даде бакшиш на служителя в спалния вагон да й качи куфарите и се увери, че ще бъдат доставени в апартамента на вуйчо й в Ню Йорк. За Ийви остана да носи само малка карирана пътна чанта и мънистена дамска чантичка.
	— Е — баща й погледна към работещия на празни обороти автомобил, после й подаде десет долара, които тя мушна под панделката на сивата си филцова шапка, и поясни: — Малко пари за извънредни нужди.
	— Благодаря, тате.
	— Не ме бива в изпращанията. Знаеш го, нали?
	Ийви изтръгна насила една безгрижна усмивка:
	— Разбира се, това са формалности, тате. Аз съм на седемнайсет, не на седем. Ще се оправя чудесно.
	— Е…
	Двамата стояха неловко на дървения перон.
	— По-добре гледай онзи вихрогон да не замине без теб — тя кимна към автомобила.
	Баща й я целуна леко по челото, подхвърли последно напомняне на служителя и замина. Линкълнът се превърна в точица и тогава Ийви изпита болезнена печал, а и още нещо. Страх. Това бе думата. Някакъв непознаваем, неназовим страх. Усещаше го от месеци — откакто започнаха сънищата.
	— Човече, сдобих се с тези навици/сдобих се с тези хиби-джи-би скърби… — изпя тихичко Ийви и потръпна.
	Две моралистки на съседната пейка изгледаха с кръвнишко неодобрение късата до коленете й рокля. Ийви реши да им подари истинско шоу. Вдигна си полата и тананикайки весело, нави надолу чорапите и си оголи краката. Постигна желания ефект — моралистките тръгнаха нататък по перона, подмятайки „колко развратни са младите“. Това място нямаше да й липсва.
	Двуместен кремав автомобил свърна рисковано горе от пътя и спря долу току до самия перона. От него слязоха две приятно издокарани момичета. Ийви се засмя и замаха енергично.
	— Доти! Луиз!
	— Разбрахме, че заминаваш и дойдохме да те изпратим — Луиз се покатери на бариерата.
	— Добрите новини се разпространяват бързо.
	— В този град ли? Като светкавица.
	— Страхотно е. И без това съм твърде велика за Зенит Сити, Охайо. В Ню Йорк ще ме разберат. Ще пишат за мен във всички вестници и ще ме канят на коктейли в апартамента на Фицджералд. В крайна сметка майка ми е Фицджералд. Трябва да имаме някаква връзка.
	— Като стана дума за коктейли… — засмя се Доти и измъкна от дамската си чанта нещо, наглед като невинно шишенце с аспирин, но наполовина пълно с бистра течност. — Ето, майтапче за изпроводяк — „свещена водица“. Съжалявам, че не успях да налея повече, но баща ми вече поставя знаци по бутилките.
	— О, и един брой на „Фотоплей“ от козметичния салон. На леля Милдред няма да й липсва.
	Ийви се просълзи:
	— Не ви ли вълнува, че ще ви видят с градския парий?
	Доти и Луиз успяха да изобразят лека усмивка — доказателство, че Ийви е градският парий, но въпреки това те са дошли.
	— Вие сте абсолютно първокласни ангели. Ако бях папа, щях да ви канонизирам.
	— Папата навярно би предпочел да те подложи на канонада.
	— Ню Йорк! — Луиз завъртя дългия си наниз от перли. — Норма Уолингфорд ще се изяде на парченца от завист. Тя е направо разбита от малкия ти гаден номер. — Доти се изкиска, а Луиз продължи: — Хайде, изплюй камъчето. Наистина как разбра за Харолд и камериерката?
	За момент усмивката на Ийви посърна.
	— Просто щастливо предположение.
	— Но…
	— О, вижте, влакът идва — Ийви пресече всякакви по-нататъшни разпити. После прегърна приятелките си, благодарна за тази последна добрина, и заяви: — Следващия път, когато ме видите, ще съм знаменита! И ще ви разкарам из целия град с колата си с шофьор.
	— Следващия път, когато те видим, ще си подсъдима за безскрупулно престъпление — отвърна през смях Доти.
	— Само докато ми знаят името — ухили се Ийви.
	Носач в синя униформа подкани пътниците да се качват. Ийви се настани в купето си. Вътре беше задушно. Обута в зелените си сатенени обувки стил Мери Джейн, тя стъпи на седалката, за да отвори прозореца.
	— Да ви помогна ли, госпожице? — предложи й друг служител, по-млад от първия.
	Погледна го през миглите си, които сутринта намаза грижливо с крем-туш, и му поднесе цялото величие на начервената си усмивка:
	— О, моля те, скъпи! Би било превъзходно.
	— За Ню Йорк ли пътувате, мис?
	— Ммм-хмм, точно така. Спечелих конкурс за красота и сега заминавам за Ню Йорк за снимки за Венити феър.
	— Не е ли чудесно?
	— Нали, просто? — миглите на Ийви изпърхаха.
	Пътешествието й започваше. В Ню Йорк можеше да е каквато си поиска. Ню Йорк беше голям град — идеално място за мечтатели, обзети от желание да направят огромно впечатление.
	Ийви надникна през прозореца и помаха на Доти и Луиз. Късо подстриганите къдрици се сбраха около лицето й, докато заспалият град потегли бавно назад. За миг й се прииска да хукне обратно към сигурността на родния дом. Това обаче приличаше на мъглата от сънищата й. Родният дом бе мъртъв — от години. Не. Нямаше да е тъжна. Щеше да е възвишена и ярка. Истинска звезда. Ярка светлина на Ню Йорк.
	— До скоро! — извика тя на приятелките си.
	— Бъди сигурна!
	Доти и Луиз се превръщаха в малки цветни точки в мъгливата далечина. Ийви им изпрати целувки и се опита да не плаче. Помаха бавно на минаващите покрай влака покриви на Зенит, щата Охайо, където хората обичаха да се чувстват в безопасност, защитени и доволни; където ежедневно боравеха с предмети по най-обикновения начин и никога не надникваха дори бегло в най-съкровените чужди тайни, нито сънуваха кошмари за мъртви братя. Мъничко им завиждаше.
	— През цялото пътуване ли ще стоите там, мис? — попита служителят.
	— Просто исках да се сбогувам подобаващо — отвърна Ийви, обърна глава за последна благословия, махайки на къщите като кралица. — Довиждане, лапни-шарани! Вие сте в абсолютна грешка!


>	Мемфис Кембъл, Харлем, Ню Йорк

	В Харлем беше утро, а сутрините принадлежаха на онези, които залагаха на числа. От 130-а на север към 160-а улица и от Амстердам авеню към Уест Сайд та чак до Парк авеню на изток огромен брой брокери очертаваха територията си, готови да попълват бланки за клиентите си и да отнесат на бегом тези обещаващи комбинации от числа до своите банкери, които оперираха от задните стаи на магазини за цигари и бръснарници, барове и сутерени от кафяв камък. Всичко това трябваше да стане преди 10 часа, когато клиринговата къща на Уолстрийт обявяваше числото за деня и някой наддаваше сто към едно и печелеше или по-вероятно губеше. Това рядко работеше в полза на Харлем, ала така или иначе всички играеха тази игра, разчитайки някой ден късметът им да сработи.
	Седемнайсетгодишният Мемфис Кембъл зае територията си под уличната лампа на ъгъла на Ленокс авеню и 135-а улица близо до входа на метрото и започна да лови клиентите сред тръгналите на работа хора. Младежът се оглеждаше внимателно за ченгета и попълваше бланка след бланка.
	— Да, мис Джаксън, петнайсет цента на шоуто на перачките. Четирийсет и четири — единайсет — двайсет и две. Разбрах. Долар на числото на мъртвата, макар много да съжалявам, че братовчедката на леля ви е починала. Е, ако сте го видели на сън, ще е глупаво да не заложите на това число, господине.
	Числата бяха навред край тях, комбинациите чакаха да бъдат открити и да донесат богатство, късметът — да бъде изтеглен от разредения въздух, от църковните песни, от билбордовете, от сватбите, погребенията, ражданията, боксовите мачове, конните надбягвания, влаковете, професиите, от реда, по който бяха родени децата в едно семейство, и от сънищата. Особено от сънищата.
	Мемфис не обичаше да мисли за сънищата си. Не и напоследък.
	Тълпата от тръгнали за работа хора оредя и той продължи да приема поръчки във входовете на кооперациите и да тъпче фишовете в кожена торбичка, скрита в чорапа му, в случай че го претърсят. Отби се в салона „Делукс“, където се вихреше оживена търговия с коса и клюки.
	— Затова й казах: да, специалист съм по прически, но не мога да правя чудеса — забавляваше кикотещите се жени в салона собственичката мисис Джордан. — О, Мемфис, как си?
	Дамите се изпънаха.
	— Господи, това момче е красиво като фараон — изкиска се млада жена, която си вееше със списание. — Имаш ли си момиче, сладур?
	— На всяка улица — обади се през смях мисис Джордан.
	Мемфис знаеше, че е красив. Беше висок метър и осемдесет, широкоплещест и с високи скули благодарение на карибската кръв, наследена от някой отдавнашен прадядо. Флойд от бръснарския салон поддържаше косата му късо подстригана и намазана с брилянтин, а мистър Девин, шивачът, гледаше костюмите му винаги да са шик. Но именно усмивката всички забелязваха най-напред. Решеше ли да мобилизира цялото си очарование, Мемфис Кембъл винаги започваше с усмивката: отначало свенлива, после широка и ослепително сияйна, придружена с поглед на кученце — понякога омилостивяваше дори леля си Октавия.
	Сега Мемфис пусна в ход усмивката:
	— Закъснявате, дами.
	— Така е — мисис Джордан тъкмо изправяше с нагорещена маша косата на една клиентка. — Пиши ми обичайното. Взех числата от „Съновник на леля Сали за играчи на лотария“. Някой ден ще ме направи богата.
	— Някой ден ще те разори — изсумтя едра жена, която четеше „Новини от Ню Амстердам“.
	Мисис Джордан я посочи с машата и заяви:
	— Ще даде резултат. Ще видиш. Нали, Мемфис?
	Мемфис кимна и каза:
	— Точно миналата седмица чух за един, който залагал на едно и също от година. Получил страхотна печалба.
	Сети се отново за тревожния си сън. Дали все пак не означаваше нещо? Например добро знамение, а не непременно лошо.
	— Кажете ми, мисис Джордан, съновникът на леля Сали споменава ли нещо за кръстопът, или буря?
	— О, буря, мисля, означава, че ще влязат пари. Буря е петдесет и четири.
	— Не е нито едното, нито другото. Буря значи, че предстои смърт. И е единайсет.
	Жените започнаха да спорят за различните тълкувания на сънищата и възможните комбинации на числата. Никоя не приемаше твърдението на другите за вярно. Точно това — всички тези възможности, правеше играта толкова вълнуваща.
	— Ами око с мълния под него? — попита Мемфис.
	Мисис Джордан се позамисли за момент с горещата маша в косата на клиентката и отвърна:
	— Не знам точно. Но навярно някой друг би ти казал. Защо питаш, скъпи?
	Мемфис осъзна, че е намръщен. Отпусна се в онази очарователна усмивка, която хората очакваха от него и каза:
	— О, просто го видях насън.
	Клиентката на стола извика сърдито:
	— Олеле, Фифи, ще ми изгориш скалпа с тая гореща маша!
	— Няма! Проблемът ти е, че косата ти е много тънка.
	— Хубав ден, дами. Надявам се числата ви да са печеливши.
	Сивите утринни облаци над Харлем се разръфаха, превърнаха се в тънки струйки и разкриха идеално синьо небе, а Мемфис мина покрай дрогерията на Ленокс, където с по-малкия му брат обичаха да се отбиват за хамбургери и да си приказват със собственика мистър Реджи. После пресече улицата, за да избегне погребалното бюро на Мерик, но не успя да отпъди веднага спомена. Той изпълзя някъде отдълбоко все така силен и му изкара дъха.
	Отрупана с момина сълза, майка му лежи в открит ковчег със скръстени на гърдите ръце. Исая пита:
	— Кога ще се събуди мама, Мемфис? Пропуска партито и всички тия хора, дето са дошли тук да я видят.
	Баща му седи на стол с плетена облегалка, забил поглед в големите си ръце на тромпетист, опечалените плачат и викат, а някой запя спиричуъла Полюлявай ме леко, мила катафалко. Усещане за мръсотия по пръстите, след като хвърли буци пръст в гроба. Меко потропване, когато те удариха капака на ковчега и звукът заглъхна. Мемфис си спомни как баща им стегна вещите от апартамента на 145-а улица, тях — него и Исая, изпрати да живеят в тясната задна стаица у леля им Октавия през няколко преки по-надолу, а той замина за Чикаго да си търси работа. Обеща да ги вземе при себе си, щом се установи. Оттогава минаха две години, десет месеца и петнайсет дни и те продължаваха да живеят в задната стая на леля Октавия.
	Мемфис задигна бутилка мляко, оставена пред едно покрито стълбище, и отпи голяма глътка, сякаш щеше да отпъди миналото. От безпокойство кожата го сърбеше — имаше чувството, че светът ще се разпори и ще зейне широко. Беше сигурен, че е свързано със съня.
	Вече две седмици все едно и също — кръстопът. От полето към него лети гарван. Притъмняващо небе и облаци прах на пътя, вдигащи се пред нещо наближаващо. И символът — винаги този символ. Оттам нататък го беше страх да спи.
	Светкавично го осени фраза. Мемфис знаеше, че не я ли запише, по-късно, когато е готов да пише, тя ще е изчезнала. Затова спря и нахвърли новото късче поезия върху два празни фиша и ги пъхна в друг джоб. По-късно, ако успее да отиде на гробищата, където обичаше да твори, ще ги препише в кафявия си кожен бележник със стиховете и разказите му.
	Мемфис сви зад ъгъла. Слепият Бил седеше с китарата си на стълбите пред една кооперация. Обърнатата му нагоре шапка лежеше пред него и по излинелия й хастар се търкаляха няколко дребни монети. Срещнах мъж на тъмен път, той беше с белег на ръката, едва ли не шепнеше дрезгаво блуса си слепият. Срещнах мъж на тъмен път, той беше с белег на ръката. „Идва буря — каза той, — проливен дъжд ще се излее над земята.“ Мемфис мина и слепият Бил извика:
	— Мистър Кембъл! Мистър Кембъл! Вие ли сте?
	— Да, сър. Как разбрахте?
	Старецът сбърчи нос.
	— Флойд го бива с ножицата, но този негов брилянтин ще събуди и умрял — избухна в мъчителен дрезгав смях Бил.
	Опипа всяка от събралите се в шапката му монети, докато не намери две по десет цента.
	— Сложете двайсет цента на моите числа, господин Кембъл. Едно, седем, девет. А сега тръгвайте и ги заложете. Заложете ги вместо стария сляп Бил — изрече настойчиво той.
	На Мемфис му се прииска да го посъветва да си спести парите за други неща. Всеки знаеше, че Бил намира подслон в мисията на Армията на спасението, а понякога, при поносимо време, спи направо на улицата. Ала не беше негова работа да казва каквото и да е, затова прибра парите, написа разписка и увери стареца:
	— Да, сър, ще се погрижа.
	— Просто имам нужда от малко късмет.
	— Всички имаме — додаде Мемфис и си тръгна.
	Зад него блусменът пак вдигна китарата и запя за призрачни мъже по тъмни друми и потайни сделки под безлунни небеса. И макар да се намираха в сърцето на града с неговите тътнещи влакове и многолюдни тротоари, Мемфис усети как стомахът му се сви някак странно.
	— Мемфис! — повика го друг играч. — По-добре побързай! Вече е почти десет!
	Мемфис забрави кошмарните си сънища. Хвърли празната бутилка в кофа за боклук, преметна през рамо раницата си и хукна надолу по улицата към „Хотси Тотси“, за да чака да излезе днешното число.
	Изграчи гарван, кацнал на улична лампа. Слепият Бил спря да пее и наостри уши. Гарванът изграчи още веднъж. После размаха лъскавите си криле и засенчи стъпките на Мемфис.


>	Музеят на гадните усещания

	Ийви слезе от влака и помаха на отговорниците по вагоните и на кондукторите, с които игра покер от Питсбърг до гара Пенсилвания. Сега притежаваше двайсет долара, три нови адреса в тефтера си и шапка на вагонен отговорник, която нахлупи екстравагантно на златната си глава.
	— Довиждане, момчета! Беше страхотно.
	Кондукторът, млад мъж на двайсет и две, се наведе от стъпалата на влака и извика:
	— Наистина ще ми пишеш, нали скъпа?
	— Ама как не. Веднага щом упражня краснописа си — излъга Ийви. — Леля ми ще ме чака. Официално тя е сляпа, та най-добре да литвам към нея. Клетата ми скъпа леля Марта.
	— Мислех, че името й е Гертруд.
	— Гертруд и Марта. Те са близначки и двете са слепи, клетите, клетите ми те. Хайде, на добър час!
	Ийви хукна нагоре по стълбите с разтуптяно сърце. Ню Йорк — най-сетне!
	Телеграмата на вуйчо Уил беше изрична: трябваше да излезе от гара Пенсилвания и на 8-о авеню да хване такси и да каже на шофьора да я закара до Музея на американския фолклор, суеверията и окултното на 68-а улица встрани от западната част на Сентръл парк. Беше сигурна, че са изключени каквито и да било проблеми, но когато се оказа сред суматохата на гара Пенсилвания, се почувства меко казано безпомощна. Два пъти тръгва в погрешна посока и накрая се озова в огромната централна зала със сводестите прозорци от пода до тавана и гигантския часовник в средата, чиито стрелки напомняха на пътниците, че времето, както и влаковете, лети.
	Наблизо много ефектна жена в дълго палто от руски самур, въпреки жегата, привличаше все по-голяма тълпа от почитатели и досадници с фотоапарати.
	— Коя е тази? — попита тихо Ийви един мъж.
	— Не знам — сви той рамене. — Но рекламният й агент ми даде долар да стоя наоколо и да я зяпам сякаш е Глория Суонсън*. Най-лесно спечеленият ми долар.
	[* Глория Суонсън (1899–1983) — американска актриса и модна икона от ерата на нямото кино. Най-разпознаваемата й роля е в „Сънсет булевард“ (1950 г.), считан за един от най-добрите филми в историята на киното. — Б.р.]
	Ийви забърза, за да влезе в крачка с блъсканицата и суетнята, и едва не стъпка вестникарче, което тръбеше новините от „Дейли Нюз“:
	— Отровен ли е Валентино? Прочетете всичко по случая! Разкрит бомбен заговор на анархисти! Учител се прави на човекоподобна маймуна в името на еволюцията! Всички новини тук, тук! Само два цента! Вестник, мис?
	— Не, благодаря.
	— Хубава шапчица — намигна й той и това я подсети за шапката на отговорника на вагона.
	На витрината на една дрогерия висеше огледало и Ийви спря, за да си оправи косата и да си сложи своята шапка клош с периферия; заобръща наляво-надясно глава, за да се увери, че е в най-добрия си вид. Извади спечелената на покер двайсетдоларова банкнота и след като поразмисли я мушна в джоба на червения си пътнически жакет.
	— Не бих казал, че ви виня, задето поглъщате жадно гледката. Наблюдавам ви от известно време.
	Гласът бе мъжки и леко дрезгав. Нйви видя отражението на притежателя му в огледалото. Гъста тъмна коса с паднал напред кичур, който отказваше да се задържи сресан назад. Кехлибарени очи и тъмни вежди. Усмивката можеше да се опише само като вълча.
	Ийви се извърна бавно.
	— Познаваме ли се?
	— Още не, но се надявам да поправим това — той й тикна ръката си и додаде: — Сам Лойд.
	Ийви направи реверанс и каза:
	— Мис Еванджелин О’Нийл от рода О’Нийл от Зенит.
	— Родът О’Нийл от Зенит? Чувствам се неподходящо облечен. Я само да си облека смокинга.
	Той отново се ухили и Ийви усети, че самообладанието й се разклаща леко. Онзи, среден на ръст, имаше стегнато телосложение; с набити до лактите ръкави на ризата и панталони — протрити на коленете. Върховете на пръстите му бяха леко зацапани, сякаш е лъскал обувки. На врата му висяха авиаторски слънчеви очила. Първият й нюйоркски ухажор беше леко нешлифован.
	— Е, беше ми приятно да се запозная с вас, мистър Лойд, но по-добре…
	— Сам.
	Грабна куфара й толкова бързо, че тя дори не видя движението на ръката му.
	— Нека ви помогна.
	— Не мога. Наистина…
	Понечи да си вземе куфара, но той го вдигна и заяви:
	— Настоявам. Майка ми ще ме одере жив, задето не съм проявил кавалерство.
	Ийви се огледа нервно и склони:
	— Тогава само до изхода.
	— Къде отивате?
	— Господи, задавате много въпроси.
	— Нека отгатна: вие сте момиче от вариетето на Фло Зигфелд?
	Ийви поклати глава.
	— Модел? Актриса? Принцеса? Твърде красива сте, за да сте просто която и да е.
	— С всичкия си ли сте?
	— До степен да не мога да се измъкна от него.
	Ласкаеше я, но на нея й беше приятно. Ийви обичаше внимание. Беше като чаша от най-доброто шампанско — пълно с мехурчета и опияняващо — и както с шампанското, тя винаги искаше още от него. Същевременно обаче не желаеше да изглежда лесна плячка.
	— За ваше сведение, тук съм, за да постъпя в манастир — реши да го изпита Ийви.
	Сам Лойд я огледа внимателно и поклати глава:
	— Чисто разхищение, ако питате мен. Красиво момиче като вас.
	— Да служиш на Бог никога не е разхищение.
	— О, да. Сега, разбира се, говорят, че щом си имаме Фройд и автомобили, Бог е мъртъв.
	— Не е мъртъв, а просто адски уморен.
	Ъгълчетата на устата му потрепнаха от задоволство. Ийви усети как топлината отново я залива. Смяташе я за интелигентна, този Сам Лойд с неговата многозначителна усмивчица.
	— Е, доста работа е наистина — изстреля в отговор той. — Цялото това бичуване и изпълнения. И в кой манастир отивате?
	— Онзи, в който всички жени са в черно и бяло.
	— Как му е името? Може да го знам — Сам сведе глава. — Аз съм много набожен.
	Ийви едва не възкликна и отвърна:
	— Казва се… „Сейнт Мери“.
	— Разбира се. И кой от всичките „Сейнт Мери“?
	— Най-главният, за който би се сетил човек.
	— Слушайте, преди да отдадете живота си на Бога, защо не ми разрешите да ви разведа из града? Знам всички горещи точки. И съм първокласен екскурзовод.
	Хвана ръката й и Ийви почувства възбуда и същевременно безпокойство. Не бяха минали и пет минути, откакто пристигна в града, а един млад мъж — един несъмнено много привлекателен млад мъж — вече се опитваше да я накара да тръгне с него. Беше вълнуващо. И малко плашещо.
	— Слушайте, трябва да ви споделя тайната си. — Сам се огледа наоколо. — Аз издирвам таланти за най-големите имена в града. Зигфелд. Братята Шуберт. Мистър Уайт. Познавам ги всичките. Ще ме обесят, ако не ги запозная с талант като вас.
	— Смятате, че съм талантлива?
	— Знам, че сте. И съм готов да го потвърдя. Имам усет за тия неща.
	Ийви повдигна едната си вежда и заяви:
	— Не мога да пея. Не мога да танцувам. Не съм сценична.
	— Виждате ли? Истинска тройна заплаха. — Сам се захили и додаде: — Ето на, талантът от шоуто на „Сейнт Мери“.
	Ийви се засмя въпреки волята си и попита престорено свенливо, като го погледна през миглите си, както бе виждала да го прави Колийн Мур във филма „Ние, модерните“:
	— Добре тогава. Вие с вашата остра наблюдателност — какво точно необикновено намирате в мен?
	— Просто у вас има нещо — отвърна той, без да уточни нищо конкретно.
	Това я разочарова. Сам опря ръка на стената зад нея и се наклони близко-близко. Стомахът й се сви. Не че не знаеше как да се оправя с момчетата, но този тук бе нюйоркчанин. Не искаше да прави сцена и да излезе, че е абсолютна селяндурка. Беше момиче, дорасло да се грижи за себе си. А и ако родителите й чуеха всичко това, моментално щяха да я приберат обратно в Охайо.
	Ийви се измъкна изпод ръката на хубавия Сам Лойд и грабна пътната си чанта.
	— Боя се, че сега трябва да вървя. Виждам, струва ми се, ммм…, върховната монахиня да влиза в дамската тоалетна.
	— Върховната монахиня ли? Да не би да имате предвид игуменката?
	— Ами да. Сестра… Сестра… ммм…
	— Сестра Бенито Мусолини Фашисте?
	— Точно така!
	Сам Лойд се ухили самодоволно:
	— Бенито Мусолини е министър-председател на Италия. И фашист.
	— Знаех го — бузите на Ийви пламнаха.
	— Разбира се, че го знаехте.
	— Е… — Ийви се поколеба за броени секунди, после подаде ръка за сбогом.
	Сам Лойд я притегли към себе си и все така захилен самодоволно, я целуна поривисто по устата. Пламнала и объркана, Ийви се дръпна рязко назад и чу как ваксаджиите се изкискаха. Дали би трябвало да го зашлеви? Той си го заслужаваше. Но така ли постъпват изисканите модерни обитатели на Манхатън? Или просто отминават с пренебрежение като към стар виц, който даже вече не ги разсмива?
	— Не може да обвинявате младеж, че е целунал най-красивото момиче в Ню Йорк, нали, сестро?
	Захилената физиономия на Сам изразяваше всичко друго, но не и оправдание.
	Ийви вдигна рязко и решително коляно и той падна на земята все едно е торба с брашно.
	— Не може да обвинявате момиче, че е с бързи рефлекси, нали, младежо?
	Тя се врътна и забърза към изхода. Сам Лойд извика след нея с обида в гласа:
	— Всичко хубаво на монахините. Добрите сестри от „Сейнт Мери“ нямат представа какво ги чака!
	Ийви изтри с опакото на ръката целувката от устата си и се промъкна през навалицата навън към 8-о авеню. Щом видя великолепието на града, забрави всички мисли за Сам Лойд. В средата на авенюто по стоманени релси се поклащаше трамвай. Сред множеството от хора автомобили си пробиваха път с дръзката грация на кордебалет. Ийви протегна врат, за да обхване цялата гледка. Високо над оживените улици мъже балансираха смело върху стоманени греди и издигаха нови здания като онези, които вече пронизваха облаците, сякаш дори небето не можеше да спре амбицията на върховете им. Покрай тях на синия фон на небето тържествено премина сребристото петно на дебел лъскав дирижабъл. Всичко приличаше на сън, готов да се смени с едно премигване. До ъгъла стремително приближи такси и Ийви скочи в него.
	— Накъде, госпожице?
	— Към Музея на американския фолклор, суеверията и окултното, моля.
	— Ох, Музеят на гадните усещания — засмя се под мустак шофьорът. — Хубаво, че ще успеете да го посетите, докато още е възможно.
	— Какво искате да кажете?
	— Мястото дължало огромни данъци. Градът отдавна му е хвърлил око. Искат да вдигнат там жилищни блокове.
	— О, господи!
	Ийви разгледа внимателно снимката, която майка й й даде. Беше на вуйчо Уил — висок, дългурест, рус. Стоеше пред музея — внушителна викторианска сграда с кулички, стъклописи и ограда от ковано желязо.
	— Колкото по-скоро, толкова по-добре, ако питате мен. Мястото плаши хората. Всички тези налудничави предмети там са пълна измама.
	Предмети. Магьосничество. Ийви забарабани по вратата.
	— Знаете за онзи там, дето управлява, нали?
	Ийви спря да барабани и попита:
	— Какво искате да кажете?
	— Особен тип. Бил е съвестник.
	— Бил е какво?
	— Ами от ония, дето са отказали да служат във войската заради убежденията си — изрече шофьорът, сякаш изплю отрова и уточни: — Чувам, че може да е и един от онези, болшевиците.
	— Ако е така, никога не ми го е споменавал — Ийви си опъна ръкавиците.
	Шофьорът улови погледа й в огледалото и попита:
	— Познавате ли го? Каква работа има хубаво момиче като вас с тип като онзи?
	— Той ми е вуйчо.
	При тези думи шофьорът потъна в блажена за нея тишина.
	Таксито най-сетне сви по странична улица близо до Сентръл парк и спря пред музея. Със захабената от сажди и пълзящи растения фасада и скрит встрани от високия дух и стоманата на Манхатън, музеят приличаше на реликва, на сграда извън времето и мястото. Ийви отмести поглед от печалната сянка пред себе си към красивата сграда на снимката и попита:
	— Сигурен ли сте, че това е свърталището?
	— Да, това е мястото. Музеят на гадните усещания. Дължите ми долар и десет цента.
	Ийви бръкна в джоба си, но не измъкна нищо освен хастара му. После с нарастваща тревога пребърка всичките си джобове.
	— Какво? — Шофьорът я изгледа подозрително.
	— Парите ми! Няма ги. Имах двайсет долара точно в този джоб, но… ги няма!
	Шофьорът поклати глава.
	— Трябваше да се досетя, че сигурно си болшевичка като вуйчо си. Слушай, малка госпожице, имах трима такива тарикати като теб миналата седмица. Но не и този път. Дължиш ми долар и десет цента или разказваш историята си на ченге.
	Шофьорът направи знак на конен полицай в края на улицата.
	Ийви затвори очи и се върна мислено по стъпките си дотук: линиите, витрината на дрогерията. Сам Лойд. Сам… Лойд. Ийви си спомни страстната му целувка и отвори рязко очи. Просто има нещо у вас… Наистина имаше — двайсет долара. Не беше минал и час, откакто е в града и вече я изиграха.
	— Този кучи… — изруга грубо Ийви и накара шофьора да млъкне от смайване.
	Бясна, измъкна от шапката си резервната десетдоларова банкнота, изчака рестото и тръшна вратата на таксито след себе си.
	— Ей — извика шофьорът. — А бакшиш?
	— Ама разбира се — отвърна Ийви и тръгна към старата викторианска сграда, а дългият й копринен шал се развя след нея. — Не целувай непознати на гара Пенсилвания.
	Ийви потропа с бронзовото чукало, представляващо глава на орел, и зачака. На табела отстрани на масивните дъбови врати на музея пишеше: ТУК СА НАДЕЖДИТЕ И МЕЧТИТЕ НА ЕДНА НАЦИЯ, ИЗГРАДЕНА ВЪРХУ ГЪРБА НА МЪЖЕ И ИЗДИГНАТА НА КРИЛЕТЕ НА АНГЕЛИ. Ала нито мъже, нито ангели отговориха на тропането й, затова тя влезе. Вестибюлът беше богато украсен: подове от бял и черен мрамор, стени с дървена ламперия, осветени от слабата светлина на аплици. Гордостта на бледосиният таван високо горе представляваше фрески на ангели, наблюдаващи поле с войници на Революцията. Сградата миришеше на прах и старост. Ийви тръгна към дългия салон и стъпките й отекнаха по мрамора.
	— Хей? Ало? Вуйчо Уил?
	Широко, претенциозно изваяно стълбище се виеше към площадка, осветена от огромен прозорец с цветно стъкло, а после се губеше от погледа. Вляво имаше мрачна всекидневна със спуснати завеси. Вдясно малка портална врата беше отворена към старовремска трапезария, където дълга дървена маса и тринайсет тапицирани с дамаска столове имаха вид на неизползвани от години.
	— Да му се не види. Кой е умрял? — промърмори Ийви и заброди из къщата, докато не стигна до дълга стая, подслонила колекция от предмети в стъклени витрини.
	Минаваше от витрина на витрина и четеше старателно написаните на машина картички под всеки предмет:
C>
#	Малка платнена чанта-талисман и вуду кукла, Ню Орлиънс, Луизиана
#	Част от кост на китайски железопътен работник и предполагаем магьосник, Северна Калифорния, периодът на Златната треска
#	Кристална топка, използвана за сеанси от мисис Бълнис Фоксуърди през периода на американския спиритуализъм, 1848 Г., Трой, Ню Йорк
#	Талисман за закрила на племето оджибуей, района на Големите езера
#	Изрезки на гадател, Батон Руж, Луизиана
#	Инструменти и книги на франкмасон, ок. 1776 г., Филаделфия, Пенсилвания
C$
	На поредица от призрачни фотографии се виждаха смътни фигури, тънки и прозрачни като дантелени пердета на вятър. Вуду кукли, марионетка на вентрилоквист. Учебник по магьосничество с кожена подвързия. Книги по алхимия, астрология, нумерология, гадаене, вуду, книги за медиуми и лечители и няколко тома за наблюдение на духове в Северна и Южна Америка от седемнайсети век насам.
	На една маса лежеше разтворен Дневникът на Мърси Проуд. Ийви наклони глава, за да се помъчи да проумее шрифта от седемнайсети век. „Виждам призраци на умрелите. Затова ме заклеймиха, че съм вещица…“
	— Обесили са я. Била е само на седемнайсет.
	Ийви се извърна сепната. Човекът, произнесъл тези думи, излезе от сянката. Беше висок и широкоплещест, с пепеляво руса коса. Под светлината на стария полюлей, която падаше върху него, той за момент й се стори като оживял суров ангел от ренесансова картина.
	— Какво престъпление е извършила? — намери отново гласа си и попита Ийви. — Превръщала е джина във вода?
	— Била е различна и това е нейният грях — каза онзи и й протегна ръка. — Аз съм Джерико Джоунс. Работя за вуйчо ти. Той ме помоли да ти правя компания, докато преподава на класа си.
	Това значи беше знаменитият Джерико, в когото Мейбъл бе лудо влюбена.
	— О, толкова много съм чувала за теб — избъбри Ийви.
	Мейбъл би я убила за тази недискретност, затова се постара да изясни:
	— Искам да кажа, че чувам, че вуйчо Уил би бил загубен без… каквото и да е това, което правиш.
	Джерико погледна настрани:
	— Дълбоко се съмнявам в това. Имаш ли желание да разгледаш музея?
	— Би било чудесно — излъга Ийви.
	Джерико я поведе нагоре и надолу по стълбища, из специални и мухлясали стаи с още колекции на кукли и прашни реликви, а Ийви се мъчеше да запази любезната си усмивка.
	— Последното, но не и по значение, е това място — библиотеката, където прекарваме по-голямата част от времето.
	Джерико отвори махагонов портал и Ийви подсвирна. Никога не беше виждала подобно помещение. Сякаш я пренесоха в призрачен приказен замък. Огромна камина от варовик заемаше по-голямата част от стената. Мебелите не бяха много — кафяви кожени кресла, изтъркани на места до степен да се вижда пълнежът, няколко малки маси, настолни лампи, намалени колкото да хвърлят слаба, бледозелена светлина. Галерия на втория етаж с лавици за книги опасваше помещението от край до край. Ийви проточи шия, за да обгърне цялата гледка. Таванът — и то какъв таван! — трябва да беше поне шест метра. По него се бе разпростряла панорама на американската история: Пуритани с черни шапки порицаваха остро група жени. Индиански шаман се взираше в огън. Лечител стискаше в едната си ръка змии, а другата бе поставил върху главата на болен. Бащи-основатели със сиви перуки произнасяха Декларацията на независимостта. Робиня държеше високо корен от мандрагора. Ангели и демони се носеха над историческата сцена и наблюдаваха. Чакаха.
	— Какво мислиш? — попита Джерико.
	— Мисля, че той би трябвало да уволни художника.
	Ийви се тръсна в едно кресло и оправи ръбовете на чорапите си. Изгаряше от непреодолимо желание да излезе, да се види с Мейбъл и да изучи града.
	— Много ли ще се забави вуйчо Уил?
	Джерико сви рамене, седна на дългата маса и взе книга от висока купчина.
	— Това е прекрасна история на мистицизма в колониите през осемнайсети век, в случай че предпочетеш да запълниш времето си с четиво.
	— Не, благодаря — Ийви едва потисна порива си да завърти очи.
	Нямаше представа какво намира Мейбъл в този човек. Той най-сериозно се канеше да се заеме с работа.
	— Слушай — Ийви понижи глас, — не допускам тук да имате алкохол, а?
	— Алкохол? — повтори Джерико.
	— Нали разбираш, лак за ковчези. Пот на пантера, а? Нещо контрабандно? Джин, да речем?
	— Не.
	— Не съм придирчива. И бърбън ще свърши работа.
	— Аз не пия.
	— Тогава сигурно си ужасно жаден.
	Ийви се разсмя, но Джерико — не.
	— Е, трябва да се връщам в музея — той тръгна бързо към портала. — Разполагай се удобно. Скоро вуйчо ти ще дойде.
	Ийви се обърна към препарираната мечка гризли, надвиснала над камината.
	— Не допускам ти да държиш контрабандна пиячка, нали? Не? Е, може би по-късно.
	С изключение на Джерико, досега не видя жива душа тук. Беше гладна и жадна и леко смутена, че е оставена сама, без дори едно здравей от вуйчо си. Щом щеше да живее в Ню Йорк, налагаше се да започне да се грижи за себе си.
	Тя потупа рошавата меча кожа и промърмори:
	— Съжалявам, мойто момиче, но те оставям.
	Излезе от библиотеката и тръгна да си търси нещо за ядене. Чу мъжки глас и проследи звука до голяма стая в дъното на музея, където вуйчо Уил четеше прав лекция. Носеше сив панталон, жилетка и синя вратовръзка, а ръкавите на ризата му бяха навити до лактите. През годините косата му бе потъмняла до мръсно русо и освен това сега се перчеше с добре поддържани мустачки.
	— Съществуването на злото е главоблъсканица, която подлага на изпитание интелекта и на философи, и на теолози… — говореше той.
	Ийви надникна, за да огледа обстановката. Един клас от младежи на гимназиална възраст седяха и си водеха бележки.
	— Ей това вече е приказка! Съжалявам за закъснението — Ийви влетя бързо и леко в стаята.
	Очите на момчетата се извъртяха към нея, а тя взе стол, за да се присъедини към тях. Вуйчо Уил я изгледа над кръглите си очила с рамки от костенурка.
	— Продължавай, вуйчо Уил. Не ми обръщай внимание.
	Тя седна на ръба на стола до един от колежаните и направи всичко възможно да изглежда заинтересована.
	— Да…
	За момент обърканата физиономия на вуйчо Уил заплашваше да остане неизменна, но после той влезе в ритъм и закрачи из стаята с ръце на гърба.
	— Както казах, как обяснява човек съществуването на злото?
	Момчетата се спогледаха, за да видят кой ще отговори.
	— Човек създава злото чрез изборите, които прави — обади се някой.
	— Бог и дяволът в решаваща битка. Поне така пише в Библията — възрази друг.
	— Как може да има дявол, щом има Бог? — попита момче в голф-панталони. — винаги съм се чудил.
	Вуйчо Уил завъртя пръст, за да подчертае мисълта си:
	— Спомни си теодикеята — теорията на Лайбниц*.
	[* Стреми се да оправдае съществуването на злото и несправедливостта в света с учението за всеблагост и всемогъщество, приписвани на Бога. — Б.пр.]
	— Това не е ли хибрид между теология и идиотия?
	Уил си позволи лека усмивка и каза:
	— Не съвсем. Теорията на Лайбниц е клон от теологията и се занимава със защитата на Бог в отговор на съществуването на злото. Това води до трудния, подобен на гатанка въпрос: Щом Бог е многознаещ и всесилен, как е възможно да допусне да съществува злото? Или Той не е всемогъщата божествена сила, както винаги са ни казвали, или е многознаещ и всесилен, а също и жесток, защото позволява злото да съществува и не прави нищо, за да го спре.
	— Това със сигурност обяснява сухия режим — отбеляза саркастично Ийви.
	Колежаните се разсмяха одобрително. Вуйчо Уил отново я погледна като предмет, подлежащ на класифициране.
	— Всеки добър свят би ни позволил да имаме свободна воля, така е — продължи той. — Можем ли да се съгласим с това? Но веднъж сдобили се със свободна воля човешките същества са способни да правят избор и да избършат зло. Така това тъй хубаво нещо — свободната воля, допуска възможност за зло в нашия чудесен свят.
	Стаята слушаше притихнала.
	— Нещо за размисъл. Но ако ми разрешите да продължа нашата по-раншна дискусия…
	Момчетата изправиха рамене, готови отново да си водят записки, а вуйчо Уил закрачи и поде:
	— Америка има богата история от вярвания — гоблен, извезан с конци от различни култури. Историята ни е пълна със свръхестествени, необяснени, загадъчни неща. Първите заселници идват тук, за да търсят религиозна свобода. Последвалите ги имигранти донасят надеждите и преследващите ги мисли — от източноевропейската легенда за вампира до „гладните духове“ от Китай. Изконното американско население вярва в шамани и духове. Лишени от всичко, което са притежавали, робите от Западна Африка и Карибите донасят със себе си своите обичаи и вярвания. Ние сме не само място, където се смесват различни култури, а и място, където се смесват духове и суеверия. Да?
	Момче в морскосиньо сако вдигна ръка:
	— Вярвате ли в свръхестественото, доктор Фицджералд?
	— А, би изглеждало нелогично, нали? В крайна сметка живеем в модерна ера. Достатъчно трудно е да накараш хората да вярват дори в методизма* — отвърна Уил с усмивка, а момчетата се разкикотиха. — Но все пак мистериите съществуват. Как ще обясните историите за хора с необикновени способности?
	[* Клон от протестантството, основан от английския свещеник Джон Чесли в началото на XVIII в. Изисква методично проповядване на християнството и точно изпълнение на обредите. — Б.пр.]
	По гръбнака на Ийви полази тръпка.
	— Способности? — повтори скептично и едва ли не с презрение момчето.
	— Хора като телепати или медиуми, които твърдят, че могат да разговарят с мъртви. Хора, които казват, че са излекувани от човек, поставил върху тях ръцете си. Хора, които надникват бегло в бъдещето или знаят коя е картата още преди да са я видели. Ранните писмени документи за индианци, видели духове да се реят край тях. Пуританите имат сведения за хора с умения. А по време на американската революция Бенджамин Франклин пише за пророчески сънища, повлияли върху развитието на войната и оформили облика на нацията. Какво ще кажете по въпроса?
	— Тези хора имат нужда от услугите на психиатри, макар че изключвам от списъка господин Франклин.
	Последва нова серия от кикот и Ийви също се присъедини макар да беше все още смутена. Чичо Уил изчака смехът да поутихне.
	— Както навярно знаете, този музей е създаден от Корнелиус Ратбоун, натрупал богатството си, прокарвайки железници. Как е проумял, че настъпва ерата на стоманата? — Уил се спря за малко до катедрата с ръце на гърба. — Твърди, че го е узнал благодарение на пророческите видения на сестра си, Либърти Ан. Като деца Корнелиус и Либърти прекарвали часове в гората, където си играели на различни игри. Един ден Либърти отишла в гората и изчезнала за цели два дни. Мъжете от града я търсили, но от нея нямало и следа. Когато най-сетне се появила, косата й била напълно побеляла… А била само на единайсет. Либърти Ан уверявала, че е срещнала „слаб като плашило, странен, висок мъж с цилиндър, чието палто се разтворило, за да разкрие знаменията и ужасите на този свят“. Либърти се разболяла от треска. Повикали лекар, но нищо не можело да се направи. Цял месец тя лежала, изпаднала в транс, и бълвала пророчества, които загриженият й брат записвал в дневника си. Тези пророчества се оказали поразително достоверни. Твърдяла, че е видяла „знаменития мъж от Илинойс, отнет ни, докато навестявал нашия американски братовчед“ — отпратка към убийството на президента Линкълн на балкона на театър „Форд“, докато гледал постановката Нашият американски братовчед. Говорела за „огромен стоманен змей, който кръстосва земята и бълва дим“. Повечето го разтълкували като Трансконтиненталната железопътна линия. Предрекла Прокламацията за освобождение, Световната война, болшевишката революция, изобретяването на автомобила и на самолета. Дори говорела за срив на нашите банки и последващ крах на икономиката.
	— Очевидно не е могла да види всичко — обади се момчето в голф-панталони. — Това никога няма да се случи.
	Уил потропа по катедрата с думите:
	— Да почукаме на дърво, както се казва.
	После се усмихна и колежаните се разсмяха от суеверната му шега. Играеше си със сребърна запалка, премяташе я между пръстите си и от време на време поставяше палец върху колелцето за запалване и тя изпускаше искри.
	— Либърти Ан починала месец, след като се върнала от гората. Към края пророчествата й станали доста мрачни. Говорела за „наближаваща буря“ — коварно време, когато ще са нужни Ясновидците.
	— Ясновидци? — повтори Ийви.
	— Така наричали хората с нейните способности.
	— И какво биха направили тези Ясновидци? — попита момчето.
	Уил сви рамене:
	— И да е знаела, не го е казала. Издъхнала малко след предсказанието си и оставила брат си Корнелиус опустошен. Постепенно го обладала идеята за доброто и злото и идеята, че тази страна е завладяна от духове. Че има нещо отвъд това, което виждаме. Отдал живота и богатството си на опита да го докаже.
	Момчетата започнаха да спорят разпалено, докато гласът на един от тях не заглуши останалите:
	— Професоре, вие наистина ли вярвате, че има свят извън нашия и същества от него могат да ни помагат или да ни вредят? Вярвате ли, че деянията ни тук — добри или лоши — могат да създадат пределно зло? Вярвате ли, че сред нас има призраци, зли духове и Ясновидци?
	Вуйчо Уил извади от джоба си парченце плат и избърса стъклата на очилата си.
	— „Да, има по земята и небето неща, Хорацио, които нашата нещастна философия не е дори сънувала“ — изрецитира той и отново си сложи очилата. — Това е цитат от Уилям Шекспир; знаел е, види се, едно-две неща и за човешката природа, и за свръхестественото. Но за вашите изпити ще ви е нужно да се запознаете със следната конкретна информация…
	Уил започна да ги залива с шеметно количество информация, а момчетата простенаха, грабнаха моливите и се напрегнаха да го следват.
	Ийви се измъкна и отиде да изчака Уил в кабинета му. Огледа наоколо. Единствената й компания тук бе равномерното тиктакане на часовника върху камината. Бюрото на вуйчо й бе отрупано с изрезки от вестници и заплашващи да се срутят купчини от книги. Отегчена, Ийви запрелиства изрезките. Представляваха известия от градове из цялата страна за срещи с привидения, поява на духове, необичайни явления от типа как роднина, напуснал този свят, седи за броени секунди на любимия си стол, а червенооко куче „демон“ уплашило пазача на склад за отпадъци в северната част на щата. Някои от изрезките имаха дати от преди две-три години, но повечето бяха неотдавнашни — от последната година. Ийви зачете статия за момиче, което твърдяло, че може да разговаря с мъртви и „любезни духове“ го предупреждават за предстоящи неприятности. Тъкмо стигна до описанието за внезапното изчезване на момичето и вуйчо Уил обяви присъствието си, като се покашля.
	Ийви остави изрезката настрани и поздрави:
	— Здравей, вуйчо.
	— Това е моето бюро.
	— Да, твоето е — изчурулика ведро тя. — И е много подредено.
	— Да. Добре. Мисля, че този път е наред — промърмори Уил.
	От джоба на гърдите си извади малка сребърна табакера, измъкна цигара, запали я, пое дълбоко дим и констатира:
	— Изглеждаш добре. Джерико показа ли ти музея?
	— Да, показа ми го. Много е… интересен.
	— Добре ли пътува?
	— Първокласно, въпреки, че ме обраха на гара Пенсилвания — отвърна Ийви и мигом съжали защо го стори. Ами ако Уил реши, че е негодна да се грижи за себе си и я върне в Охайо?
	Той повдигна вежда.
	— Наистина ли?
	— Един отвратителен млад мъж на име Сам Лойд. Или поне така се представи, преди да ме целуне и да ми отмъкне двайсетте долара.
	— Той какво? — присви очи Уил.
	— Ти не се притеснявай, мога да се грижа за себе си. Ако отново срещна този тип, ще се моли да няма повече нищо общо с мен — заяви Ийви.
	Уил издуха гъст облак дим и той увисна във въздуха.
	— Майка ти ми каза, че нещо си го загазила, там вкъщи. Някаква палавщина или нещо от този род.
	— Палавщина — промърмори Ийви.
	— И ще останеш тук до октомври?
	— До декември, ако е възможно. Докато там, у дома, опасността се разсее.
	— Хммм — изражението на Уил помръкна. — Майка ти държи да се запишеш в девическото училище на Сара Снайдуел. В момента е препълнено, тъй че, както изглежда, отговорността за обучението ти пада върху мен. Ще ти осигуря книги и можеш, разбира се, да посещаваш, ако желаеш, лекциите ми. Предлагам да се възползваш от многото ни прекрасни музеи и лекции, организирани от Дружеството за нравствено възпитание и други подобни организации.
	На Ийви й светна, че се е отървала от досадното училище. Денят ставаше все по-чудесен.
	Вуйчо Уил прелисти разсеяно някаква книга и уточни:
	— Ти си на седемнайсет, нали?
	— Съгласно последния ми рожден ден.
	— Е, на седемнайсет си достатъчно голяма, за да постъпваш в повечето случаи както желаеш. Няма да те държа на каишка, стига да не създаваш неприятности. Договаряме ли се?
	— Договаряме се — отвърна смаяна Ийви. — Сигурен ли си, че си роднина на майка ми? Че не е станало объркване в родилното?
	Усмивката на Уил проблесна за миг и изчезна.
	— Майка ти така и не се възстанови напълно след смъртта на брат ти.
	— Не е единствената, на която Джеймс липсва.
	— За нея е по-различно.
	— Така казват. — Ийви си преглътна гнева и продължи: — Онова, за което говореше преди малко оттатък, за хора, които виждат бъдещето, или… — тя си пое дъх. — Реални неща. Ясновидците. Познаваш ли някой такъв?
	— Не, лично не. Защо питаш?
	— А, просто ей така — побърза да отвърне Ийви. — Ако имаше Ясновидци, вестниците и радиото сигурно непрекъснато щяха да пишат и да говорят за тях, нали?
	— Или, ако се съди по историята, щяха да са изгорени на клада — Уил посочи лавиците с книги наоколо. — Имаме цяла библиотека, посветена на подобни истории, в случай че поискаш да прочетеш повече за американските вярвания в свръхестественото.
	Той си загаси цигарата в препълнен пепелник и додаде:
	— Боя се, че малко изоставам с времето, а ти, вярвам, искаш да си разопаковаш багажа и да се освежиш. „Бенингтън“ не е далеч от тук — през десет пресечки. Да помоля ли Джерико да те заведе?
	— Не — отсече Ийви. Разходка дори за десет пресечки пеша с несломимия Джерико навярно щеше да е мъчително скучна. — И сама ще съм си екстра.
	— Моля?
	— Екстра. Гот. Хм, оправям се. Ще се оправя сама. Ще отида да потърся Мейбъл. Помниш ли Мейбъл Роуз? Приятелката, с която си пиша?
	— Ммм — отвърна Уил, вече насочил вниманието си към друга книга. — Ами, хубаво. Ето ти ключа. Встрани от фоайето има закусвалня. Вземи си там нещо и кажи да го пишат на моята сметка. Джерико и аз ще се приберем най-късно до шест и половина.
	Ийви пъхна ключа в дамската си чанта. В Зенит си нямаше ключ — родителите й контролираха всяко нейно движение. Тук щеше да е друго. Тук щеше да е идеално. Отиде да прегърне вуйчо Уил, а той й протегна ръка с думите:
	— Добре дошла в Ню Йорк, Ийви.


>	Това е самият „Бенингтън“, скъпа

	— Мейбъл! — Ийви прегърна приятелката си и я завъртя из фоайето на „Бенингтън“, привличайки погледите на обитателите на жилищния блок. — Ох, толкова съм щастлива да те видя!
	— Господи, променила си се — възкликна Мейбъл, впечатлена от стилната къса прическа и облеклото й по последна мода: рокля с моряшка яка и с ниска талия и червен жакет с болеро с избродирани на гърба макове.
	— А ти не си се променила. Същата стара Мейбъл. Чакай да те огледам.
	Ийви отстъпи театрално ловко назад, за да огледа внимателно развлечената не по мярка и дълга до под коленете рокля на Мейбъл. Беше трагична. По-точно рокля, нуждаеща се от едно добро погребение.
	— И все още не си се подстригала късо?
	Мейбъл прокара ръка по дългите си гъсти кестеняви къдри, прибрани леко и прикрепени с фуркети на тила:
	— Закалявам своя индивидуализъм.
	— Да, безспорно. Както и добрият стар „Бенингтън“.
	Ийви подсвирна тихо и стресна мъж, който си вадеше пощата от една от месинговите кутии на стената. „Бенингтън“ имаше занемарената красота на модерно някога място за живеене. Мраморните подове бяха нащърбени по ъглите, мебелировката — износена, боята — потъмняла, но за Ийви тази коренна промяна правеше всичко наоколо още по-очарователно.
	— Колкото и да е непретенциозно — каза Мейбъл.
	— Можеш ли да повярваш? Ти, аз и Манхатън? Ще бъдем кралиците на този град.
	Ийви тръгна да излага плановете им като започна от пазаруването в „Бергдорф“ и точно тогава във фоайето се появи поразително красиво момиче. Носеше мъжка пижама под копринен син мъжки халат за баня, а гарваново черната й коса бе подстригана бубикопф с бретон а ла Луиз Брукс. По очите й имаше размазани следи от сенки и грим за мигли от предишната вечер. Копринена маска за спане висеше смъкната на врата й.
	— Коя е оная? — попита шепнешком Ийви.
	— Оная е Тета Найт. Момиче на Зигфелд.
	— Мили боже! Приятелка ли ти е?
	Мейбъл поклати глава:
	— Ужасява ме. Никога не съм успявала да събера кураж да кажа нещо повече от „здрасти“ и „Какъв чудесен ден, нали?“ Живее тук с брат си — Мейбъл присви устни. — Е, тя казва, че й е брат. Не си приличат.
	— Любовник ли? — пошепна развълнувана Ийви.
	Мейбъл вдигна рамене.
	— Откъде да знам.
	— Това дойде за вас, мис Найт — каза портиерът и й подаде дузина червени рози с дълги дръжки.
	Тета потисна прозявка и разкъса плика с картичката.
	— „Роза за роза. В израз на най-дълбока привързаност, Кларънс М. Потс“. О, братко! — Тета тикна розите обратно в ръцете на портиера. — Дай ги на момичето си, Еди. Но първо хвърли картичката или ще загазиш.
	— О, не можете да изхвърлите тези рози. Те са върхът — изтърси Ийви.
	Тета я погледна косо:
	— Онези дръжки ли? От гадния мистър Потс? Той е на четирийсет и осем и е имал четири жени. Аз съм на седемнайсет и не очаквам да мина по пътеката и да стана съпруга номер пет. Познавам много момичета-златотърсачки от шоуто, но не и аз, сестро. Аз имам планове. — Кимна на Мейбъл и попита: — Ти си Мадж, нали?
	— Мейбъл. Мейбъл Роуз.
	— Приятно ми е да се запознаем, Мейбъл. — Тета насочи бистрия си поглед към Ийви с въпроса: — А ти си?
	— Еванджелин О’Нийл. Но всички ми викат Ийви.
	— Тета Найт. Можеш да ми викаш както искаш, но не преди обяд.
	Извади цигара от джоба на пижамата и изчака портиерът да й я запали, което той и направи.
	— Благодарности, Еди.
	— Ийви е отседнала при вуйчо си, господин Фицджералд — обясни Мейбъл. — Тя е от Охайо.
	— Съжалявам — изрече съвсем сериозно Тета.
	— Ти го каза — и само как. От Ню Йорк ли си?
	Тета изви на дъга тънките си като конец вежди.
	— Всеки в Ню Йорк е отнякъде другаде.
	Ийви реши, че харесва Тета. Беше трудно да не се поддадеш на чара й. В Охайо никога не беше срещала човек, който да живее както си иска, да носи копринена мъжка пижама едва ли не на обществено място и да хвърля дузина рози, сякаш са чаша кафе от автомат.
	— Наистина ли си момиче на Зигфелд?
	— Виноват!
	— Сигурно е много вълнуващо!
	— Прехрана — отвърна Тета през облак цигарен дим. — Трябва да дойдеш някоя вечер на шоуто.
	Ийви се развълнува от мисълта. Шоу на Зигфелд!
	— С най-голямо удоволствие.
	— Чудно, кажете кога и ще оставя билети за двете ви. Е, би ми било приятно да остана да си лафим, но ако искам по-късно да взема акъла на някого, трябва да си грабна съня, нужен за красотата ми. Беше готино да се запозная с теб, Ивъл.
	— Казвам се Ийви.
	— Вече не — извика през рамо Тета и изчезна в асансьора.


	— Не мога да повярвам, че наистина си тук — каза Мейбъл.
	Двете с Ийви седяха в занемарената закусвалня на „Бенингтън“ пред сандвичи и кока кола.
	— Какво направи, за да те изритат така набързо от Охайо?
	Ийви разклати разсеяно чашата с лед в ръката си и отвърна:
	— Помниш ли онзи малък трик, за който ти споменах преди няколко месеца? Е…
	Разказа на Мейбъл историята с пръстена на Харолд Броуди и додаде:
	— Ужасното е, че съм права, и в крайна сметка той излезе онеправдан, лицемерът му с лицемер.
	— Брей, гледай ти — възкликна Мейбъл.
	Ийви разгледа внимателно лицето на приятелката си и попита:
	— О, Мейбъл, вярваш ми, нали?
	— Вярвам ти, разбира се.
	— И не мислиш, че съм някаква второстепенна атракция, нали?
	— Никога. — Мейбъл се позамисли, държейки чашата си. — Но се чудя как така изведнъж си придобила такива способности. Не си падала, не си си удряла главата или нещо подобно, нали?
	— Благодаря — Ийви изби едната си вежда на дъга.
	— Не исках да кажа нищо лошо. Просто си помислих, че може да има медицинска причина. Научна причина — побърза да поясни Мейбъл. — Сподели ли с вуйчо си?
	Ийви тръсна рязко глава:
	— Няма да го разстройвам. Точно сега нещата с вуйчо Уил са чудесни и искам да си останат такива.
	Мейбъл прехапа устна:
	— А запозна ли се с Джерико?
	— Запознах се, да — отвърна Ийви и си допи кока колата.
	— И какво мислиш? — Мейбъл се наклони към приятелката си.
	— Много е… солиден.
	— Не е ли красив, а? — изписка тихо Мейбъл.
	Ийви се замисли за Джерико, с когото преди малко се запозна — спокойния, сериозен и сдържан Джерико. В него нямаше нищо макар и смътно привлекателно.
	— Такъв е той за теб и това е важното. И така, какво направи досега по въпроса?
	— Ами… миналия петък, когато двамата се оказахме пред пощенските кутии ли?
	— Да — Ийви размърда многозначително вежди.
	— Стоях много близко до него…
	— Аха, и?
	— И казах нещо като „Чудесен ден, нали?“.
	— И?
	— И това е. Е, той каза „Да“. Така че и двамата бяхме на едно мнение относно времето.
	Ийви направо рухна назад върху облегалката и извика:
	— Потресаващо. Като парти без конфети. Това, което трябва да направим, е да съставим план, моето момиче. Романтичен щурм с епични размери. Ще разтърсим стените на Джерико. Това момче няма да е наясно какво го е ударило.
	Мейбъл се ококори.
	— Чудесно! Какъв е планът?
	Ийви сви рамене.
	— Нямам представа. Просто знам, че ни е нужен такъв.
	— Ох — въздъхна Мейбъл.
	— О, Мейбъл, мила, не се притеснявай. Ще измисля нещо. Междувременно ще се разходим по магазините, ще отидем да гледаме Тета в „Без майтап“ във „Фолис“. Обзалагам се, че тя знае всички горещи точки. А после чарлстон, докато паднем. Ще го ударим на живот, хлапе! Възнамерявам да превърна това време в най-вълнуващите четири месеца от живота ни. И ако си изиграя добре картите, ще остана още — Ийви затанцува на място. — Къде са вашите тази вечер?
	Мейбъл се изчерви.
	— В центъра на града се провежда митинг за петицията на Сако и Ванцети. Майка ми и баща ми представят Пролетариат — така тя напомни на Ийви името на социалистическия вестник, който родителите на приятелката й издаваха и разпространяваха. — Ще участвам, но пък не мога да не съм с теб през първата ти вечер тук.
	— Е, ще се видя с тях утре, предполагам.
	Лицето на Мейбъл помръкна и тя поклати глава:
	— Мама ще говори пред Съюза на работничките от шивашкото производство, а татко е зает с вестника. Те правят толкова много за безброй хора.
	Писмата на Мейбъл гъмжаха от разкази за кампаниите на родителите й в града. Беше ясно, че много се гордее с тях. Беше ясно също така, че техните каузи им оставят твърде малко време да се грижат за дъщеря си.
	Ийви потупа Мейбъл по ръката.
	— Всичко е наред. Родителите само пречат. Майка ми е непоносима, откакто се разболя.
	— О, господи, какво й е? — ужаси се Мейбъл.
	Бавна усмивка разтегна ъгълчетата на устните на Ийви.
	— Трезвеност. При това крайна.
	Две възрастни дами прекъснаха смеха им.
	— Не така би трябвало да се държат младите дами на обществено място, мис Роуз. Лекомисленото държане е най-неприлично.
	— Да, мис Проктър — отвърна смирено Мейбъл.
	Ийви направи физиономия, която само приятелката й можеше да види. Мейбъл прехапа устна, за да не се разсмее отново, и я представи на двете възрастни жени:
	— Мис Лилиън, мис Аделайда, позволете да ви представя мис Ийви О’Нийл. Отседнала за известно време у вуйчо си, мистър Фицджералд.
	Междувременно под масата кракът й притискаше предупредително крака на Ийви.
	Мис Лилиън се усмихна.
	— О, прелест. И какво очарователно лице. Нали е много сладка, Ади?
	— Наистина е много сладка.
	Двете госпожици Проктър носеха дългите си побелели коси накъдрени като на ученички от края на предишния и началото на този век*. Резултатът бе, че изглеждаха странно и смущаващо — нещо като остарели и набръчкали се порцеланови кукли.
	[* Авторката има предвид XX век. — Б.пр.]
	— Добре дошли в „Бенингтън“. Това е внушително старо място. Някога са го смятали за най-доброто за живеене в града — продължи мис Лилиън.
	— Готино. Ъъ-ъ, чудесно. Чудесно място.
	— Да. Понякога нощем може да доловите странни шумове. Но не бива да се плашите. Защото градът си има своите духове, нали разбирате.
	— Всички най-добри места ги имат — подхвърли Ийви подигравателно-сериозно.
	Мейбъл се задави с кока колата си, но мис Лилиън не й направи забележка, а продължи:
	— През осемнайсети век това парче земя приютявало болнитe от малария. Тези клети злощастни души стенели в своите палатки, съсипани и кървящи, а бълвочът им бил с цвета на черна нощ!
	Ийви отбутна сандвича си.
	— Колко отвратително интересно. Тъкмо казвах на Мейбъл — на мис Роуз — че не разговаряме достатъчно за черното повръщано.
	Под масата кракът на Мейбъл заплашваше да продъни пода със стъпалото на Ийви.
	— След маларията погребали тук просяците и душевноболните — продължи мис Лилиън, сякаш не бе чула нищо. — Изровили ги преди построяването на „Бенингтън“, разбира се, или поне така казали. Но ако питате мен, не виждам как са успели да намерят всички онези тела.
	— Труповете са такова главоболие — каза с лека усмивка Ийви и Мейбъл трябваше да извие глава настрани, за да не избухне в смях.
	— Действително — засмя се тихичко мис Лилиън. — Когато през 1872 година построили „Бенингтън“, архитектът — потомък на поколения вещици — оформил сградата, следвайки древни окултни принципи, така че да е непрестанно магнит за обитателите на отвъдното. Затова казвам да не обръщате внимание на странните звуци или на онова, с което бихте се сблъскали. Това е самият „Бенингтън“, скъпа.
	Мис Лилиън се постара да се усмихне. На зъбите й имаше петно от червило като от кръв. Мис Ади до нея се усмихна на нещо в далечината и кимна, все едно поздрави невидими гости.
	— Моля да ни извините, но е време да се оттеглим. Очакваме скоро приятели и трябва да се приготвим — обясни мис Лилиън. — Ще ни окажете честта да се отбиете някоя вечер, нали?
	— Как бих могла да не го сторя? — отвърна Ийви.
	Мис Ади се обърна внезапно към нея сякаш едва сега я забеляза. Изражението й беше безпощадно.
	— Ти си една от тях, нали скъпа?
	— Мис О’Нийл е племенница на мистър Фицджералд — обади се Мейбъл.
	— Не. Една от тях — прошепна повелително мис Ади и по гърба на Ийви полазиха тръпки.
	— Хайде, хайде, Ади, нека оставим момичетата да си продължат обяда. Имаме да вършим работа. Adieu!
	Сестрите бяха още на вратата, но Мейбъл избухна в кикот.
	— След маларичните се появили и просяците — имитира ги тя, без да спира да се смее.
	— Какво според теб искаше да каже? И на всеки, когото срещне, ли го казва? — попита Ийви с надеждата, че не звучи толкова объркана, колкото се чувстваше.
	Мейбъл сви рамене:
	— Понякога мис Ади се разхожда по нощница по етажите. Няколко пъти се е налагало баща ми да я прибира вкъщи. — Мейбъл почука с показалец по главата си. — Не всичко й е там. Сигурно искаше да каже, че си една от онези модерни девойки и не го одобрява — подразни тя приятелката си и размаха пръст като учителка. — О, това наистина ще е най-прекрасното време в живота ни, нали?
	Каза го с такъв ентусиазъм, че Ийви отпъди от съзнанието си обезпокоителната забележка на мис Ади, и вдигна чаша за наздравица.
	— Положително! За „Бенингтън“ и неговите духове!
	— За нас! — обяви Мейбъл и те се чукнаха за бъдещето.
	Двете имаха да наваксват много и прекараха следобеда в разкази за случилото се след последните си писма, затова Ийви се прибра в апартамента на вуйчо чак към седем. Уил и Джерико си бяха вкъщи. Апартаментът бе по-голям, отколкото си го спомняше, и удивително уютен за ергенска квартира. Огромен еркер гледаше към зеленото великолепие на Сентръл парк. От двете страни на голям радио шкаф се мъдреха два фотьойла и канапе и Ийви въздъхна с облекчение. Спретнатата кухничка имаше вид на рядко употребявана. Гордостта на банята бе ваната, идеална за дълго киснене, но иначе в помещението липсваше и намек за комфорт, което Ийви много скоро щеше да коригира. Три спални и малък кабинет довършваха апартамента. Джерико я въведе в тясна стая с легло, бюро и гардеробче. Леглото скърцаше, но беше удобно.
	— А това води към покрива — показа й той пожарна стълба отвън до прозореца. — Можеш от там да видиш по-голямата част от града.
	— О — успя да отвърне Ийви. — Първокласно.
	Възнамеряваше да направи много повече от това да гледа от покрива. Щеше да е във водовъртежа на събитията в него. Куфарът й беше пристигнал и тя разопакова багажа си, като запълни празните чекмеджета на гардероба с цветните си чорапи, шапки, ръкавици, рокли и жакети. Дългите нанизи от перли окачи по четирите краища на таблите на леглото. Единственото, което не прибра никъде, бе монетата от Джеймс на врата й. След като приключи с вещите си, Ийви седна с Джерико и вуйчо Уил в дневната, където двамата довършваха вечерята си — студени сандвичи, увити във восъчна хартия, от деликатесния магазин на ъгъла.
	— Как се получи така, че постъпи на работа при вуйчо ми? — попита Ийви престорено сериозно.
	Джерико погледна към Уил, чиято уста бе пълна. Никой от двамата не отговори.
	— Е, обикновена мистерия, предполагам — продължи Ийви. — Къде е Агата Кристи, когато ти е нужна? Просто трябва да си измисля история за теб. Да видим… ти, Джерико, си херцог, загубил своето херцогство — каква смешна дума, херцогство — и вуйчо те крие от неприятелските сили в родината ти, които ще те обезглавят.
	— До миналата година, когато навърших осемнайсет, вуйчо ти ми беше официален опекун. Сега работя за него като помощник-уредник.
	Мъжете продължиха да си ядат сандвичите, оставяйки любопитството на Ийви незадоволено.
	— Добре, ще опитам. Как Вуйчик…
	— Трябва ли да ме наричаш така?
	Ийви размисли и продължи:
	— Да. Според мен, трябва. Как Вуйчик стана твой опекун?
	— Джерико беше сирак в Детската болница.
	— Виж ти! Съжалявам. Но как…
	— Мисля, че се отговори на въпроса ти — каза Уил. — Ако Джерико пожелае да ти каже повече, ще го направи, както и когато реши.
	На Ийви й се искаше да каже нещо остроумно, но беше гостенка тук, затова смени темата:
	— Музеят винаги ли е толкова пуст?
	— Какво имаш предвид? — озадачи се вуйчо Уил.
	— Пуст, като изпразнен от човешки същества.
	— Сега нещата са малко в застой.
	— Застой ли? Та това е морга! Там се нуждаете от тела или сте загубени. Нуждаете се от реклама.
	— Реклама? — откликна насмешливо Уил.
	— Да. Чували сте за това, нали? Чудно модерно творение. Позволява на хората да узнаят за нещо, от което се нуждаят. Сапун, червило, радио или твоя музей, например. Можем да започнем с примамлив слоган от рода на „Музеят на американския фолклор, суеверията и окултното — вече сме заловили духа!“
	— Добре си е и така — каза Уил, сякаш разрешаваше всичко.
	Ийви подсвирна тихо.
	— Не това видяха очите ми. Истина ли е, че градът се опитва да го вземе заради данъци?
	— Кой ти каза? — Уил хвърли бърз поглед над смъкващите се по носа му очила.
	— Таксиджията. И още, че си бил съвестник и вероятно болшевик. Не че има значение за мен. Просто си мислех да помогна да издокарате мястото. Да докарате някакви тела там. Да се изкарат кинти.
	Джерико премести поглед от Уил към Ийви и пак към Уил. Окашля се и попита:
	— Нещо против да пусна радиото?
	— Моля — кимна Уил.
	Гласът на говорителя долетя бълбукайки по жиците:
	— А сега оркестърът на Пол Уайтмън ще изпълни „Wang Wang Blues“.
	Оркестърът подхвана жизнерадостна мелодия и Ийви си затананика заедно с него.


>	Градът на мечтите

	Момичето беше изтощено и гневно. Цели седемдесет и осем часа тя и партньорът й Яцек бяха препускали с големи леки крачки по време на маратона по танци с надеждите за голямата печалба, ала накрая Яцек заспа и едва не се стовари върху нея. Водещият ги потупа по рамото, за да им даде знак, че за тях това е краят на конкурса, а следователно и на мечтите им.
	— Защо трябваше да дойдеш и да заспиш, нещастнико!
	Вече вън, тя го сръга в ръката и той залитна, защото едва стоеше буден.
	— Аз ли? Подкрепих те четири пъти по различно време. А ти не спря да ми ходиш по краката с тези твои гемии.
	— Гемии!
	Очите я засмъдяха от сълзи. Опита да го удари, но залитна, изтощена от усилието.
	— Стига, Рута, не бъди такава. Хайде да се прибираме.
	— Не тръгвам наникъде с теб. Ти си задник.
	— Не го мислиш. Да седнем на това стъпало. Сутринта ще вземем влака.
	Изтощението, с което толкова дълго се беше борила, най-сетне я сломи.
	— Няма да се върна току така с празни ръце и всички да ни се присмиват, че не съм нищо особено и никога няма да бъда — заяви почти ридаейки тя.
	Само че Яцек не я чуваше. Той вече спеше на площадката пред входа на един нощен приют.
	— Можеш да живееш там, все ми е едно — изкрещя тя.
	Повдигнатата над земята ж. п. линия на влака на Трето авеню образуваше клетка над главата й. Рута вървеше на юг по Бауъри Стрийт, за да намери станцията, където по разнебитените стълби не лежаха в очакване скитници. С всяка изтощителна крачка усещаше отровното отчаяние, че се връща с празни ръце в Грийнпойнт, Бруклин — там семейството й обитаваше двустайна квартира в рушаща се сграда на улица, на която почти всеки говореше полски, а пред витрини с провесени по тях kielbasa — полски наденици, старци пушеха. Беше свят, отдалечен от ярките светлини на Манхатън. Погледна към далечната жилищна част на града, към призрачното зарево на Парк авеню, където живееха богатите. Просто искаше своето късче от него, а не да виси пред телефонното табло на второразрядна адвокатска кантора, по цял ден да отговаря на телефони, да прехвърля разговори и да изкарва, колкото да отиде на кино. Рута беше само на деветнайсет и познаваше най-вече нуждата — копнежа за добър живот, който виждаше навред край себе си.
	Рута Бадовски. Рута. Мразеше това име, дадено й от родителите й. Беше толкова полско. А тя беше родена тук, в Бруклин, Ню Йорк, САЩ. Ще го смени с някакво по-американско — например Рути или Руби. Руби беше хубаво. Руби… Бейтс. Утре Рута Бадовски ще напусне работата си на телефонистка, Руби Бейтс ще вземе автобуса за театъра на господин Зигфелд и ще се яви на кастинг за танцьорка в ревюто. Един ден името й ще е известно, тогава нека Яцек и другите да я гледат от евтините места и да се пръждосат след представлението.
	— Добър вечер.
	Рута се смая; гласът я стресна. Присви очи в мрака и попита:
	— Кой е там? По-добре се разкарайте. Брат ми е ченге.
	— Винаги съм изпитвал огромна благодарност към закона — непознатият излезе от сянката.
	Очите й навярно си правеха шега с нея, защото на светлината мъжът изглеждаше почти като призрак. Дрехите му бяха смешни и безнадеждно старомодни: костюм от туийд, въпреки че беше топло, жилетка, пардесю и бомбе. Носеше бастун със сребърна глава на вълк за дръжка. Вълкът бе озъбен, а очите му бяха червени като рубини. Руби — ха! Необяснимо защо, тя потръпна леко. Дойде й наум, че не е на безопасно място. Тези маратони по танци обикновено се провеждаха в отвратителни места, за да не привличат прекалено вниманието на града.
	— Това е ужасно място за млада дама да се разхожда сама — сякаш прочел мислите й, непознатият й предложи ръка. — Бих ли могъл да съм от помощ?
	Руби Бейтс може и да беше на път да се превърне в изключителна звезда, но Рута Бадовски бе израсла по улиците.
	— Все пак ви благодаря, господине, но нямам нужда от помощ — отсече твърдо тя.
	Ала щом се извърна, за да продължи, глезенът й поддаде и тя потръпна от болка.
	— Със сестра ми държим къща наблизо — голям пансион с кухня. Може би бихте желали да почакате там, а? Разполагаме с телефон в случай, че решите да се обадите на семейството си. Сестра ми Брида е направила невероятни пажзки. И кафе.
	Гласът на непознатия звучеше дълбоко и успокояващо.
	— Пажзки? — повтори Рута. — Поляк ли сте?
	Непознатият се усмихна.
	— Всички сме, предполагам, мечтатели, и се опитваме да намерим своя път в тази забележителна страна, нали мис…?
	— Рута — Руби, Руби Бейтс.
	— Драго ми е да се запозная с вас, мис Бейтс. Аз съм мистър Хобс — докосна шапката си, — но приятелите ми казват Джон.
	— Благодаря, мистър Хобс — отвърна Рута и почти припадна от изтощение.
	— Имам амонячна сол, която точно сега би ви помогнала.
	Мъжът накваси леко носната си кърпичка и й я подаде. Рута вдиша. Острата миризма парна леко носа й. Наистина обаче се поокопити. Непознатият й предложи отново ръката си и този път тя я пое. Външно той изглеждаше едър, но ръката му под дебелото пардесю беше тънка като кибритена клечка. Незнайно защо това смрази Рут и тя се отдръпна бързо.
	— Вече съм добре. Амонячната сол ми помогна. Но няма да откажа чашка чай.
	— Както желаете — той направи лек изискан поклон.
	Вървяха, а бастунът със сребърната глава на непознатия тупкаше ритмично по паважа. Мъжът си затананика мелодия, която тя не разпозна.
	— Каква е тази песен? Не съм я чувала досега по радиото.
	— Да, предполагам, че не сте.
	Посочи с лявата си ръка западналата Боуъри Стрийт с нейните християнски мисии, нощни приюти за бездомници, долнопробни хотели, ателиета за татуировки, магазини за снабдяване на ресторанти и западнали работилници.
	— … падна Вавилон — Великата блудница.
	Той посочи двама пияни, които спяха на площадката пред евтин хотел, и каза:
	— Ужасно. Някой трябва да почисти тази измет, да ги върне на границите. Те не са като вас и мен, мис Бейтс — чисти; добри граждани; хора с амбиции; благодетели на този сияещ град горе на хълма.
	Без да е мислила преди за това, Рута установи, че кима. Погледна мъжете с непонятно за себе си отвращение. Бяха различни от нейното семейство. Чужди.
	— Не са от нашата порода — поклати глава непознатият. — Навремето Бауъри Стрийт представляваше свидно място за най-изумителните ресторанти и театри. Театър „Бауъри“ — онзи велик американски театър, беше трън в очите на елитните европейски театри. В него играеше великият актьор Джуниус Бут, баща на Джон Уилкс Бут. Поклонник ли сте на изкуствата, мис Бейтс?
	— Йее, искам да кажа да, аз съм актриса.
	Незнайно защо Рута се чувстваше леко замаяна. Улиците сияеха.
	— Ама, разбира се! Такова красиво момиче! У вас има нещо съвършено изключително, мис Бейтс, не е ли така? Мога да кажа, че наистина ви предстои да изпълните много важно предопределение. А жената беше облечена в багреница и червено, украсена със злато, драгоценни камъни и бисери…
	Той се усмихна. Въпреки късния час, необикновените обстоятелства и болките в краката Рута също се усмихна. Непознатият — не, изобщо не беше непознат, нали? Беше мистър Хобс. Такъв добър човек, такъв интелигентен, а също и изискан. Мистър Хобс я смяташе за изключителна. Той виждаше у нея нещо, което никой друг не виждаше. Нещо, което баба й би нарекла wrozba, знамение. Искаше й се да заплаче от благодарност.
	— Благодаря ви — изрече тихо тя.
	— … и на челото й бе написано името: тайна… — каза непознатият и странен огън огря лицето му.
	— Да не сте проповедник или нещо такова?
	— Сигурен съм, че горите от нетърпение да се обадите на семейството си — рече в отговор мистър Хобс. — Те, без съмнение, се тревожат.
	Рута си помисли за тесния им апартамент в Грийнпойнт и се опита да не се разсмее. Баща й сигурно е буден в леглото до майка й и изкашля яростно от дробовете си влагата, цигарите и праха от фабриката. Наблъскани в съседната стая, четиримата й братя и сестри хъркат. Едва ли липсва на някого. И тя не бързаше да се прибере.
	— Не искам да ги будя — отвърна Рута и мистър Хобс се усмихна.
	Извървяха удивително много странични улици и накрая тя се обърка напълно. В далечината мостът „Манхатън“ се възправи по-застрашително от порта към подземно царство. Започна да ръми.
	— Хей, хей, мистър Хобс, още много ли има?
	— Ето, пристигнахме. Каляската ви чака — посочи той и Рута видя разнебитен файтон, теглен от стара кранта.
	— Струва ми се, казахте, че е наблизо.
	— Но вие сте изморена. През останалата част от пътя ще се повозим.
	Рита се покатери на файтона; ритмичното полюляване, съчетано с потропването на копитата я приспаха. Накрая разнебитеният файтон спря и тя видя едва ли не превърната в развалини стара, но някога представителна къща, кацнала на хълм, заобиколен от буренясали празни пространства.
	Рута се отдръпна и възкликна:
	— Но вие споменахте, че имате пансион. Тук няма нищо освен една развалина.
	— Скъпа моя, очите ви си правят шега с вас. Погледнете отново — пошепна тихо мистър Хобс.
	Той размаха ръка и този път тя видя очарователни, наредени една до друга къщи, топли и уютни. В края на редицата се издигаше великолепна къща от онези, в каквито живеят милионери — хора с имена като Карнеги и Рокфелер. Ей, та самият този мистър Хобс можеше да се окаже милионер! Лекото ръмене се превърна в дъжд. Кадифените й обувки с кристални катарами — най-ценното й притежание, възлизащо на седмичната й заплата — щяха да се съсипят, затова последва мъжа през улицата към място, където да се скрие на сухо. Черна котка й пресече пътя. Рута се сепна и се засмя нервно. Ставаше суеверна като леля си Пела, която навсякъде съзираше лоши предзнаменования. Вратата изскърца на пантите си и се затвори зад гърба й. Звукът я накара да подскочи. Мъжът се усмихна изпод тежките си мустаци, но тази усмивка никак не стопли пронизващия поглед на сините му очи. Мисълта прелетя през съзнанието й, но тя я отмахна като глупава. Беше на сухо и след минута щеше да седне и да даде отдих на изморените си до болка крака.
	Тук обаче миришеше лошо. На влага, на гнило и на още нещо — не успя да го определи, но разбърка стомаха й. Запуши си носа.
	— За съжаление един клет нещастен котарак се загуби в стените. И благоуханието му се усеща — поясни мистър Хобс. — Но вие сте премръзнала и уморена. Елате и седнете. Ще запаля огън.
	Рута го последва в друга стая. Примигна в тъмното и съзря очертанието на камина. Спъна се и протегна ръка да се хване за нещо. Стената под пръстите й беше влажна и лепкава. Тя изтръпна, отдръпна мигновено ръката си и я избърса о роклята.
	Мистър Хобс пристъпи към студената почерняла камина и в следващия момент в нея лумна буен огън. Рута се опита да проумее внезапните пламъци, които облизваха вътрешността на камината. Не, каза си тя. Той беше сложил дърва и драснал кибрит. Разбира се. Не си го спомняше, но това би трябвало да е станало. Маратонът направо й разбърка съзнанието.
	— Ми-ми-мисля, че все пак трябва да звънна на моите хора. Много ще се притеснят, ако не го направя.
	— Разбира се, скъпа. Ще събудя сестра си. Но първо обещах кафе.
	Изведнъж чашката се оказа в ръката й.
	— Пийте, аз няма да се бавя.
	Едрият мъж се поклони, докосна смешната си шапка и изчезна от погледа й. Чуваше го да си тананика, макар да реши, че не харесва мелодията. Кой знае защо от нея я полазваха тръпки. Кафето — силно и горещо — имаше особен привкус, но засити празния й стомах и Рута го изпи до дъно. Не успя обаче да пребори умората й. Тя гледаше огъня, а клепачите й потрепваха. Все по-тежки и по-тежки…
	Рута се събуди от рязък шум в главата и с вкус на тебешир в устата. Огънят не гореше. Колко ли дълго беше спала? Беше ли се обадила вкъщи? Не, не беше. Къде беше мистър Хобс? А сестра му? През обувката й пробяга плъх. Рута изпищя и скочи, обзета от странното усещане, че я наблюдават, сякаш самата стая бе оживяла. Можеше да се закълне, че стените дишат. Но това беше невъзможно!
	— Мистър Хобс? — извика тя. — Мистър Хобс?
	Той не отговори. Къде ли беше? Къде се намираше самата тя? Защо тръгна с него? Имаше повече акъл от това да тръгне с напълно непознат човек. Но си напомни, че той не е непознат. Той беше мистър Хобс, добрият мистър Хобс, който я мисли за красива и изключителна. Мистър Хобс, който вероятно е родственик на милионери. И билетът към славата и успеха й.
	Защо тогава се задушаваше така?
	Около нея къщата като че гъмжеше от зло. Ето. Каза го. Зло. Думата й хрумна точно когато мина покрай единствената газена лампа. Цвъртящият й пламък я изпълни със съмнение какво всъщност представляват стените. В един момент бяха пищни златни багри. В следващия Рута гледаше с широко отворени от изненада очи как кирлива хартия се свлича от мазилката на парцаливи ленти. През осветеното от лампата място минаваха кални драскотини. Вгледа се по-внимателно и различи, че са отпечатъци от мръсни пръсти. Не. Не, мръсотия. Кръв. Кървави отпечатъци от пръсти. Само четири. Отпечатъкът от петия липсваше.
	Сърцето й заби лудешки, краката й омекнаха. Допусна ужасна грешка. Трябваше да си тръгне веднага. Обърна се и видя как рухна и сетната й илюзия: пред очите й къщата се превърна в тъмна разкапваща се дупка, а гниенето пълзеше по стените към нея. Миризмата я блъсна със силата на юмрук и я накара да си запуши устата. А имаше и плъхове. О, господи, как само мразеше плъхове! Препъвайки се, Рута тръгна напред, сякаш би съумяла да изпревари тъмнината, готова да я погълне. Къде беше вратата? Нямаше я! Къщата я криеше от нея; искаше да я задържи тук.
	— … и на челото й бе написано името: тайна, Вавилон великий, майка на блудниците…
	Не виждаше непознатия, но го чуваше да си подсвирква тази негова ужасна песен. Оттук би трябвало да има и друг път навън! Далечен прозорец вдясно от нея й вдъхна бледи надежди. Въпреки че беше закован с дъски, от мястото си тя виждаше залитащ скитник да пикае на празното място през улицата.
	— Ей! Ей, господине, помогнете ми! Моля ви, помогнете ми! — извика Рута.
	Онзи не я чу и тя заблъска с цели длани по дървото. Започна да кърти неподвижните дъски — ноктите й се окървавиха, дланите й се набиха с трески. Очевидно вън пияният скитник си свърши работата и си тръгна в нощта, а Рута се свлече и зарида.
	Когато беше на три, майка й я затвори в един куфар, та хазяинът да не разбере, че имат още едно дете и да ги изрита на улицата. Тя седеше в куфара, свита, притихнала в мрака и безкрайно ужасена. Като че ли минаха часове, докато я извадиха. Оттогава усещането, че е в капан, я караше отново да се чувства уплашено дете. Паниката изпразни главата й от логика. В отчаянието си тя заскита из разпрострялата се на вси страни къща. Лабиринт от коридори я вкара в отвратителна стая — всичките й врати водеха към стени. Навред около себе си чуваше противното свирукане на мъжа. Най-сетне забеляза врата, която още не бе опитала да отвори, и хвана дръжката. Подът под краката й изчезна и тя полетя надолу по дълъг улей в мръсна дупка, представляваща мазе. Падна с цялата си тежест върху глезена и той запулсира. Запищя от болка. Пробва да направи крачка, но последва агония и тя отново рухна на твърдия, студен и мръсен под.
	Подът горе заскърца. Рута чуваше далечното свирукане на непознатия. Не мислеше вече за нищо друго освен как да оцелее. Замига, та очите й да се приспособят към мрака. Беше паднала много надолу; мазето се намираше много надълбоко, навярно шест метра под нивото на улицата. Беше сигурна, че и цял ден да вика, никой няма да я чуе. Нуждаеше се от оръжие. Повлече се сантиметър по сантиметър, опипвайки наоколо, търсеше нещо, което да й свърши работа. Накрая ръката й се натъкна на гладка пръчка. Макар и лека, щеше да рани успешно око или врат. Притисна плътно пръчката до гърдите си и зачака. Високо над нея с метален звук се отбори врата и в мазето проникна съвсем тънък сноп светлина. Зад една стена видя стълба, но в сегашното си състояние нямаше никакъв начин да се измъкне по нея. Пръчката бе най-доброто й оръжие. Трябваше да направи нещо повече от това да нанесе рана.
	Мистър Хобс затвори вратата и светлината изчезна. Рута отново потъна в пълна тъмнина — точно както в куфара. Насили се да диша спокойно, а й се искаше да крещи с пълен глас. Стъпките на непознатия барабанеха глухо, но равномерно към нея и тя осъзна, че той вече не носи бастун. Песента му отекна в мазето. Сега обаче той добави и думите: „Джон Немирни, Джон Немирни,/вечно със престилка, ножа остър вирнал./Мигом гърлото ти ще пререже, кокали ще събере,/и за няколко жълтици на пазар ще продаде“
	Дълбоко в гърлото на Рута заседна слюнка; беше твърде уплашена, за да преглътне. Изведнъж в старата камина лумнаха пламъци и изпълниха стаята с оранжева светлина, която хвърли страховити сенки.
	Рута избяга зад превърнала се в прозрачен парцал завеса, провесена на забравено въже за пране, и започна да наблюдава оттам. Не виждаше мистър Хобс, но продължаваше да го чува.
	— … Вавилон великий, блудницата, украсена и хвърлена в морето, мръсотията на земята. И това беше петото жертвоприношение, разпоредено от Господ Бог.
	Езикът й натежа. В крайчеца на очите й нахлуха обезпокоителни неща, но щом извърна глава, изчезнаха. Левият й крак се бе сковал.
	— И видях ново небе и нова земя, защото предишното небе и предишната земя бяха преминали, и морето вече го нямаше. Тогава аз, Йоан, видях светлия град Йерусалим, нов, слизащ от Бога, от небето, натъкмен като невеста, пременена за своя мъж. И чух висок глас от небето да говори: Ето скинията на Бога с човеците, и Той ще живее с тях; те ще бъдат Негов народ, а Сам Бог ще бъде с тях — техен Бог. Слушаш ли, Руби?
	Тя стисна здраво пръчката и притихна.
	Мъжът хвърли нещо в камината и огънят припламна ярко.
	— И Седящият на престола рече: ето, всичко ново творя. Аз съм Алфата и Омегата, началото и краят; на жадния Аз ще дам даром от извора на Живата вода. Който побеждава, ще наследи всичко, и ще му бъда Бог, а той ще Ми бъде син.
	Мъжът обикаляше стаята и говореше:
	— А на страхливи и неверни, на мръсници и убийци, на блудници и магьосници, на идолослужители и на всички лъжци делът им е в езерото, що гори с огън и жупел. Защото само избраните ще се вдигнат със Звяра. И светът ще стане на пепел.
	Той се намираше в далечния край на помещението; разбираше го по гласа му. Погледът на Рута се замъгли, стомахът й се сви. С ужас осъзна неспособността си изобщо да си движи краката. Какво ставаше с нея? Припомни си навлажнената кърпичка и кафето и сърцето й заби лудешки. Какво имаше в тях? Погледна отново пръчката в ръцете си и видя, че всъщност е кост. Рута изпищя и я пусна отвратена. Завесата се отмести рязко и мистър Хобс се изправи над нея като свирепо божество.
	— Не се смущавай от вида ми, скъпа. Едва започвам да се проявявам.
	По ръцете и шията му имаше странни татуировки — някакви непонятни символи. Те се набръчкваха и издуваха. Плътта му се движеше, сякаш нещо се плъзгаше под кожата. Страхът успя да намери глас само на родния й език, затова тя зашепна молитвите на полски.
	Мъжът се намръщи.
	— Молитви? Мислех, че си модерно момиче за модерно време.
	Камината го осветяваше в гръб и непознатият приличаше на мрачен демон. Вече и ръцете й се вдървиха. Зъбите й затракаха.
	— Мммоля ви. Моля ви. Ннняма да кажа на никого.
	— Но ще го сториш.
	Непознатият я затегли за безчувствената ръка.
	— Казах ти, че ти предстои да изпълниш много важно предопределение и сега ще го сториш. Ти, Руби Бейтс, си началото на края. Джон Немирни, Джон Немирни,/вечно със престилка, ножа остър вирнал…
	Той стигна до стената зад камината и я заопипва с бледите си като кости пръсти. Отвори се тайна врата към друга — тайна — стая.
	— Не, не, не — зашепна на полски Рута, сякаш можеше да застави вратата да остане затворена.
	— И Живият; бях мъртъв и ето, Жив съм вовеки веков, амин; и имам ключовете на ада и смъртта.
	Усмихна й се и тя видя в очите му огън и безконечен черен водовъртеж. Пикочният й мехур не издържа.
	— Ритуалът започва отново — обяви непознатият и я дръпна в тайната стая.
	Единственото, което можа да направи, беше да запищи.


>	На един непознат

	„Известният нюйоркски клуб «Хотси Тотси» представя оркестъра на Каунт Карутър и красивите момичета на «Хотси Тотси»!“
	Мемфис Кембъл наблюдаваше зад кулисите как оскъдно облечените момичета от балета се впускат в неистово бързия номер. Тази вечер в клуба цареше пълна възбуда. Тромпетът на Гейб ридаеше, пръстите на Каунт раздираха всичките осемдесет и осем клавиша на пианото. Гейб изпълни част от „Красива Америка“, като за кратко я превърна в погребална песен, и остави тромпета си да изпадне в отчаяние, преди отново да подхване ритъма. Белите в публиката не схванаха, но по лицата на чернокожите изгряха усмивки.
	Гейб изсвири последния си пронизителен тон. Публиката заръкопляска, танцьорките се поклониха и през смях и приказки се изнесоха по диагонал на сцената. Закръглено момиче на име Джо мина покрай Мемфис, погали го по бузата и подвикна:
	— Хей, Мемфис.
	— Хей, ти.
	Приятелката му Алма завъртя очи, като междувременно си оправи костюма отпред, и попита:
	— Пари ли правиш тази вечер, Мемфис, или печелиш време?
	— И двете, надявам се.
	Джо се закикоти и го погъделичка нагоре по ръката. Мемфис също се закикоти и каза с ръка на сърцето:
	— „На един непознат“: „Знаеш ли с какъв копнеж те гледам, и може би си той, когото търся, или тя (и идва то при мене като сън). Със сигурност живял съм аз със теб щастливо…“
	— Ти ли го написа, сладур? — измърка Джо.
	В отговор Мемфис поклати глава:
	— Това е Уолт Уитман, „На един непознат“. Чела ли си някога стиховете му?
	— Тя не чете нищо друго освен вестникарските колонки с клюки — намеси се Алма.
	Джо й хвърли убийствен поглед.
	— Много изпускаш — каза Мемфис и отправи към Джо многоватовата си усмивка.
	— Това момче живее в библиотеката на 135-а улица. Иска да е следващият Лангстън Хюз* — информира всички Алма.
	[* Лангстън Хюз (1902–1967) — поет, активист, романист. В поезията си използва ритмите на афроамериканската музика — особено блус и джаз. — Б.р.]
	— Така ли е? — попита Джо.
	— Някога може да ти почета стихове.
	— Какво ще кажеш за неделя? — Джо си облиза устните.
	— Неделите винаги са ми щастливите дни.
	Алма отново завъртя очи и бутна Джо в редицата на танцьорките.
	— Хайде, момичета. Нямаме време за глупости. Трябва да се преоблечем за лунния номер.
	— Чао, сладур! — Джо му изпрати въздушна целувка, а той се направи, че я хваща.
	— Мемфис! — извика силно помощник-режисьорът, без да вади пурата от устата си. — Не ти плащам, за да се забавляваш с момичетата. Папа Чарлс те вика. Скачай.
	В тесния коридор Мемфис срещна Гейб и Каунт, които отиваха вън зад клуба.
	— Ей, шефе — извика Гейб и хвана Мемфис за ръката. — Отиваме ли на онова парти в събота? Навалица от наконтени пиленца и уиски бол.
	— Чие уиски? Без долнопробен алкохол от непознати, защото ще ни вкараш в моргата.
	Известно бе, че непочтени контрабандисти смесваха питиетата с керосин.
	Гейб разтвори широко ръце и отвърна захилен:
	— Остави това на Гейб, брато.
	Мемфис се разсмя. Освен Исая, в живота му присъстваше неотменно Гейб. Срещнаха се в четвърти клас. Гейб беше продавал цигари зад училището и имаше неприятности с директора. Възложиха на Мемфис да му стане приятел и да му помогне да се поправи. И това определи характера на дружбата им: Мемфис бе все така готов да измъкне приятеля си от неприятности, а Гейб беше винаги готов да го въвлече в тях. Единственото, на което Гейб гледаше сериозно, бе музиката. Беше един от най-изкусните изпълнители на тромпет в града и определено всички говореха за мършавото момче с изумителния звук. Дори Дюк Елингтън беше идвал да го слуша и тъкмо това бе една от причините Папа Чарлс да го държи. Пакостливият Гейб създаваше неприятности, ала засвиреше ли на този свой тромпет, човек се убеждаваше, че си заслужава да бъде търпян.
	— Излизаме да пушим. Искаш ли една? — попита Гейб, чиито очи вече бяха зачервени.
	Мемфис поклати глава:
	— Ще си държа главата бистра.
	— Прави както намериш за добре, бабо.
	— Обикновено го правя.
	Мемфис удари неволно лампата над главата си и усети топлината на крушката. После мина през тунел към съседната сграда, където се помещаваха канцелариите. Няколко секретарки седяха край дълги маси и брояха парите от сутрешния рекет с числата. Мемфис ги поздрави, докосвайки шапката си, и хлътна в кабинета на шефа. Папа Чарлс му махна иззад махагоновото си бюро да седне и да изчака докато приключи телефонния си разговор.
	Папа Чарлс беше безспорният крал на Харлем. Контролираше рекета с числата, конните надбягвания и боксовите мачове. Държеше контрабандата с алкохол и уреждаше нещата с ченгетата. Имаш ли нужда от заем, отиваш при Папа Чарлс. Ако църква се нуждаеше от нова сграда, парите ги даваше Папа Чарлс. Папа Чарлс, Ловкият джентълмен, финансираше частично училища, братства и дори харлемския баскетболен отбор „Нюйоркския ренесанс“, или просто „Ренс“. А в няколко клуба и заведения за контрабанден алкохол, като „Хотси Тотси“ излагаше на показ едни от най-добрите музиканти и танцьори в града.
	— Докато аз движа залаганията в Харлем, вземане-даване с бели няма да има — заяви твърдо в слушалката той. — И можеш да кажеш на Дъч Шулц и съдружниците му, че аз казвам така.
	После прекъсна рязко разговора, отвори сребърна кутия и си избра пура. Отхапа върха й и го изплю в кошчето за боклук. Мемфис му я запали, опитвайки се да не се закашля от първия облак дим.
	— Проблеми ли?
	Папа Чарлс отпъди с ръка и мисълта, и дима и подхвана:
	— Белите контрабандисти искат сега те да движат рекета в Харлем. Не възнамерявам да им позволя, но те натискат ли натискат. Чух, че снощи полицията е нахлула в един от вертепите на Куини.
	— Мислех, че тя си урежда сметките с полицията.
	— Урежда си ги — дръпна от пурата, докато изреченото се уталожи, а въздухът стана плътен и ароматен. После продължи: — Белите ще загубят интерес от игрите ни. Имат си контрабандата с алкохол, с която да се занимават. Но навярно ще се наложи да сме нащрек. Предупреждавам всичките си брокери. Как е леля ти Октавия?
	— Добре е, сър.
	— А Исая? Справя ли се?
	— Да, сър.
	— Добре, добре. А по улиците как е?
	— Гладко, както казва Гейб.
	Папа Чарлс се усмихна и рече:
	— Бизнесът се учи най-добре на улицата. Нищо чудно някой ден да работиш тук, до мен.
	Мемфис не искаше да работи за Папа Чарлс. Искаше да чете стиховете си в един от салоните на мис Алелия Уокър*, редом с Каунти Кулън, Зора Нийл Хърстън и Джийн Тумър, и дори може би редом със самия Хюз.
	[* Алелия Уокър (1885–1931) — американска бизнес-дама и покровител на изкуствата. Дъщеря на С. Дж. Уокър, определяна за една от първите жени милионерки в САЩ и първата милионерка от афроамерикански произход. — Б.р.]
	— Добре ли си, синко? Какво има?
	— Познавате ме, сър. Аз не се тревожа — успя да се усмихне Мемфис.
	Папа Чарлс се засмя зад дима от пурата и заключи:
	— Това е той, Мемфис, когото познавам.
	Добрият, стар Мемфис. Мемфис, на когото може да се разчита. Очарователният, сговорчивият Мемфис. Грижовният Мемфис. Някога той бе звезда. Човекът — чудо. И всичко завърши с болка. Вече не би рискувал отново. Сега къташе чувствата си в своята тетрадка.
	— Време е да си приберем благодарностите от нашите благодарни приятели — напомни Папа Чарлс евфемистично за парите, които всеки плащаше, ако искаше да остане в бизнеса и да има закрила. Градът зависеше толкова от корупцията, колкото и от електричеството.
	— Да, сър.
	— Мемфис, сигурен ли си, че всичко е наред?
	— Не съм бил по-добре, сър — успя да се усмихне отново Мемфис.
	На излизане от клуба кимна на шофьора на Папа Чарлс, който стоеше на пост до съвсем новия „Крайслер-Империал“. После се сля с тълпите, излезли да търсят забавление по Ленокс авеню. Прибра парите от различните клубове, които Папа Чарлс контролираше — „Я ман“, „Гробницата на падналите ангели“ и „Ура“. Обиколи и по-малките заведения за контрабанден алкохол, скрити в сутерените на кафяви каменни сгради по широки странични улици. Вървя след едри мъже през посивели от тютюнев дим задни стаи, където хора играеха карти на покрити със зелено сукно маси, печелеха с измама и залагаха на зарове. Жените обвиваха с шепи брадичката му, наричаха го красавец и го канеха на танц. Той се измъкваше, използвайки усмивката си, за да заглади своя отказ. Понякога собствениците на клубове му предлагаха питие или го канеха да послуша джаза и да погледа танца на момичетата. Друг път го караха да чака горе в слабо осветен офис, където Мемфис никога не беше сигурен дали ще се върнат с парите или със зареден автомат. Записваше платената сума в съответната колонка на счетоводната книга, отклонявайки въпроси дали Папа Чарлс знае дали подкупът е бил за този побой или за онази игра.
	— Аз съм просто брокер — отвръщаше той и се усмихваше.
	По улиците внимаваше за цивилни ченгета. Арестуваха ли го, Папа Чарлс щеше да го измъкне след няколко часа, но въпреки това предпочиташе да не се възползва от тази възможност.
	Беше доста след единайсет, когато се върна в „Хотси Тотси“. Гейб дотича и попита:
	— Къде беше, шефе?
	— Навън по работа. Защо?
	— Ела бързо. Става дума за Джо. Падна и се нарани.
	— Извикай лекар тогава.
	— Тя иска теб, Мемфис.
	Джо седеше на стълбата в дъното на сцената и плачеше, наобиколена от загрижените си колежки. През пролука в завесата Мемфис видя, че публиката започва да губи търпение. Беше време за началото на следващия номер, а глезенът на Джо вече се подуваше.
	— Закачих си тока при втората стъпка и кракът ми се усука — избъбри тя през сълзи. — О, моля те, господи, нека не е счупен.
	— По-добре кажи на Франсин тя да излезе — каза едно от момичетата.
	Джо тръсна глава:
	— Не, тази вечер трябва да играя. Парите са ми нужни.
	Тя вдигна пълни с надежда очи към Мемфис.
	— Сетих се за теб. За това, какво можеш да правиш. Моля те, би ли ми помогнал, Мемфис?
	Челюстта му се стегна.
	— Вече не мога да го правя — отвърна той.
	Джо изхлипа, а Гейб го хвана за ръката.
	— Хайде, брато, просто опитай…
	— Казах ви, не мога — отсече Мемфис.
	Отмахна ръката на Гейб от своята и слезе бесен по стълбата, а помощник-режисьорът подхвана Джо и отведе нещастното момиче. На сцената конферансието обяви следващия номер — Черното дъно — и другите момичета плюс Франсин изскочиха бурно, носещи само усмивките си и много малко нещо друго. Мемфис предаде на секретарките събраните пари и изхвръкна отново навън в нощта, разстроен от спомените за времето, когато беше друг, златното момче с целебни ръце. Чудото Мемфис, харлемският лечител.
	Способността му да лекува се появи внезапно след едно разболяване на четиринайсет. Дни наред лежа в полусъзнание, виждайки най-невероятни гледки, а треската изгаряше тялото му. Майка му не се отделяше от леглото му. А когато оздравя, веднага отидоха на църква, за да благодарят. И през онази неделна утрин в старата методистка църква „Майка Зайън“ Мемфис лекува за пръв път. Седемгодишният му брат Исая падна от дърво и си счупи ръката. Костта стърчеше под ужасен ъгъл под кожата. Мемфис положи длан в опит просто да спре писъците му. Не очакваше невероятната топлина между ръката си и кожата на Исая. Веднага изпадна в дълбок транс. Очите му се подбелиха, изпита чувството, че е напуснал тялото си и е затворен в движещ се сън. През онези дълги секунди в необикновеното празно пространство видя неща, които не разбираше: лица в мъгла, особени сенки, смешен мъж с висока шапка, чието палто бе направено от самата земя. Имаше ярка светлина и пляскане на криле. Когато разтреперан дойде на себе си, около него в двора на църквата се беше събрала тълпа. Исая се бе измъкнал изпод пръстите му и описваше с ръката си пълни кръгове.
	— Ти я намести, Мемфис. Как го направи?
	— Н-н-не знам — Мемфис потръпна, въпреки нюйоркската лятна жега, поради която яката на празничния му костюм се мокреше от пот.
	— Това е чудо — възкликна някой. — Хвала на Исус!
	Видя майка си: стоеше в края на изпълненото с благоговение паство, притискаше устата си с ръка и той се уплаши да не му удари шамар заради стореното. Вместо това тя го притисна към себе си. А когато го пусна, в очите й имаше сълзи. После обгърна лицето му с длани и прошепна:
	— Синът ми е лечител.
	— Чухте ли това? Момчето е лечител — извика високо някой. — Да се помолим.
	Всички склониха глава и простряха ръце към него. Мемфис усещаше техните благославящи го ръце върху главата и раменете си, както и пръстите на майка си, които стискаха неговите. Страхът му се превърна в тържествуване. Направих го, мислеше си смаян той. Как го направих?
	Единствено леля Октавия прояви скептицизъм.
	— Защо му е на Господ да дава такъв дар на едно момче? — попита по-късно тя майка му в къщата на 145-а улица.
	Седяха до радиото в предната всекидневна и чистеха боб за вечерята на следващия ден. Беше прекалено горещо, за да се спи добре и Мемфис стана да изпие чаша вода. Така ги чу да си говорят, спотаи се в тъмния коридор и се заслуша.
	— Понякога дарбата всъщност е предрешено проклятие, Виола. Изпитание, изпратено от Господ Бог. Самият дявол може да се е вселил в това момче.
	— Шт, тихо, Октавия — прошепна майка му.
	Тя рядко възразяваше на сестра си и Мемфис се почувства горд с нея, въпреки че думите на леля му посяха съмнения в душата му.
	— Моето момче е много специално. Ще видиш.
	— Е, надявам се да си права, Ви — отвърна след кратко мълчание Октавия.
	Последва само тишина, нарушавана от пукането на бобовите шушулки, които двете чупеха на половинки и пускаха в тенджера.
	Новината за способностите на Мемфис бързо обиколи църквите в Харлем. Когато пастор Браун възрази дарбата на Мемфис да се използва по време на служба в „Майка Зайън“: „Ние не сме такава религия, Виола“, — въпреки възраженията на Октавия, майка му започна да го води в различни пентекосталистки и спиритуалистки църкви.
	— Това са все вярващи от долните класи, а някои от тях разговарят с умрели, Виола. Нищо добро няма да излезе от това, помни ми думата.
	В продължение на осем месеца всяка четвърта неделя от месеца Мемфис стоеше до амвона и гледаше пред себе си лица — едни, изпълнени с надежда, други — скептични, и докато хорът пееше „Нагази във водата“, а хората се молеха и понякога се провикваха към Бог, вярващите пристъпваха към него със своите болести и Мемфис поставяше ръка върху болното място, усещаше топлината под дланта си, виждаше онова друго особено място в съзнанието си — онова с лица в мъглата. Чудото Мемфис. А после, когато имаше най-голяма потребност от него, чудото загуби сили. Не, не просто загуби сили, а се обърна против него.
	От време на време улавяше погледа на застаналата до вратата Октавия. На лицето й се четеше нещо средно между презрение и страх и тя изричаше:
	— На дявола не му трябва много време да се свре в теб, Мемфис Джон. Запомни го.
	Обикновено той смяташе леля си за луда, защото постоянно мислеше за дявола. Ами ако беше права? Ако у него се таеше нещо ужасно грешно, някаква тъмна страна, която чакаше да й дойде времето? Тази мисъл беше като сън — тревожна и неясна.
	Случката с Джо в театъра го разтърси и понеже си беше свършил работата за тази вечер той скочи в двуетажния автобус към жилищната част на града и слезе на 155-а улица. Извървя няколко пресечки на север, после на запад към реката, където къщите се разреждаха, и стигна до малко африканско гробище на една стръмнина — последната обител на освободени роби и чернокожи войници. Мемфис обичаше да седи и да пише там, в покоя и тишината на евентуални свои предци. Обичайно присядаше под стар дъб, в чиято хралупа криеше фенер. Извади го, измъкна кибрит от книгата, задигната от клуба „Я ман“, и драсна клечка. Пламъкът във фенера вдъхваше спокойствие. Мемфис се настани на студената земя и отвори тетрадката си. Писането го лекуваше посвоему от самотата, която изпитваше. Лекарство. Понякога действаше, друг път — не. Но той не спираше да опитва. Наведе глава над белия лист и започна да пише на светлината на фенера, тичайки след думите, сякаш се опитваше да хване опашките на комети. Всичко около него, целият Харлем, бе пълен с писатели, музиканти, поети и мислители. Те променяха света. Мемфис искаше да е част от тази промяна.
	Граченето на гарван, кацнал върху надгробен камък наблизо, го изтръгна от размислите. От майка си знаеше, че птиците са вестители. Предупреждение. Беше глупост, разбира се — нищо повече от остатъци от африканско суеверие. Птиците си бяха просто птици. За миг се сети за враните от съня си, но мисълта пробяга мимолетно. Беше късно и очите му пареха от умора. Днес нямаше да има повече думи. Загаси фенера, напъха всичко в раницата си и тръгна по пустата улица, осветена от една-единствена газова лампа. Пълната луна изглеждаше златна над развалините на старата къща горе на хълма, някогашната голяма представителна къща „Ноулс“, а сега едва ли не нищожна на фона на редицата от жилищни блокове в далечината. През цялото време откакто Мемфис ходеше на гробището, никой не живееше в тази къща. Потръпваше от вида й и затова обикновено вървеше по средата на пътя, за да е по-далеч от нея.
	Студена светлина обливаше закованите с дъски прозорци и занемарената морава; създаваше впечатление за локва в мраморния крак на счупен ангел, а мъртвите дървета изглеждаха като живи. Мемфис хвърли бърз поглед към къщата и спря. Стори му се, че с крайчеца на очите си долови движение. Нещо в къщата беше различно, без да е сигурен какво.
	Досадният гарван прелетя, Мемфис подскочи стреснат и забърза по пътя. Веднъж оказал се на шумните харлемски улици, тръсна глава и се разсмя тихо на боязливостта си. Неоновите реклами, дивите звуци на джаза от заведенията, всяка поява на тълпи от щастливи издокарани хора успокояваше Мемфис. Слепецът Бил Джонсън вървеше нагоре по улицата, проверявайки с пръчката пътя пред краката си. Не изпитваше желание да си говори със стареца, затова сви по странична пресечка и хукна по нея. Беше приятно да тича в топлата септемврийска нощ. Имаше си тетрадката със стихове, своите книги и пълен с пари джоб. Трябваше ли да се тревожи за нещо? Беше време да престане да се тревожи и да си заживее живота. Нарамил целия свой свят, Мемфис измина остатъка от пътя до Харлем. Мина покрай кафявите камъни на Шугър Хил, като надничаше отдалеч в огрените от кехлибарена светлина прозорци и в живота, който се надяваше да е негов някога, и тръгна към къщи.
	Брат му Исая спеше в тясното легло до прозореца в задната стая. Мемфис се събу, съблече се и се мушна възможно най-тихо в своето легло. Исая седна и Мемфис затаи дъх с надежда момчето да се обърне и да заспи отново. Молеше се да не го е събудил той.
	Исая седеше напълно неподвижно и гледаше втренчено в мрака. В един момент изрече:
	— Аз съм змеят. Звярът от древността.
	Мемфис се изправи на лакът.
	— Хей, ледено човече, добре ли си?
	Исая не помръдна и продължи:
	— Стоя на вратата и чукам.
	След няколко секунди падна назад върху възглавницата и заспа дълбоко. Мемфис пипна челото му — студено. Предположи, че брат му е сънувал кошмар. А той беше наясно с кошмарите. Легна на удобната си страна и се отпусна. Клепачите му натежаха и скоро сънят го обори.
	В съня си Мемфис стоеше на кален път между царевични ниви. Горе на небето облаците се събираха в тъмна, сърдита грамада. В далечината се виждаше фермерска къща, хамбар с червен покрив и чворесто дърво без листа. Изграчи гарван, кацнал върху закачена на дървен стълб пощенска кутия. Гарванът литна към нивите и кацна на рамото на висок мъж с причудлива шапка. Кожата му бе сива като небето, а черните му очи горяха. Ноктите на ръцете му бяха пълни с кал и на всеки имаше пръстен. „Време е“, каза мъжът, макар Мемфис да не видя устните му да се движат.
	Сънят се смени. Мемфис се намираше в коридор. В дъното на коридора върху метална врата бе изобразен символ: заобиколено от слънчеви лъчи око, а под него светкавица, наподобяваща стичаща се на зиг-заг сълза. Тихо изпляскаха криле, той се загуби в гъста мъгла и чу гласа на майка му да го вика: „О, момчето ми, момчето ми..“.
	Мемфис нямаше представа, че по бузите му се стичат сълзи. Изстена тихо, обърна се и потъна в друг сън с красиви танцьорки. Вееха си с ветрила от пера, изпращаха му въздушни целувки и му обещаваха света.


>	Сънят на Ийви

	Сънят й започна както обикновено с мъгла, гора и сняг. Джеймс стоеше блед и мрачен в края на гората в измачканата си военна униформа. Устните на Ийви оформиха името му, но в съня нямаше звук. Джеймс й махна с ръка да го последва.
	Дърветата се разредиха и скоро излязоха на сечище, пълно с войници. Момче със сержантски нашивки закрещя команди и лагерът изведнъж се размърда — войниците стъпкаха цигарите с ботуш, оставиха тенекиените кутии с кафе, надянаха противогазовите маски и се строиха, застъпили позиция, в очакване. На небето бушуваха сиви облаци. Светкавици раздираха мрака по команда — едно, две, три! Някой я дръпна надолу в дълбок окоп и Ийви се плъзна по стени, наподобяващи гроб, за да се скрие от невидим враг. Настъпи тягостна тишина, светът затаи дъх. Изпълнена със страхопочитание, Ийви стана свидетел как по небето се разля бушуваща огнена вълна, последвана след секунди от неудържима сила, и тя рухна на дъното на окопа сякаш запратена там от юмрука на великан.
	Дим и пепел изпълниха въздуха. Ийви излази от окопа и се стовари върху войник, чиито кости се превърнаха в прах. Беше напълно изпразнен. Очите му ги нямаше, устата му се бе разтегнала в уродлива усмивка. По сбръчканите му изсъхнали бузи се стичаха кървави сълзи. Ийви изпищя и, препъвайки се, тръгна по изгорената земя, осеяна с войнишки трупове, които приличаха на стъпкани диви цветя. Красивите дървета бяха вече обгорени снопи. Tук-там по смътните краища на бойното поле зърваше призрачни войници, но извърнеше ли глава към тях, те изчезваха. Ийви извика Джеймс и го видя на пътеката по-натам, жив! Хукна към него, ала изразът на лицето му искаше да я предупреди за нещо. Говореше й, но Ийви не го чуваше. Очите му! Нещо ставаше с очите му. Джеймс протегна ръце и отметна глава. Последва друг ослепителен блясък.
	Ийви се събуди и сподави надигащ се писък. Малкият вентилатор до леглото й се въртеше, но тя бе потънала в пот. Напипа с треперещи пръсти копчето на лампата и примигна от внезапната светлина. Непознатата обстановка на новата й стая я паникьоса. Имаше нужда от въздух. Изкатери се на покрива по неустойчивата противопожарна стълба. Там беше хладно и необятно. Джерико излезе прав — оттук се откриваше невероятна гледка. Манхатън се простираше пред нея като кадифена възглавничка за бижута, обсипана с диаманти. Дори в този час влаковете тракаха по линиите. Градът бе неспокоен като самата нея. На корниза един гълъб изгука и закълва трохички хляб.
	— Ти и аз, хлапе, ще превземем този град с щурм — пошегува се Ийви, независимо от сълзите й, които превръщаха хоризонта в натрошена светлина. — Не бъди мухла, момиче — скара се тя на себе си. — Горе главата.
	Ийви остави вятъра да целуне бузите й и разпери ръце да прегърне Манхатън. От утре, каза си тя, всичко ще бъде различно. Ще пазарува, ще ходи с Мейбъл на кино. В неделя ще отидат с метрото до Кони Айлънд, ще потопят крака в Атлантическия океан и ще се повозят на влакчето в увеселителния парк. Вечерта ще намери парти и ще танцува така, сякаш няма загинал брат или ужасни сънища. Всичко ще бъде страхотно.
	Ийви се обгърна с ръце, отърка нос в ръкава си и затананика тихо:
	— „Забързаният град не може да убие мечтите на момиче и момче/ и ще превърна аз Манхатън в източник на радост.“
	Шумно премина влак, изплаши гълъба и той отлетя.


	Градът следваше живота си в ослепителните каньони от тухли и неон. Хора се срещаха и разделяха, бързаха и бездействаха. Метрото трещеше. Колите надуваха клаксони. Светофарите сменяха светлините си от зелено на жълто и червено, сетне пак на зелено.
	В приюта на Младежката християнска организация в Харлем слепецът Бил Джонсън лежеше на койка в дълга стая с други койки и искаше да спи. В стаята беше горещо, все едно слънцето пече яростно врата му както някога, когато работеше по памуковите поля в Мисисипи. В спомените си виждаше как тънкото като масло слънце пробива дъждовните облаци и осветява черната кола на детектива.
	Мейбъл Роуз четеше Толстой под светлината на нощната лампа и се опитваше да се абстрахира от шумния спор на родителите си в съседната стая. Накрая се обърна по гръб, загледа се в тавана и си представи как няколко етажа по-нагоре Джерико лежи в леглото и мисли само за нея.
	В Африканското гробище листата литнаха през отдавна притихналите гробове и се скупчиха на моравата под къщата на хълма. Счупената статуя на ангел не усети хладината на преминалата през двора дълга сянка. Невиждащите й очи не проследиха как непознатият бърше кръвта от ръцете си и поглъща жадно великолепието на небето. Нечуващите й уши не долавяха смразяващото свирукане на стара мелодия, която се заигра за малко с вятъра, преди да се загуби в лудешкия, изпълнен с копнеж джаз на града.
	Мис Ади стоеше пред големия еркерен прозорец и гледаше езерото в Сентръл парк и замъка Белведере, окъпани в леко оранжевия блясък на луната. Залюля се леко на пети и запя песен, която знаеше от дете.
	— Чаят е почти готов — оповести мис Лилиън и застана до сестра си. — Ах, виж как луната огрява Белведере. Каква красота!
	— Наистина — мис Ади сложи ръка върху стъклото, сякаш да вземе замъка в дланта си. — Усещаш ли промяната, сестричке?
	Мис Лилиън кимна тържествено:
	— Да, миличка.
	— Те идват.
	Мис Ади обърна отново поглед към парка и продължи да се вглежда в нощта, докато луната не избледня на ранното предутринно небе, а недокоснатият чай в чашата й не изстина напълно.


>	Четиримата конници на Апокалипсиса

	Както ce й надяваше, всяка минута от първата й седмица в Ню Йорк беше вълнуваща. Всеки следобед тя и Мейбъл ходеха с въздушната железница в Двореца на киното да гледат Дъглас Феърбанкс, Бъстър Кийтън и Чарли Чаплин, а през един особено топъл ден отидоха с влака по линията Кълвър авеню до Кони Айлънд. Там двете потопиха пръстите на краката си в студената морска пяна на Атлантика, после се разходиха покрай евтините магазинчета и панаирджийските увеселения, като се правеха, че не забелязват подвикванията на уличните ромеовци, които молеха за тяхното внимание. Щом Мейбъл приключеше с домашните, а Ийви — с четенето на книгите, препоръчани й от Уил, двете отиваха в универсалния магазин „Гимбълс“ да пробват палта с високи и украсени с кожа яки и шапки без периферия, които ги караха да се чувстват като кинозвезди. После си купуваха прясно изпечени фъстъци в „Чок фу о’нътс“ или спираха за по сандвич от автомата в „Хорн и Хардард“*, където Ийви, изпълнена с трепет, пускаше монетата, натискаше копчето и изваждаше сандвича от малкото стъклено пространство.
	[* „Хорн и Хардърт“ — верига за хранене, въвела автоматичното обслужване за пръв път във Филаделфия и Ню Йорк. — Б.р.]
	Вечер Ийви и Мейбъл слизаха в занемарената столова на „Бенингтън“ и сядаха под пращящите лампи да пият разбит на пяна яйчен крем и да правят планове за великите си манхатънски приключения. Една вечер се наложи Мейбъл да придружи родителите си на работнически митинг и Ийви отиде у Тета и Хенри. Вратата отвори Хенри по халат върху шалвари и незакопчана риза за смокинг. От пръв поглед беше повече от ясно, че е невъзможно той и Тета да са роднини — светлата му кожа на лунички очебийно контрастираше с тъмното, опушено излъчване на Тета… От друга страна обаче начинът, по който се държаха един с друг, говореше, че не са любовници, а само скъпи приятели. При вида на Ийви Хегри повдигна вежда, облегна се на вратата и каза бавно и провлечено:
	— Предполагам, не идвате да оправите теча под мивката.
	Ийви се разсмя и обеща да раздъвче достатъчно много ментови дъвки, с които да оправи проблема. Хенри отвори широко вратата и я покани галантно:
	— Entrez, mademoiselle!
	Тета лежеше на кадифена отоманка в мъжката си копринена пижама, а около главата си бе завързала драматично шал на пауни.
	— О-о, тук е Ивъл. Какво става? — извика тя.
	Тримата гаврътнаха по няколко чаши джин, задигнат от Тета от някакво парти в хотел „Уолдорф-Астория“, и си измисляха глупави песнички, чиито мелодии Хенри налучкваше на укулеле, без никой да изразява недоволство, че Ийви е абсолютно лишена от слух. После играха карти до ранните утринни часове и тя се прокрадна в апартамента на вуйчо Уил малко преди изгрев-слънце с чувството, че в Манхатън всичко е възможно и голямото й приключение предстои — още щом се събуди.
	Първите намеци на червено и златно вече обагряха върховете на дърветата в Сентръл парк и слънцето на циганското лято обливаше Манхатън. Облечени в най-модерните си тоалети, Ийви, Мейбъл и Тета се качиха на претъпкания трамвай на път за следобедно настъпление по кината. Трите се промъкнаха към задната част на трамвая и се сместиха на седалка за двама, без да престават да бъбрят възбудено.
	— Ийви, как е Джерико тези дни? — попита Мейбъл и си прехапа устната.
	Опита се да изглежда безразлична, но лицето й в никакъв случай не беше безучастно, и Ийви знаеше, че вътрешно тя направо умира.
	— Кой е Джерико? — поинтересува се Тета.
	— Помощникът на вуйчо ми — поясни Ийви. — Русият великан.
	— Той е абсолютно съвършенство — отбеляза Мейбъл и двете изрисувани с молив вежди на Тета се вдигнаха.
	— Загубила си си акъла по него ли?
	— И още как — продължи Ийви. — Имам важната мисия да събера тези две папагалчета. Началото е малко тромаво, но съм сигурна, че ще започнем да бележим успех с Операция „Джерико“.
	— Така ли? — Тета огледа безстрастно Мейбъл. — Това, от което имаш нужда, момичето ми, е подстригване.
	Мейбъл сложи ръка върху свитата си на врата плитка, готова сякаш да я брани, и промълви:
	— Ох. Ох, не мисля, че бих могла.
	— Е, разбира се, ако те е страх… — Тета намигна на Ийви.
	— Да, естествено. Не всички сме смели — Ийви потупа леко укоризнено Мейбъл по ръката.
	— Винаги мога когато си поискам да си отрежа косата — възрази Мейбъл.
	— Не е нужно да го правиш, поничке — примигна енергично Ийви.
	— Не и ако те е страх — подразни я Тета.
	— Ако искате да знаете, на политическите митинги на майка ми съм се сблъсквала с гневни тълпи и съм крачила с демонстрантите в редица. Изобщо не ме е страх от фризьора! — подсмръкна Мейбъл.
	— Прекрасно. Да заложим малко пари на това. Аз давам долар, ако днес си подстрижеш косата.
	— Два долара — додаде Ийви.
	Най-напред Мейбъл пребледня, после наклони брадичка, досущ като майка си, родена в семейство от висшето общество, отсече: „Добре“ и направи знак на шофьора да спре трамвая.
	След минути вече гледаше нервно рекламната табела на витрината на „Емпайър барбършоп“: „ПОДКЪСЯВАМЕ КОСА! ЩЕ ИЗГЛЕЖДАТЕ КАТО ЗВЕЗДИТЕ НА CЦEHATA И КИНОТО!“, придружена от рисунка на модерно момиче с украсена с пера прическа.
	— Мейбси, този стил ще ти отива безкрайно — насърчи я Ийви. — Джерико страхотно ще го хареса.
	— Джерико е дълбок мислител и учен. Не обръща внимание на прически — гласът на Мейбъл издаваше ужас.
	Тета си оправи червилото, използвайки витрината за огледало, и напомни:
	— Дори учените имат очи, детето ми.
	Ийви прокара ръка по въображаем екран.
	— Само си представи: влиташ леко в музея съвършено нова — Мейбъл Чаровницата! Мейбъл По последна мода! Мейбъл Джазовата мацка!
	— Мейбъл, която е по-добре да решава, или ще закъснеем за кино — допълни Тета.
	— Ще го направя.
	— Добро момиче! — възкликна Ийви.
	Тя бутна Мейбъл към вратата на салона, а двете с Тета се втурнаха към витрината и се залепиха за нея, за да наблюдават какво става вътре. Мейбъл каза нещо на фризьора, който я подкани към един стол. Тя погледна нервно към момичетата. Ийви й махна и й отпрати победоносна усмивка.
	— Няма да го направи — изпророкува Тета.
	— А аз казвам, че ще го направи.
	— Добре. Да вдигнем мизата. Десет долара.
	Десет долара си бяха разточителство, но Ийви не беше склонна да даде на заден.
	— Прието!
	Стиснаха си ръцете и отново обърнаха глава към витрината. Вътре на стола Мейбъл остави фризьора да увие бяла кърпа около врата й.
	— Тета, с твоите десет долара ще си купя най-фамозните чорапи.
	Тета се усмихна самодоволно:
	— Все още не са твои, дете.
	Мейбъл се вкопчи в меките подлакътници на стола, а фризьорът го вдигна с педала малко по-нагоре. После насочи ножицата си към косата й. Очите й се разшириха, тя скочи, захвърли кърпата и излетя от салона, а звънчето над вратата звъня дълго-дълго като шейната на Дядо Коледа.
	— Какво плиткоумие — изсъска Ийви.
	Тета протегна длан с думите:
	— Аз ще се радвам на чорапите, Ивъл.
	— Съжалявам. Пппросто не можах — заекна Мейбъл на път към Таймс Скуеър. — видях онази ножица и се уплаших да не припадна.
	— Всичко е наред, Мейбси. Не всеки може да е Зелда Фицджералд — Ийви хвана приятелките си за ръка.
	— Ако искам да покоря сърцето на Джерико, трябва да го направя такава, каквато съм.
	— И ще го покориш! — увери я Ийви. — все някак.
	На 42-ра улица и на 5-о авеню трите махнаха на един полицай, затворен в стъклена кабинка над светофара с неговите сменящи се зелена, жълта и червена светлина. Полицаят докосна галантно шапката си и момичетата се разсмяха, понесени от тълпите, които пресичаха сред коли и двуетажни автобуси. През решетките на каналите на тласъци излизаше пара, все едно градът и многолюдното му население представляват част от огромен механизъм, задвижван от невидима машинария. Докато чакаха да пресекат, дрипав мъж в инвалидна количка раздрънка тенекиената си кутия към тях. Беше облечен в кирлива военна униформа, а от коленете надолу краката му липсваха.
	— Малко подаяние за човек, сражавал се на фронта — подвикна грубо той.
	Ийви извади от портмонето си долар и го пусна в тенекиената кутия.
	— Ето, заповядайте.
	— Благодаря — мъжът я изгледа и изрече тихо: — Сега е времето; сега е времето; сега е времето. Внимавай… внимавай…
	— Ако се хващаш на въдицата на всяка сърцераздирателна история по улиците, ще фалираш още другата седмица, Ийви — предупреди я Тета, след като минаха на отсрещната страна на улицата.
	— Брат ми беше на фронта. Не се върна оттам.
	— О, така ли, дете. Съжалявам — извини й се Тета.
	— Беше много отдавна — каза Ийви. Не искаше приятелството им да започва с подобна тъжна нотка, затова извика: — О, погледнете онази рокля, виждате ли я? Направо е о-сле-пи-тел-на!
	Пристигнаха в кинотеатър „Странд“, купиха си билети от двайсет и пет цента и разпоредител в червена униформа с бели ръкавици им показа местата на балкона над огромната сцена, цялата в злато, със златна завеса. Ийви никога не беше виждала нещо толкова внушително. Креслата бяха плюшени, а стените — украсени с фризове и стенописи. Мраморни колони стигаха до богато украсени ложи и балкони. Мъж свиреше на орган „Вурлитцер“ в един ъгъл на сцената, а под нея имаше оркестрина за цял оркестър.
	Светлините постепенно загаснаха. Яркият лъч от прожекционната кабина пробяга по бавно отварящата се завеса. Ийви чуваше как филмовата ролка потраква при въртенето. Потрепкващи думи изпълниха екрана: НОВИНИ НА СТУДИЯ „ПАТЕ“, ЖЕНЕВА, ШВЕЙЦАРИЯ. СРЕЩА НА СЕДМАТА ГЕНЕРАЛНА АСАМБЛЕЯ НА ЛИГАТА НА НАЦИИТЕ. Официални на вид мъже в костюми и шапки стояха пред красива сграда. АСАМБЛЕЯТА ПРИВЕТСТВА ГЕРМАНИЯ В ЛИГАТА НА НАЦИИТЕ.
	— Искаме Руди! — извика високо Ийви към екрана.
	Очите на Мейбъл се отвориха широко, но Тета се ухили и Ийви усети леко вълнение, задето непокорството й попадна в целта. Мъж четири реда по-напред изшътка, но тя избъбри възмутено: „Гледай си работата, пенсия“ и трите едва се сдържаха да не се разкикотят.
	На екрана красив като кинозвезда мъж инспектираше някаква фабрика и се здрависваше с работниците, след което на черен фон се появиха бели думи: АМЕРИКАНСКИЯТ БИЗНЕСМЕН И ИЗОБРЕТАТЕЛ ДЖЕЙК МАРЛОУ ПОСТАВЯ НОВ РЕКОРД В ИНДУСТРИАЛНОТО ПРОИЗВОДСТВО.
	— Този Джейк Марлоу определено е очарователен мъж — измърмори одобрително Ийви.
	— Родителите ми не го харесват — прошепна до нея Мейбъл.
	— Родителите ти не обичат нито един богат човек — отвърна Ийви.
	— Казват, че не позволява на работниците си да създават профсъюзи.
	— Компанията си е негова. Защо да не постъпва, както смята за правилно? — контрира Ийви.
	Раздразненият зрител махна на разпоредителя. Момичетата мигом млъкнаха и се постараха да изглеждат невинни. Кинопрегледът свърши; започна филмът. „Метро“ представя филма на Рекс Инграм по литературния шедьовър на Висенте Бласко Ибанес ЧЕТИРИМАТА КОННИЦИ НА АПОКАЛИПСИСА*. Заглавието проблесна на екрана и те притихнаха, погълнати от блясъка на екрана и от красотата на Рудолфо Валентино. Ийви си представи, че е на сребърния екран, целува някого като Валентино, а снимката и е във „Фотоплей“. Навярно щеше да живее на Холивуд Хилс в къща в мавритански стил, пълна с килими от тигрова кожа. От ходенето на кино Ийви най-много обичаше това: възможността да си фантазира, че е в друг, по-бляскав живот. После обаче филмът стигна до сцени на война. Ийви гледаше втренчено войниците в окопите: младите мъже преминаваха пълзейки през подгизналата от дъжд ничия земя на бойното поле и гинеха сред експлозии. Мислите за Джеймс и ужасните й сънища я замаяха. Защо я преследваха тези сънища? Кога щяха да спрат? Защо в тях Джеймс никога не й говори? Би дала всичко да чуе гласа му.
	[* Романът на Висенте Бласко Ибанес (1867–1928) е с култов статут — едновременно семейна сага, роман на идеите и роман за войната. Екранизацията от 1921 г. е един от най-успешните филми на всички времена и оставя отпечатък върху масовата култура. — Б.р.]
	Към края на филма очите им бяха пълни със сълзи — Мейбъл и Тета плачеха за загиналата кинозвезда, а Ийви — за брат си.
	— Никога вече няма да има друг като Руди — отбеляза Мейбъл и се изсекна.
	— Ти го каза, сестричке — измърка Тета, когато излязоха на огряната от късното следобедно слънце улица, и щом видя сърдитата физиономия на Ийви, попита: — Какво ти е?
	— Сам Лойд — изръмжа Ийви и хукна към група хора, скупчили се да наблюдават „тука има, тука няма“ с карти.
	— Кой е Сам Лойд? — Мейбъл попита Тета.
	— Не знам, но съм абсолютно сигурна, че е мъртъв.
	— Гледай дамата купа, народе. Тя носи парите.
	Сам нареди трите карти върху кашон и ги заразмества толкова бързо, че те загубиха очертанията си.
	— Сега, сър, сър, да, вие. Бихте ли желали да изкажете предположение? Първият рунд е безплатен. Само за да ви покажа, че играя честно.
	Ийви преобърна кашона и картите и парите се разпиляха.
	— Помниш ли ме, Казанова?
	На Сам му бе нужна минута, след което се засмя и възкликна:
	— Бре, това не е ли любимата ми монахиня? Как е игуменката, сестро?
	— Не ме сестросвай. Ти ми открадна парите.
	— Кой, аз? Изглеждам ли ти като крадец?
	— И още как.
	Тълпата следеше с интерес спора, Сам се огледа неспокойно и дръпна към челото си гръцката моряшка шапка.
	— Съжалявам, кукло, задето са те обрали, но не съм бил аз.
	— Връщай ми двайсетте долара, ако не искаш на секундата да извикам тук ченге и да му кажа, че си се възползвал от мен.
	— О, сестро, ти не би…
	— Със сигурност ще го направя! Знаеш ли Музея на американския фолклор, суеверията и окултното?
	— Да, знам го, но…
	— Ще ме намериш там. И по-добре ми донеси двайсетте долара, ако те е грижа за живота ти.
	— Или какво?
	Ийви мерна сакото му, метнато върху един пожарен кран, задигна го и пъхна ръце в ръкавите му.
	— Върни ми го — изръмжа Сам.
	— Двайсет долара и е твое. Музеят. До скоро — засмя се Ийви и хукна по улицата.
	— Кой е този — попита Мейбъл, след като успя да я догони и трите влязоха в една кафетерия.
	— Сам Лойд — почти изплю името Ийви.
	Разказа им за срещата си с него на гара Пенсилвания и как, докато я целувал, й откраднал парите от джоба.
	Тета отпи от кафето си и остави по ръба на бялата керамична чаша идеален червен отпечатък.
	— Има вид на човек, способен да задигне много повече от твоите двайсет долара, ако ме разбираш накъде бия. По-добре дръж този тип под око, Ивъл.
	— Нямам достатъчно очи за него — изрече сърдито Ийви.
	— Пребъркай му джобовете. Виж дали няма да си намериш парите — предложи Мейбъл.
	— Ау, Мейбъл, каква прекрасна идея! Това ли е образованието, което ти даде Малкото червено училище?
	Ийви претършува многобройните джобове на сакото, но не намери нищо освен цяла колекция от мъх и влакна, половин пакетче дъвка и пощенска картичка с планини и високи дървета, надписана с цветен молив. Беше нещо на руски. Знаеше, че ако опита да разчете някои от нещата, ще узнае повече за Сам Лойд, но едва ли си струваше главоболието, което щеше да последва.
	Надяваше се той да си потърси сакото. Беше септември и скоро времето щеше да застудее.
	Върна се в музея и завари там вуйчо Уил и Джерико да разговарят с мъж с гърди като каца, кафявите му очи бяха по-тъжни от тези на малко кученце в зоомагазин, което не са избрали за коледен подарък, а носът му очевидно се бе оказал на погрешното място в няколко битки. На ревера му имаше значка на детектив.
	— Вуйчо, за какво те арестуват? Имаш ли нужда от гаранция?
	— Терънс, това е племенницата ми Ийви О’Нийл. Ийви, това е детектив Малой.
	Въпреки тъжните очи усмивката на детектив Малой беше приветлива. Той й протегна ръка и обясни:
	— Аз съм стар приятел от времето, когато вуйчо ви работеше за правителството.
	— О! И кога беше това, вуйчо?
	Уил не обърна внимание на въпроса й и каза:
	— Обещах да отидем в Чайнатаун на вечеря, знам, но се боя, че се налага да прескоча за малко до центъра с детектив Малой.
	— Значи наистина се нуждаеш от гаранция — натърти Ийви.
	— Не, не се нуждая. Полицията ме помоли за помощ. Станало е убийство.
	— Убийство! О, мале. Само да се преобуя — каза възбудено Ийви. — Няма да отнеме и минута.
	— Ти не идваш — отсече вуйчо Уил.
	Ийви подскочи на един крак, докато си сваляше обувката, и си нахлузи половинките с връзки.
	— Да пропусна истинско местопроизшествие на убийство? За нищо на света.
	— Гледката е отвратителна, мис. Не е за очите на дама — предупреди я детектив Малой.
	— Не се плаша толкова лесно. Обещавам да съм твърда като Ал Капоне — Ийви си забърза едната обувка.
	— Стоиш тук — натърти Уил и й обърна гръб.
	— Вуйчик, ти обеща да ни заведеш с Джерико на вечеря в Чайнатаун. Няма смисъл да се връщаш дотук за мен.
	— Еванджелин…
	— Обещавам изобщо да не преча. Ще седя на задната седалка в колата и ще чакам, докато свършите — зарече се тя.
	Уил въздъхна и склони:
	— Възразяваш ли, Терънс?
	— Нямам нищо против — отвърна детективът и я пусна да мине пред него. — Но не ми се жалвайте, ако след това имате кошмари, мис О’Нийл.
	Ийви едва се сдържа да не прихне в този тъй неподходящ момент.


>	Блудницата в морето, украсена със злато, драгоценни камъни и бисери

	Навлизайки в Пайк Стрийт, Манхатън Бридж ставаше все по-голям и по-голям. Пред жилищните блокове рояци деца играеха уличен бейзбол и изпращаха преминаващата кола с присвити очи, пълни с подозрение.
	— Бъдещи хулигани — отсъди детектив Малой, докато паркираше в края на улицата, а после извика към децата: — Ако някой от вас, копе… — погледна към Ийви и продължи: —… някой от вас, пикльовци, пипне тази кола, ще търсят с канджа зъбите ви по дъното на реката.
	Мъжете слязоха и Ийви ги последва.
	— Нали щеше да чакаш в колата? — напомни й Уил.
	Едва се бе добрала дотук и нямаше намерение да пропусне сцената на убийството. Убийство в Манхатън! Вече си представяше как пише на Доти и Луиз за приключението си: „Мили мои най-скъпи, няма да повярвате какво видях днес… Естествено, като модерно момиче, никак не ме беше страх…“ Ако успееше да приближи мястото, щеше да е досущ като романите на Агата Кристи, която тя обожаваше, но само ако.
	— О, вуйчо Уил, всичко може да се случи на момиче, оставено да чака в колата — изстена тя и хвърли многозначителен поглед към децата. — Какво би казала мама?
	Успя да изобрази на лицето си абсолютна невинност.
	— Тогава Джерико ще остане да чака тук с теб.
	Ийви метна бърз поглед към Джерико и заяви:
	— Ще ми е по-спокойно да съм с теб, вуйчо Уил. Обещавам да стоя настрана. Не бива да се тревожиш. Аз не съм една от онези припадащи глезли, които губят ума и дума при вида на кръв. Та миналата година, когато Бети Хорнсби едва не си отряза пръста, жонглирайки с касапски ножове, единствено аз не отмалях, като видях как всичко наоколо се облива в кръв. Всичко се оплеска, но аз бях като камък. Кълна се.
	Направи всичко възможно да изглежда безкрайно равнодушна, сякаш непрекъснато гледа трупове. Вуйчо Уил понечи да възрази, но детектив Малой сви рамене:
	— Нямам нищо против, стига госпожицата да не припадне. Това обаче не ви е детективски роман, мис О’Нийл и нека ви послужи за предупреждение.
	На пристана се беше събрала тълпа. Полицаи в сини униформи с медни копчета изтласкваха хората назад. Три големи лодки за улов на стриди се люлееха, завързани с буксирни въжета в края на пристана.
	— Тялото е ей тук — обясни Малой. — Някакъв рибар я е открил. Доколкото можем да кажем, трупът е бил зарязан тук вчера или завчера. Затрупан бил с камара стридени черупки и затова никой не го е видял по-рано. Добре ли си, Фиц?
	Вуйчо Уил беше пребледнял.
	— Мразя миризмата на риба — отвърна той.
	— Горе главата. Това, което ще видиш, ще те накара да забравиш за миризмата на риба. Тялото е същинска каша.
	Малой погледна към Ийви, но тя отказа да го зарадва с реакция и той продължи към Уил:
	— Има и някакви шантави знаци. Затова те потърсих. Казвам ти, Фиц, никога не съм виждал нещо подобно.
	Той ги поведе към огромна купчина стридени черупки, розово-бели в здрача. Полицейски фотограф бе разположил триножника си. В ръката му блесна светкавица и заслепи Ийви. Магнезиевият прах опърли въздуха и остави силен вкус на езика й. Колкото повече приближаваха купчината черупки, толкова по-ужасна ставаше миризмата на урина и гниеща плът. В стомаха й се надигна мощно желание да повърне, ала Ийви го потисна и скришом пое въздух през устата. Над купчината летяха рояци черни мухи и тя започна да ги разпъжда с ръце от лицето си.
	— Вие, госпожице, сте дотук — обяви детектив Малой с тон, който не остави никакво съмнение, че това е заповед.
	После кимна на Джерико, за да му даде да разбере по някакъв негласен мъжки шифър да остане с нея и това само още повече я раздразни.
	Детектив Малой поведе Уил покрай камарата от черупки и тя видя как вуйчо й пребледнява още повече и поставя ръка върху устата си, сякаш да спре позив за повръщане. После се извърна за момент и се наведе, за да си поеме дъх и тогава Ийви видя своя шанс.
	— Вуйчо, добре ли си — извика тя и хукна към него.
	— Ийви… — започна той, но вече беше твърде късно. Тя се намираше до него.
	Единственият случай, който си спомняше да е оставала без дъх, бе денят, когато пристигна телеграмата от военното командване. На съзнанието й му бе нужно известно време, за да регистрира, че онова, което лежеше проснато на стария дървен пристан, е било човешко същество. Проумя го малко по малко: наполовина събута обувка. Мръсни накъсани чорапи, смъкнати до подутите почернели глезени. Разкъсана рокля и посинели натъртени крайници. Отпусната хлътнала кожа на клепачите над празни очни орбити.
	Очите. Убиецът й беше извадил очите.
	Замайването профуча шеметно бързо и шумно над Ийви, сякаш някой удари с все сили панаирджийски гонг, и тя заби нокти в дланите си, за да запази съзнание.
	Обезформеното тяло на момичето бе проснато на пристана с разтворени ръце и крака. Главата й беше остригана до голо, с изключение на няколко кичурчета, пропуснати от ножицата. Наниз от перли, купени очевидно от магазин за по десет цента, бе увъртян около врата й, а пръстените й не се отличаваха от онези, с каквито си играеха момиченцата. Обезкървеното й лице беше ярко гримирано с плътен слой пудра и руж; червило като алена черта едва прикриваше посинелите й мъртви устни, а на челото й беше изписано БЛУДНИЦА.
	Един полицай беше дал на Уил амонячна сол и вуйчо й изглеждаше леко замаян. Ийви не помръдваше и на сантиметър. Там в музея всичко изглеждаше вълнуващо — истинска сцена на убийство, нещо ново, което да сподели с приятелките си. Но при вида на оскверненото тяло Ийви се усъмни дали някога ще пожелае да разкаже за това. Искаше й се да не го беше виждала. По бузата й се изтърколи самотна сълза. Избърса я бързо и сведе поглед към обувките си.
	— Убита е преди около седмица — гласът на детектив Малой стигна до Ийви сякаш през тунел. — в тефтера й е написано името и адреса. Рута Бадовски от Бруклин. Деветнайсетгодишна. Семейството е известено. Преди малко повече от седмица Рута отишла на един от онези налудничави маратони по танци с постоянния си партньор Яцек Ковалски. Привикахме го на разпит, но нищо. Твърди, че е заспал под един навес, и на другата сутрин отишъл на работа в тухларната. Шефът му го потвърди.
	Ийви пое риска да погледне още веднъж обезобразеното лице. Деветнайсетгодишна. Само с две години по-голяма от нея. Излязла е на танци. А сега е мъртва.
	— Ето какво исках да видиш — Малой разтвори роклята на момичето.
	На гърдите над мръсния сутиен беше дамгосана петолъчка в кръга на захапала опашката си змия.
	— Какво е това, Фиц, някакво вуду заклинание ли? — попита Малой.
	— Няма нищо общо с вуду. А и вуду е просто западноафрикански и карибски спиритуализъм, основаващ се на природата — обясни с раздразнение вуйчо Уил.
	Малой направи знак с ръка, че се извинява.
	— Добре, добре, не се засягай, Фиц. Какво е тогава?
	Уил се наведе, за да огледа по-добре знака. Ийви нямаше представа как го направи, без да изкрещи.
	— Това е пентакъл — оградена в кръг пентаграма, символ на вселената — обясни Уил. — Много религии и ордени ги използват — езичници, гностици, източни религии, древни християни, свободните масони. Най-известен такъв символ е Печатът на Соломон. Често го използват за талисман.
	— Не й е помогнал много — отбеляза Малой.
	Уил заобиколи тялото.
	— Тази е преобърната — каза той и посочи двете точки нагоре и едната — надолу. — Чувал съм, че преобърнатата пентаграма говори за липсата на равновесие, за триумф на материалното над духовното. Някои твърдят, че подобна пентаграма се свързва с по-тъмни цели, с магии или забранени магьосничества, като викане на демони и ангели. — Уил се изправи, отвърна глава, три пъти вдъхна дълбоко, издиша поетия въздух, и изпръхтя: — Риба. Мразя миризмата на риба.
	— Ето, вуйчо.
	Ийви му подаде пудриерка с твърд парфюм. Уил го помириса и го върна. Ийви също помириса парфюма. Отново изпита слабост и си наложи да погледне нагоре към величествената стоманена арка, стъпила на двата бряга на поелата към Бруклин река.
	— Възможно ли е убиецът да работи във фабрика или с добитък? — наруши мълчанието си Джерико.
	Ийви дори не беше забелязала кога е дошъл и застанал до нея.
	— Вече проверихме из града, за да разберем дали въпросната дамга, печатът, де, изглежда познат. Засега нищо — каза Малой. — Но има и още нещо.
	Направи знак на един от полицаите, който му донесе жълтеникаво парче хартия. Детективът го подаде на Уил, а Ийви пристъпи към вуйчо си и прочете написаното иззад гърба му.
	„Блудницата, развратницата от Вавилон, бе украсена със злато и драгоценни камъни и земни съкровища и гледаше красотата на Звяра в цялото му одеяние и извика, защото сега очите й бяха отворени и тя знаеше греховността на света, който трябва да бъде изцелен с кръв и жертвоприношение. И Звярът й взе очите и хвърли украсената Блудница върху вечното море с Печата. Това бе петото приношение.“
	— От Библията ли е?
	— Не и от някоя, която някога съм чел — отвърна Уил, съсредоточи се в бележника си и започна да си нахвърля записки.
	Ийви посочи низ от символи в долната част на листа и попита:
	— А тези какви са?
	Собственият й глас й прозвуча като чужд.
	Уил огледа листа по диагонал и отзад и отвърна:
	— Още не съм сигурен. Магически знаци, предполагам. Терънс, бих искал да ти задам няколко въпроса. Насаме, ако обичаш.
	Двамата се отдалечиха към едно ветровито място на пристана. Ийви погледна отново тялото на момичето и се съсредоточи върху обувките й. Бяха съсипани от водата и скъсани, но Ийви разпозна, че са специални, навярно най-хубавите обувки на момичето. Едната кристална катарама висеше незакопчана на каишката. Беше крайно унизително и Ийви изпита желание да я намести. Опита се да го направи, но катарамата не искаше да застане на мястото си.
	— О-о, моля те — прошепна почти през сълзи Ийви и я стисна силно, решена този път да успее. Катарамата разкри тайните си толкова бързо, че не й остави време да реагира. Образите прелитаха като на пуснат на бърза скорост филм: Лента от провиснал от стената жълт тапет. Камина. Касапска престилка. Щракваща ключалка. Желязо за жигосване. Сини очи с червени краища. Страшни очи, прозорци към ада.
	Подсвиркване — жизнерадостна мелодийка, ужасяващо не на място, като приспивна песен на бойно поле.
	Задъхвайки се, Ийви пусна катарамата на земята и, плетейки крака, отиде до края на пристана и повърна пая от „Автомат“. Зад нея полицаите се разсмяха, а един подметна:
	— Не е място за момиче.
	Друг й подаде кърпичка.
	— Благодаря — изрече тя унизена.
	— Моля — отвърна Джерико и я остави да се почисти сама.
	Ферибот разсече сивата вода на реката и надигналите се вълни дълго къдриха повърхността й, преди отново да се заглади. Ийви наблюдаваше пухтящия ферибот и се опитваше да проумее смисъла на току-що видяното. Кошмарните картини в главата й навярно представляваха знаци. Но как да сподели някому по какъв начин е разбрала за тях? Ами ако не й повярват? Ами ако й повярват и я накарат да вземе катарамата в ръка и отново да надникне в онзи кошмар? Не би могла да го направи. Никой не биваше да разбере какво е видяла. Вуйчо Уил щеше да намери решение на случая. Нямаше нужда да казва каквото и да било.
	— Ийви, време е да тръгваме — извика я вуйчо й.
	— Идвам — откликна Ийви като се постара да придаде твърдост на гласа си.
	От реката духна силен вятър, подхвана края на бежовия шал на мъртвото момиче, дръпна го нагоре и той заприлича на протегната за помощ ръка. Ийви се извърна и мина по дългия път, категорично решена да избегне гледката.


>	Отпъждане на призраците

	— Казах ти, че идеята не е добра — изгледа я строго вуйчо Уил.
	Седяха в ресторант в Чайнатаун. Главата вече я болеше не на шега. Бе способна единствено да гони с лъжица лъскавите кнедли в купата пред себе си.
	— Кой би направил подобно нещо? — попита накрая тя.
	— Ако вземем предвид историята на човечеството, по-точният въпрос е защо повече хора не правят подобни неща — отвърна Уил и много изкусно сложи с пръчиците за хранене парченце говеждо в устата си.
	— Може да е работа на някоя банда. Ако например семейството й дължи пари на някого — предположи Джерико.
	— Но защо ще си причиняват всичките тези неприятности? — рече замислен Уил. — Защо ще го правят да изглежда окултно по характер, при това доста странно окултно?
	Уил и Джерико обсъдиха различни версии, но отхвърлиха повечето. Ийви не продума. Отчаяно се нуждаеше от питие.
	— От Откровението на Йоан Богослов ли е заимствано? — попита Джерико. — Блудницата. Блудницата от Вавилон.
	— Да, и аз си го помислих. В Откровението наистина се споменава за Вавилонската блудница. Но блудницата, украсена със злато и драгоценни камъни… Много характерна фраза. Не съм сигурен да съм я чувал преди. — Тръсна глава, сложи още една хапка в устата си и добави: — Поне не се сещам.
	Ийви гледаше втренчено в яденето си и мислеше какви ужасни неща видя, докато държеше катарамата от обувката на Рута Бадовски. Ами ако са важни?
	— Чували… чували ли сте някога тази мелодия? — Тя изсвири с уста няколко такта.
	Уил сви устни, позамисли се и на свой ред попита:
	— Какво е това, нещо от радиото ли? Ако познаеш коя е, печелиш сапун от марката „Пиърс“ или нещо подобно?
	Ийви тръсна глава и усети болка, но отвърна:
	— Просто глупава песничка, чух я онзи ден. Чудех се дали означава нещо и… — Какво? Можеше ли да обясни нещо смислено? — Не, нищо.
	— Щом казваш. Искаш ли да опиташ патицата?
	Ийви потисна усещането, че ще повърне, и отмести пръчиците за хранене и противната й храна. Изпита обаче и облекчение. Страховитите образи и мелодията нямат нищо общо с убийството на момичето, разбира се, помисли си тя. Можеха да са какво ли не. Наистина какво ли не.
	Ненатраплива суматоха в другия край на ресторанта привлече вниманието й. Сервитьорката в червена рокля — момиче приблизително на нейната възраст — тикаше под носа на млад мъж някакъв пакет и му говореше на китайски. Заповедният й тон не търпеше възражение. Под пронизителния поглед на момичето младежът тръгна бързо към кухнята и вратата зад него се затвори с трясък. Момичето в червената рокля дойде при масата им — носеше сребърен поднос с малки чаени сладки с късметчета. Бледозелените й очи впечатлиха Ийви. Момичето попита с нотка на любезно раздразнение:
	— Ще има ли още нещо?
	— Не, благодаря — Уил плати сметката, а Ийви извади листче то от една сладка.
	— Какво пише? — попита я Джерико.
	— „Скоро животът ви ще се промени“.
	Ийви хвърли листчето настрани.
	— Надявах се на „Ще срещнете висок тъмен непознат“. А на твоето какво пише, Джерико?
	— „За да спечелите доверие, трябва да рискувате тайни“.
	— Хм, любопитно. Вуйчик?
	— Стига да мога, никога не чета късметчета — Уил остави листчето си върху подноса, без да го отвори.
	Излязоха на павираната тясна и криволичеща Дойерс Стрийт, известна като „кървавият ъгъл“ заради забоите си и множеството убийства, извършени от банди. Тази вечер обаче тук цареше тишина и спокойствие. На отсрещния завой неколцина мъже палеха свещи в малки бели фенери и ги наблюдаваха как се издигат плавно нагоре към сумрачното небе. Над улицата се разнасяше аромат на благовония.
	— Есенният фестивал — поясни вуйчо Уил. — Празник на плодородието и важна културна традиция.
	По-нататък книжни фенери украсяваха входа на магазин: „Фирма «Ми Тун». Вносители“. Фенерите пърхаха на вечерния бриз. Върху тухлена стена до магазина бяха разлепени листове хартия, изписани с китайски йероглифи. Преминаващите им хвърляха скришом погледи.
	— Какви са онези неща? — попита шепнешком Ийви.
	— Списък на търговците, несвързани с китайската тайна организация Тон.
	— А-а, онези сребърни неща? Щипци, с които си слагаш лед в джина ли? — И тя показа с два пръста какво има предвид. — Обожавам ги.
	— Тон са братства или властващи сдружения; тук, в Чайнатаун, са две — Хип Синтон и Он Леонтон. Управляват Чайнатаун от десетилетия. От време на време влизат в кървави разпри. Търговците разлепват тези списъци като молба за неутралитет, за да не ги замесват в насилието.
	— Какво става тук? — попита Ийви.
	Пред магазинче имаше опашка от мъже, а вътре гореше лампа.
	— Най-вероятно изпращат писма на жените си в Китай.
	— Жените им не са ли тук с тях?
	— Актът от 1882 година за недопускане на китайците — Уил я изгледа в очакване на реакция. — Какво ви учат в училище напоследък? Ще се превърнем в нация от креационисти*] без никакво понятие за история.
	[* Креационизъм — направление в биологията, според което мъртвата и живата природа са сътворени от Бога. — Б.пр.]
	— Затова, предполагам, съм щастлива ти да си ми опекун и учител.
	— Да. Добре — поколеба се Уил, преди да започне лекцията си: — Актът за недопускане на китайците има силата на закон и цели да спре наплива на китайци, след като са построили железопътните линии. Не им е било позволено да доведат семействата си. Законът не ги е защитавал. Били са съвсем сами.
	— Не звучи ужасно американски.
	— Напротив, много е американско — възрази горчиво Уил. Заобиколиха изотзад ресторанта и видяха младежа, когото сервитьорката нахока грубо. Клечеше пред мангал и поддържаше огъня в него с листове цветна хартия.
	— Какво прави? — попита Ийви.
	— Отпъжда призраците — Уил се въздържа от повече обяснения.


>	Място на света

	Мемфис седеше на старото канапе в задната дневна на сестра Уолкър и чакаше Исая, съсредоточил се върху обърнатите с лицето надолу карти на масата в дневната. Сестра Уолкър вдигна една така, че само тя да я вижда и попита Исая:
	— Каква карта държа?
	— Асо спатия.
	— Много добре — усмихна се сестра Уолкър. — Позна деветнайсет от двайсет. Наистина чудесно, Исая. Вземи си бонбон от купата.
	— Другия път ще позная и двайсетте, сестро — заяви твърдо Исая, протегна ръка към купата с бонбони, сложена върху дантелена салфетка на лъсната до блясък маса, взе си два бонбона с мед и разкъса синьо-червената им восъчна хартия.
	— Е, ще видим, но днес ти свърши отлична работа. И се чувстваш отлично, нали, Исая?
	— Да, гошпожо — отвърна момчето, смучейки бонбона.
	— Не говори с пълна уста — смъмри го Мемфис.
	— А как инаше да отговоря? Имам шамо една ушта — отвърна сърдито Исая.
	Мемфис знаеше, че не е нужно много, за да го ядоса.
	— Благодаря ви, сестро — каза любезно Мемфис, без да сваля очи от брат си, който му беше обърнал гръб.
	— Разбира се. А сега, Исая, чуй ме. Знаеш какво да кажеш на леля си Октавия, нали?
	— Че ми помагате по мат′матика.
	— Което и правех, тъй че не е лъжа. По-добре е да не казваш на леля си какво друго правим с картите, помниш, нали?
	— Не се притеснявайте — увери я Мемфис. — Няма, нали, мъжле?
	— Ще ми се да кажа на всички, за да знаят, че представлявам нещо.
	— Ти си нещо, Исая — каза сестра Уолкър и му подаде още един бонбон.
	— Нещо друго — подразни го Мемфис, сложи ръка на главата на брат си и го извъртя към себе си. — Имаш глава като футболна топка. Цялата е в издутини.
	— Това е мозъкът ми — отсече момчето и се измъкна от хватката.
	— Така ли? А аз си мислех, че там криеш бонбони.
	Исая замахна силно, но Мемфис избегна удара със смях. Момчето пак нападна и едва не събори една лампа.
	Сестра Уолкър побутна и двамата към вратата.
	— Добре, господа, изнесете глупостта си навън и оставете къщата ми цяла-целеничка.
	— Извинявайте, сестро — каза Мемфис, докато Исая вече го теглеше навън. — До другата седмица.
	Вкъщи завариха леля Октавия да ги чака в мрачната всекидневна. Беше с престилка и не изглеждаше щастлива.
	— Къде бяхте, вие двамата? Знаете, че вечерята е в шест и петнайсет, и ако закъснеете, не ядете.
	— Извинявай, леличко. Сестра Уолкър искаше да е сигурна, че Исая е разбрал задачите — Мемфис направи на брат си знак с очи.
	— Маргарет Уолкър — подхвърли осъдително Октавия, размаха към тях черпак и продължи: — Не знам дали искам да продължавате да общувате с тази жена. Чувам напоследък да разправят разни неща за нея и те не ми харесват особено.
	— Какво например? — попита настойчиво Исая.
	— Като начало, че не ходи на църква.
	— Но тя ходи! Член е на абисинските баптисти.
	— Ха! — изсумтя Октавия. — Селма Джонсън ходи при абисинците и казва, че Маргарет Уолкър почти никога не прекрачва прага им. Господ не би я разпознал, ако му покажеш снимката й. В църквата ще намерите по-скоро оня луд старец — слепия Бил Джонсън — отколкото госпожица Маргарет Уолкър.
	Мемфис се надяваше да отклони леля си от онова, което изглеждаше като начало на конско. Понякога тя подхващаше тиради за хора само заради незначителна обида или дребна неправда.
	Ако покажеш снимката на еди кого си на Господ, той не би го разпознал. Барнабъс Демсън няма акъл колкото Бог влага в курабийка с форма на животно, ако питате мен. На Корин Колинс не й е работа да преподава в неделното училище. Ами че тя не може да се оправи и със своите деца, които тичат насам-натам като шайка глупаци сред абсолютни идиоти. Знаете ли, срещнах Суси Теръл в магазина за зеленчуци и тя се държеше така снизходително с мен. И то след като й направих сливов пай, когато майка й беше болна. Той се чудеше какъв незначителен грях е извършила сестра Уолкър, че да настрои така леля му против себе си.
	— Разправят, че преди години Маргарет Уолкър се замесила в някаква неприятност — продължи Октавия. — Лежала в затвора и дошла тук, за да започне нов живот. Ако не беше стара приятелка на майка ви, дори не бих я поздравявала.
	— Сестра Уолкър е била пандизчийка? — опули широко очи Исая.
	— Не знаеш дали е истина, затова не бързай да го повтаряш, ледено човече — предупреди го Мемфис.
	— Не си наясно с всичко, Мемфис Джон — изрече гневно леля Октавия. — Ида Хамптън ми каза и аз предполагам, че тя много по-добре от теб ги разбира тия работи.
	Мемфис се зачуди дали Ида Хамптън си е направила труда да уведоми някого за дребната си страст към хазарта.
	— Чух, че се занимавала с всевъзможни работи, дето са неправилни.
	„Не са правилни“, поправи я неволно наум Мемфис.
	— Може би дори с вуду.
	— Сестра Уолкър не се занимава с вуду. Тя помага на Исая да брои и да смята.
	— Е, хубаво, но не знам дали е добре за вас да имате вземане-даване с нея — леля Октавия се обърна към Исая с ръце на кръста и много сериозно попита: — Върши ли нещо такова с теб, Исая? Да те кара да правиш магии с карти или да ти слага ръцете на кристална топка и да говориш с духове? Нещо такова, а?
	Мемфис се опита да предупреди брат си с поглед: Не казвай нищо…
	— Не, лельо.
	— Гледай ме в лицето, когато го казваш. Гледай ме право в очите и повтори.
	Исая помръдна леко глава, за да надзърне зад Октавия и да вижда Мемфис, но леля им разбра и се отмести така, че попречи на погледа му.
	— Не гледай към брат си. Аз те питам. Гледай в мен.
	Мемфис затаи дъх и дори чу как кръвта тупти в черепа му.
	— Тя ми помага с мат′матиката — отвърна Исая.
	За миг леля Октавия не помръдна, а после рече:
	— Е, добре, но внимавайте с нея, чухте ли?
	Мемфис изпусна на малки порции въздуха в дробовете си.
	— Да, лельо — отвърнаха в един глас двамата.
	— Мемфис, знам, че няма да позволиш брат ти да се замеси в дяволски работи. — Октавия заби поглед в него. — Не и след всичко, през което това семейство премина.
	— Не, лельо, няма.
	Тя задържа още няколко секунди погледа си, после наля студен чай в чашите им.
	— Обещах на майка ви да се грижа за вас. Бял ден няма да видя, ако на някой от двама ви се случи нещо.
	Взе в шепите си лицето на Исая и го целуна по главата.
	— Отивайте да се измиете за вечеря. Мемфис, тази вечер ти четеш молитвата. А след вечеря можеш да вземеш Библията от бюфета и да поучиш малко.
	Мемфис не отговори и Октавия извика високо от кухнята:
	— Чуваш ли ме, Мемфис Джон Кембъл?
	— Да, лельо — измърмори той.
	Някой ден щеше да вземе Исая и двамата да си тръгнат от къщата на леля им. Миха се докато получиха одобрение от леля Октавия и седнаха със склонени глави около старата дървена маса. Тя беше сватбен дар, изработен от дядо им, дърводелец, за младата му булка.
	— Благодарим ти, Господи, че ще ни насищаш с твоите земни блага… — изрече думите Мемфис без никакво чувство.
	Не мислеше, че е благодарен за вечерята, а за изобилието, което се надяваше да получи за себе си. Молеше се за своето място на този свят: собствените му думи в книга и четене в салон на Стривър Роу на една маса с Уитман, Кълън и Хюз.
	— … в твоето име се молим, Исусе Христе. Амин.
	Октавия подаде съда с месо и сладки картофи.
	— Искам вие двамата да сте много внимателни навън. Чухте ли за оная работа под моста?
	Момчетата поклатиха отрицателно глава.
	— Надявах се да не сте. Разбрах от Бетси Уоткинс, а тя го чула от Дилайла Робинсън, дето мъжът й работи на доковете. Обадил й се преди малко. Жена била разпокъсана на части от луд.
	— Това е неподходящ разговор за вечеря — каза Исая, докато дъвчеше картофи.
	— Махни си лакътя от масата. И не говори с пълна уста. Това е неподходящо — сряза го Октавия и прилежно си намаза масло на парче хляб. — Не знам накъде е тръгнал този свят. Имам чувството, че се е забързал към Страшния съд.
	Мемфис мразеше, когато леля му говореше така. Тя никога не пропускаше възможността да се притесни, че краят е близо, и никога не пропускаше възможността да тормози всички с мислите си.
	— Е, все едно, аз искам вие да сте внимателни. И не искам, Исая, да ходиш сам където и да било, след като се стъмни. Ще имаш грижата за това, Мемфис, нали?
	Мемфис преглътна картофите и възкликна:
	— Аз ли? Марвин остави грижата на теб, не е ли така?
	— Не ми говори с този тон. И не казвай на баща си Марвин.
	— Това му е името, нали?
	— Всъщност, днес получих писмо от него.
	— Връща ли се? — попита Исая.
	Октавия включи своята внимателна и щадяща усмивка и Мемфис вече знаеше какво пише в писмото, без дори да го е чел.
	— Не още, детето ми. Все още се устройва.
	— Той се устройва близо три години — Мемфис тръсна лъжица боб в чинията си.
	— Човекът се убива от работа и праща пари за вас двамата. Не знаеш всичко, Мемфис Джон.
	— Какво е станало с жената под моста — попита Исая.
	Мемфис хвърли злобен поглед на леля си.
	— Не мисли сега за това. Яж си боба. И си изпий млякото, защото иначе няма да пораснеш.
	— А после ще трябва да ти казваме Скаридката. Старата Скаридка Кембъл — пошегува се Мемфис, опитвайки се да отвлече вниманието на брат си. — Толкова недорасъл, че хората ще го носят на филийка хляб. Толкова невероятно недоразвит, че дори поповите лъжички ще го съжаляват.
	Исая се разсмя и разля малко мляко. Октавия започна да им се кара, но не се сдържа и също се разсмя. А Мемфис продължи историята и тя се завихри лудешки, сякаш ги вплиташе в едно и в този момент ги задържа с помощта на конци от думи.


	В тихата си кухня сестра Уолкър пусна радиото. То запращя, засъска и се върна към живот с мъжки глас, изреждащ предимствата на системата „Паркър дентал“. Остави го да работи и драсна клечка кибрит под чайника. Работата с Исая беше обещаваща. Много обещаваща. От много отдавна не беше срещала човек като него. Но си наложи да не изпада в прекален възторг. Знаеше отлично, че такова обещание може да пламне, а сетне да стихне и да изчезне напълно, какъвто беше случая с Мемфис.
	Сестра Уолкър се върна във всекидневната и запали лампата. Светлината разпъди вечерните сенки от стаята. Тя свали картина на Париж от куката на стената и я сложи в краката си. В мазилката зад картината се откри малък, едва видим квадрат. Сестра Уолкър го отмести и извади от дупката в стената дебела папка. Седна на канапето и заразгръща съдържанието й. Искаше да провери дали не е пропуснала нещо. Чайникът в кухнята писна. Сестра Уолкър се сепна и се разсмя при мисълта колко е плашлива. Прибра листовете хартия в папката, върна я в стената, закачи картината и се увери, че е идеално центрирана. Горещият чай успокои туптенето в гърдите й, докато преглеждаше изрезките от вестниците.
	Ако не се лъжеше за Исая Кембъл, силата се връщаше. Какво означаваше това? Колко други като него имаше? На какво бяха способни?
	И колко време щеше да мине, преди да ги открият?


>	Сърцата на мъжете

	Късно вечерта Ийви, Уил и Джерико се върнаха в музея. В библиотеката вуйчо Уил започна да мести стълбата на колелца от една висока лавица до друга, като прокарваше пръсти по изтърканите гръбчета на томовете и от време на време подаваше избраната книга на Джерико.
	— Ийви, намери Библия — извика вуйчо й от стълбата. — Би трябвало да намериш една в залата с колекциите.
	Ийви не умираше от желание да влиза във въпросната зала, особено вечер.
	— Защо Джерико не отиде? Познава музея по-добре от мен.
	— Джерико ми помага, а и доколкото ми е известно, ти можеш да ходиш, нали?
	— Да, но…
	— Тогава свърши нещо полезно.
	Ийви мина бързо през помещенията на музея като пътем палеше наред всички лампи. Не я интересуваше колко ще набъбне сметката за тока; искаше да е светло като на Бродуей. Спря до вратата на залата с колекциите и потърси с очи, надявайки се да намери каквото й е нужно, без да се налага да обикаля из пълното със зловещи предмети пространство, наподобяващо пещера. Стана ясно обаче, че все пак трябва да влезе и тя нави стария грамофон „Вистрола“, за да има компания и да пропъди тръпките. Звукът бе някак тенекиен — рагтайм изпълнение на пиано. Докато търсеше наоколо, жизнерадостната мелодия й помогна да се отърси от треперенето. В ъгъла до камината се спъна в нещо под персийския килим. Отметна края му и на пода видя желязна халка на малка врата към подземен бункер или нещо от този род. Вратата беше прекалено тежка, за да я вдигне, а и сякаш не бе докосвана от години. Ийви постла края на килима обратно. На една масичка забеляза Библия, върху която бе сложена саксия с папрат. „А мама казва, че аз съм езичник“, помисли си тя.
	Музиката беше спряла. Плочата съскаше в съпровод от няколко секунди тишина, после мъж на записа заговори: „Цял живот можех да виждам умрели“ — изрече провлечено той. „Някои искат просто мир и покой. Но не всички. Даже изобщо. Има зло на този свят, зло в душите на хората; зло, което продължава да живее.“ Ийви бутна иглата през плочата и избяга от помещението, без да загаси лампите.
	— Защо се забави толкова? — попита Уил, когато тя влетя запъхтяна.
	Двамата с Джерико бяха събрали купчина книги и ги слагаха в чантата на Уил.
	— Ходих за Библията чак до Йерусалим. Знам, че държиш да е оригинал — отвърна хапливо Ийви и попита: — Знаеше ли, че има врата в пода?
	— Да.
	— И накъде води? — попита раздразнено тя.
	— Има стълби към тайно мазе и тунел. Навремето е било спирка на метрото. Самата Соджърнър Трут е крила бивши роби долу — обясни Уил, взе Библията и я сложи в чантата. — Сега там има навярно само плъхове и прах. Е, тръгваме ли?
	Ийви и Джерико изчакаха на стълбите Уил да заключи музея. Лампите бяха запалени и придаваха на Сентръл парк мистериозен блясък. С ъгълчето на окото си Ийви зърна нещо и то я накара да се втренчи.
	— Какво има? — Джерико проследи погледа й към парка.
	— Видях, струва ми се, някой да ни наблюдава — отвърна тя и се вгледа по-внимателно, но там вече нямаше нищо и никого. — Може да съм се объркала.
	— Беше дълъг ден — каза внимателно Джерико. — Нищо чудно, ако очите ти си правят шега с теб.
	— Сигурно си прав — съгласи се тя, ала имаше парливото усещане, че е видяла не друг, а Сам Лойд.
	Той като че ли се беше облегнал на едно дърво в онази своя прекалено самоуверена поза, която така я дразнеше. Но Джерико беше прав — сега там нямаше жива душа, а само стълбът на лампата и паркът.


	Скрит зад неравен скалист склон, Сам изчака тримата да си тръгнат. Тя го беше видяла. Само за секунда, вярно, но беше достатъчно. Какво имаше у това момиче, та го караше да губи уменията си за оцеляване на улицата? Дойде до музея с надежда да я придума да му върне сакото, но после видя детектива и реши да се върне, когато там няма никого, и да си отмъкне въпросното сако пък и всичко, от което би имал нужда.
	Изчака удобния момент сред блъсканицата и суетнята на Таймс Скуеър. Набеляза си обект — моряк, който се мотаеше неуверено около ъгъла на Бродуей и 43-та улица. Улиците гъмжаха от народ — всички се прибираха от работа. Повечето джебчии смятаха това време добро за бизнеса си, защото хората бяха разсеяни. Ала Сам притежаваше и нещо повече: тайната способност да се движи незабелязан сред хората. Не че беше невидим, а просто можеше да насочи мислите на околните другаде, така че очите им просто да не го запомнят. Само да си помисли Не ме виждай, и човекът насреща го пропускаше. Освен това беше чевръст и се движеше бързо и по-тихо от котка. В такива моменти — докато измъкваше портмоне от нечий джоб, задигаше чантичка от маса в ресторант или крадеше хляб от рафт в магазин — чуваше единствено собственото си ритмично дишане. Не знаеше защо и как става — знаеше само, че става. Така бе оцелял сам през последните две години.
	Помнеше ясно кога му се случи за първи път. Беше малък — десет, най-много единайсетгодишен, във всеки случай известно време след като майка му ги напусна. Баща му имаше часовник, някога собственост на дядото на Сам. Бяха забранили на момчето да го докосва и точно това „табу“ правеше часовника толкова привлекателен. Един ден той го задигна от чекмеджето на баща си и тайно изнесе съкровището, за да го покаже на момчетата в училищния двор с надеждата да оценят стойността му и да престанат да му се присмиват за акцента, за дрехите, за дребния ръст. Вместо това те му се присмяха.
	— Това ли? Че то е просто един евтин часовник — заяви главатарят и го разби о земята.
	Сам се прибра вкъщи, обзет от ужас как ще се изправи пред баща си. Седеше и чакаше на канапето, мечтаейки за място, където да се скрие. Най-после баща му се прибра. Страхът на Сам бе набъбнал до размери той да се почувства отново малко дете и си представи, че може просто да затвори очи — като игра на криеница — и няма да го виждат. Чу стъпките на баща си да приближават, чу го да вика името му. Не ме виждай, помисли си Сам. Не ме виждай, заповтаря отново и отново той като молитва. И тогава, колкото и странно да беше, баща му погледна право към него, но продължи да обикаля из къщи и да го вика, сякаш момчето е призрак.
	Сам не знаеше как да го обясни. Помнеше нещо странно, което майка му веднъж му каза. Бяха в банята и тя почистваше ожулените места по тялото му — на път за вкъщи училищните побойници го бяха подгонили и бутнали на земята.
	— Не се притеснявай, любимий, ти имаш дарби, каквито те нямат — това бяха думите й.
	— Какво имаш предвид? — попита я той, треперейки от болка, докато тя бършеше с мокра кърпа раната на брадичката му.
	— След време ще разбереш.
	След време той наистина разбра, но се чудеше дали точно това бе имала предвид майка му, и ако да, откъде е знаела.
	Опитваше се да се топли във вече осезаемата хладина, наблюдаваше внимателно моряка и мислеше за сакото си. Важно беше не самото то, а картичката в джоба му. Тя не значеше кой знае какво за страничен човек — просто картинка на величествени заснежени планини и високи дървета. И никакъв пощенски печат, който да е от полза. На гърба имаше три думи, написани на руски. Сам отнесе от дома на баща си в Чикаго единствено тази картичка, когато избяга и намери убежище в един пътуващ цирк, отправил се на изток. На шестия месец от пристигането си в Ню Йорк едва успяваше да оцелее. Но понякога съдбата бързо се променя. Вестниците бяха пълни с истории на хора, постигнали сами щастието си, хора като Хенри Форд и Джейк Марлоу. Сам също щеше да си намери късмета и после ще открие мястото от картичката. Щеше да открие нея.
	Ийви, вуйчо й и тевтонският гигант изглежда си тръгнаха окончателно. Сам разгъна швейцарското си военно ножче и отвори безпроблемно вратата на музея. За учен човек онзи професор бе доста глупав по отношение на това как да си пази ценностите. Уличните лампи огряваха стъклописите по прозорците на музея и придаваха на мрака вътре топъл кехлибарен блясък. Сам изчака очите му да привикнат с тъмното и тръгна крадешком през притихналата стара сграда да си търси сакото. Всичко това можеше да се избегне, ако на гара Пенсилвания бе упражнил дарбата си върху Ийви. По някаква причина обаче той искаше тя да го види. Искаше да разговаря с нея. А когато настъпи моментът, пожела да я целуне и то толкова силно, колкото силно искаше парите й. И се провали. И ето че сега се намираше в Музея на гадните усещания и в сумрака си търсеше сакото.
	С моряка се оказа далеч по-лесно. Човекът се моташе на ъгъла и се колебаеше дали да тръгне направо, или да свие наляво, или надясно и в този момент Сам разгада напълно този будала. Най-сетне морякът пресече улицата и Сам се появи от противоположната посока. Не ме виждай, помисли си, а тогава дори човекът да гледаше към него, погледът му се замъгляваше и разконцентрираше. Сам се промъкна през тълпата и задигна преспокойно портфейла от джоба на панталона му, а после го подмина, без онзи да го забележи.
	Къде ли се намираше сакото му? Рискува и запали лампата върху едно бюро. Светлината освети дебела купчина изрезки от вестници. Сам ги прелисти и ги заряза с насмешка. Истории за духове. Малодушни разкази на хора, които се страхуваха да живеят. Или търсеха внимание. Познаваше този тип. Ала насмешката му изчезна, когато погледът му падна на малка статия от канзаски вестник за петнайсетгодишно момиче, заболяло от сънна болест. Точно преди да умре, момичето започнало да повторя фраза, която слисала семейството й. Момичето повтаряло ли, повтаряло само две думи: Проект „Бъфало“.
	С внезапно разтреперани ръце Сам върна статията в купчината изрезки. Ако този професор Фицджералд знаеше нещо по въпроса, бе наложително да намери начин да се лепне за него — например да се сближи с племенницата му, което му звучеше като много приятна задача. Освен ако тя не го убие в пристъп на гняв. Със сигурност изглеждаше от мацките, напълно способни на подобно действие. Мисълта го накара да се усмихне — той обичаше предизвикателствата. А това определено си беше предизвикателство. Нуждаеше се само от начин да се вмъкне.
	Зърна сакото си, закачено на стената в залата с колекциите до ЦЕРЕМОНИАЛЕН МАСОНСКИ КИНЖАЛ И НОЖНИЦА НА РИЦАР ОТ ОРДЕНА НА ТАМПЛИЕРИТЕ, ПРИНАДЛЕЖАЛ НА КОРНЕЛИУС РАТБОУН, 1855. Това ще свърши работа, помисли си Сам, мушна ножа в ризата си и напусна музея. По същото време на следващия ден хем щеше да си е получил сакото, хем може би и малко пари за награда.


>	Премълчаното

	Ийви отиде направо у Мейбъл и двете се промъкнаха покрай пълната с цигарен дим всекидневна, където родителите на приятелката й провеждаха политическо събрание. Затвориха се в стаята й, но чуваха как на чаша кафе оттатък възрастните спорят за правата на трудещите се.
	— Какво ти е? Изглеждаш ужасно — попита Мейбъл.
	— Беше направо не ден, а ужас, момичето ми.
	И Ийви й разказа за ужасното убийство на Рута Бадовски, ала пропусна частта с катарамата. Познаваше Мейбъл — беше почти такъв кръстоносец като родителите си и щеше да я принуди да отиде в полицията и да опише всичко. Само че Ийви не изпитваше никакво желание да преживее и за миг видените ужаси.
	— Какъв кошмар! Дали вуйчо ти ще успее да им помогне да намерят убиеца?
	— Ако някой може да го направи, това е Вуйчик. Той е гений.
	— А ти ще помогнеш ли?
	Ийви потръпна и отвърна:
	— За нищо на света.
	Оттатък споровете прераснаха в крясъци. Някой тропаше по масата и викаше:
	— Длъжни сме да направим повече!
	Госпожа Роуз изшътка и го успокои.
	— Може ли тази нощ да спя при теб, Мейбъл? — помоли Ийви.
	Приятелката й се опули.
	— Искаш да спиш, слушайки това?
	Ийви кимна. Нуждаеше се от шума — надяваше се да й помогне да удави кошмарите.
	Мейбъл сви рамене.
	— Както искаш. Ето ти нощница.
	Ийви взе строгата нощница с яка по врата, огледа я намръщено и рече:
	— Ако нощес умра, моля те да ми я свалиш.
	— Би ли ми напомнила защо сме приятелки?
	— Защото имаш нужда от мен.
	— Мисля, че това се отнася за теб, Ийви О’Нийл.
	— Може би — Ийви целуна Мейбъл. — Мейби, момичето ми, ти си абсолютно съкровище.
	— Не го забравяй.
	Двете се мушнаха под завивките и се загледаха във фигурите по тавана, които светлината извайваше в мрака. Говориха за Операция „Джерико“ и за клетия, вече покоен, Рудолфо Валентино, а също и за бъдещето си, сякаш можеха да скроят съдбините си с помощта на тайни признания, поднесени като молитви на великодушната тишина на стаята. Говореха си, докато не ги налегна дрямка и думите им не се разредиха.
	— Знаела ли си някога нещо, което да те е страх да кажеш? — попита Ийви.
	Не помнеше някога да се е чувствала толкова изморена.
	— Какво имаш предвид — попита бавно в просъница Мейбъл.
	— Не съм сигурна — измърмори Ийви.
	Щеше й се да каже още нещо, но не знаеше как да започне, а и Мейбъл вече спеше дълбоко.


	Един паяк чакаше под ронещия се корниз на старата къща и наблюдаваше как безпомощна муха дръзва да влезе в паяжината му. Когато стана ясно, че мухата се е хванала безвъзвратно, паякът се придвижи напред и я погреба под саван от коприна.
	И къщата, подобно на паяка, наблюдаваше. И чакаше. Беше чакала години наред и беше видяла смъртта на президенти и избухването на войни. Беше чакала, когато по мръсните пътища изрева първият автомобил и самолетът преодоля гравитацията. Чакането вече свърши.
	Долу в недрата на стария зимник огънят в камината се събуди с кашлица. Зад камината имаше коридор към тайна стая, чиито стени проблясваха смътно с изрисувани и чакащи от много отдавна символи. Непознатият завъртя манивела и високо горе една решетка, ръждясала от продължителна неупотреба, се отвори със стържещ звук и разкри нощно небе, недокоснато от фосфоресцентните светлини на града. Беше идеалното място да наблюдаваш движението на безразличните облаци. Да гледаш втренчено звездите. Или да доловиш пълното великолепие на предсказана комета, която прелита и изгаря. Непознатият стоеше гол под това небе. Лъщящата му кожа представляваше гоблен от символи. Той обърна очи към олтара, сведе глава и зачака — като паяка; като къщата.
	Шепот изпълни стаята, отначало тих, после — все по-силен, като звука от хиляда дявола на свобода в пустиня. Мракът се размърда. Сенките заприиждаха, притискайки се към непознатия и жертвата, а далечните студени звезди извърнаха поглед настрани.


>	Знаменията

	Сутрешният „Дейли Нюз“ продаде историята за смъртта на Рута Бадовски с почти осемсантиметрово заглавие — УБИЙСТВО В МАНХАТЪН! — над зърнеста снимка на опечалените й родители. Докато чакаше Уил да се върне от полицията, Ийви прочете статиите за случилото се във всички вестници. Споменаваше се, че убийството е ритуално и убиецът е оставил бележка с цитат от Библията, както и окултни символи, но не се уточняваше какви са. Очевидно детектив Малой бе предотвратил изнасянето на подробности. На Ийви й се искаше да не знае подробностите. Събуди се с онова ужасно подсвиркване в главата.
	Нито един вестник не споменаваше, че са се обърнали за съвет към Уил, а на Ийви й се щеше да го бяха отбелязали. Знаеше колко е ужасно, но няма такова нещо като лоша реклама и упоменаването на вуйчо Уил във връзка с разследване на убийство би довело посетители в музея. Наближаваше един часът. Бяха отворили в десет и половина и досега през музея мина само един човек — мъж от Тексас, който всъщност продаваше гробни места. Ийви беше видяла натрупаните върху бюрото на вуйчо й сметки, писмото от данъчното и още едно писмо — от компания за недвижими имоти. Без стабилен поток от посетители щяха да се окажат на улицата. А тя да се върне в Охайо.
	— Винаги ли е така? — попита тя Джерико, вглъбен в религиозен текст, миришещ на прах.
	Озадачен, той вдигна поглед и на свой ред попита:
	— Винаги какво?
	— Мъртвило.
	— Малко сме в застой — призна Джерико.
	В момента Ийви не можеше да направи много за музея, но можеше да постигне нещо по отношение на Операция „Джерико“.
	Премести стола си по-близо до неговия и сложи на лицето си най-замечтаната си маска.
	— Знаеш ли кой би бил просто възхитителен в тези работи? Мейбъл.
	— Мейбъл?
	Очите на Джерико имаха блуждаещия поглед на човек, опитващ се да си спомни нещо.
	— Мейбъл Роуз! Живее няколко етажа по-долу в „Бенингтън“ — подсказа му Ийви, но той изглежда все така не проумяваше. — Често идва и говори високо и с цели изречения. Чувал си гласа й. Опитай се да си спомниш.
	— О-о, тази Мейбъл.
	— Ами да. Е, след като сложихме в ред нашите Мейбъли, искам да те питам какво мислиш за нея. Според мен тя е първокласно момиче. И толкова умна! Знаеш ли, че чете латински? Може да спряга глаголи, докато размишлява! — заяви Ийви и се разсмя.
	— Кой? — попита Джерико и обърна страницата.
	— Мейбъл! — отвърна раздразнено Ийви. — И има прекрасна фигура. Вярно, скрита е под най-трагичните дрехи, но фигурата й си е на място, казвам ти.
	— Мейбъл от 16Е ли имаш предвид?
	— Да, нея.
	Джерико сви рамене:
	— Изглежда добро момиче.
	Ийви просия.
	— Да, добро момиче, нали? Много, много добро. Защо някоя вечер не вечеряме тримата заедно, а?
	— Чудесно — отвърна разсеяно Джерико.
	Ийви се усмихна. Поне операция „Джерико“ бе на обещаващ старт. По-късно щеше да измисли план и за музея.


	— Какво ще правиш, писачо?
	Гейб стоеше между Мемфис и мрежата с разперени ръце и пръсти, готови да посрещнат следващата атака. Обувките им скърцаха по дървения под на църковния гимнастически салон. Вентилаторите на тавана над главите им се въртяха с бръмчене, но не успяваха да се справят с потта на момчетата. Мемфис избърса с ръка очите си и подготви следващия си ход.
	— Цял ден ли ще стърчиш там? — подразни го Гейб.
	Мемфис се престори, че ще атакува отляво, Гейб се хвана на въдицата и скочи, което пък позволи на топката да мине вдясно. Така Мемфис се придвижи бързо напред и вкара с лекота топката в мрежата.
	Гейб се просна на пода и извика:
	— Предавам се.
	Мемфис му помогна да стане.
	— Хубава игра беше.
	Тръгнаха към изхода и Гейб каза през смях:
	— За теб беше хубава игра, разбира се. Нали спечели.
	Облякоха се и се запътиха към дрогерията да хапнат нещо. Гейб се окашля:
	— Чух, че глезенът на Джо е само навехнат.
	— Това е добре — отвърна Мемфис.
	Не искаше да отваря дума по темата.
	— Но още две седмици няма да може да работи.
	— Срамота.
	— Само това ли ще кажеш?
	— А какво още да кажа?
	— Ако просто беше опитал…
	Мемфис спря рязко.
	— Казах ти, че вече не мога да го правя. Не и откакто майка ми…
	Гейб вдигна ръце.
	— Добре, добре. Не се пали. Щом не можеш, не можеш.
	Извървяха една пресечка в мълчание. Мемфис видя как гарван прелита от стълб на стълб сякаш в крачка с тях и каза:
	— Кълна се, че тази птица ме преследва.
	Гейб се разсмя и завъртя заешкото краче, закачено на верижка на пръста му. Твърдеше, че му е талисман и никога не свиреше без него.
	— Казах ти, Казанова, да престанеш да даваш на ония птички бонбони и цветя. Иначе никога няма да те оставят на мира.
	— Не се шегувам. От две седмици всеки ден виждам този гарван.
	Гейб вдигна вежди и оформи устните си в усмивка.
	— И си сигурен, че е една и съща сврака? Има ли си име? Може би Алис? Или Бърнис? Да, сър, на мен ми изглежда като да е Бърнис.
	Мемфис не се съмняваше, че Гейб щеше седмици наред да се шегува с това.
	— Мемфис, това е просто птица. Птиците летят наоколо, брато. Точно това е, което правят. Нито те преследва, нито е знак. Освен ако ти наистина не й даваш бонбони и цветя, а тогава си един странен брат.
	Мемфис се разсмя и се освободи от лошото чувство като от ненужно палто. Гейб беше прав — прекалено лесно се оставяше да мисли за призраци, от което нямаше никаква полза. Причина бе онзи налудничав сън — от доста време не го оставяше на мира. Нищо чудно защо на всеки ъгъл вижда знамения.
	Настаниха се в едно сепаре и си поръчаха сандвичи и кафе.
	— Снощи написах ново стихотворение — похвали се Мемфис.
	— Кога ще ги покажеш всичките тези твои стихотворения на някого другиго освен на умрелите там, на гробището?
	— Все още не са достатъчни добри.
	Гейб се пресегна, взе си краставичка от чинията му и попита:
	— Откъде знаеш, щом никой не ги е чел? Тия дни трябва просто да отидеш у госпожица Алелия Уолкър — оная, покровителката на изкуствата, и да кажеш: „Добър ден, госпожо. Аз съм Мемфис Кембъл и бих бил много признателен, ако прочетете работите ми.“
	Гейб изяде краставичката и си избърса ръцете със салфетката на приятеля си.
	— Животът не идва сам при теб, Мемфис. Ти трябва да си го вземеш. Ние трябва да си го вземем. Защото никой няма да ни го поднесе ей така. Разбираш ли? А сега… — Гейб се облегна назад и разтвори ръце — попитай ме защо съм се захилил.
	Мемфис извъртя очи и попита:
	— Защо си се захилил, Гейб?
	— Сети се кой е тромпетът на новата плоча на Мами Смит.
	— Еи, брато!
	— Кларънс Уилямс от компанията „Оке Рекърдс“ ми го каза снощи в клуба. Искат утре да отида при тях. — Гейб тръсна глава и додаде: — Аз да свиря за Мами Смит.
	— Какво за Мами Смит? — попита Алма, тръсна се до Гейб и си взе от картофената му салата.
	— Поканил ли съм те? — ядоса се Гейб.
	— Сама се поканих. Хрумна ми, че тази маса се нуждае от малко изисканост.
	— Господин Гейбриъл Роли Джонсън вече е музикант, който записва за „Оке Рекърдс“. И ще надува тромпета си не за другиго, а за Мами Смит.
	Алма изписка възторжено и прегърна Гейб.
	— Знаеш ли какво означава това, скъпи?
	— Какво?
	— Че можеш да ми платиш обяда. Хей, мистър Реджи — извика тя. — Искам сандвич с месо и го пиши на сметката на Гейб. Добави и млечен шейк! — Тя хвърли бърз поглед на Мемфис. — Какво те гризе?
	— Просто не спах достатъчно.
	— О, така ли? — възкликна Алма и сби закачливо устни. — Как се казва?
	— Казва се Бърнис и е много упорита птица — пошегува се Гейб, тропна по масата и заешкото краче подскочи.
	— Няма никоя — побърза да възрази Мемфис.
	— Това ти е проблемът, брато — отбеляза Гейб и си изтри очите.
	После добави към сандвича си люти чушки и миризмата блъсна Мемфис в носа.
	— Измъкни си главата от тая твоя тетрадка и ела с мен в клуба в събота вечер. Ще ти намерим момиче.
	Алма направи физиономия.
	— Как можеш да ядеш това нещо, Гейбриъл?
	— Помага ми да си свивам устните, бейби.
	Мемфис разбърка захарта на дъното на чашата си и каза:
	— Не искам момиче. Искам момичето.
	Алма вдигна кутрето си, навири брадичка и възкликна:
	— О-о, момичето.
	— Слушай, старче, предай й поздравите ми — Гейб изимитира тона на Алма.
	Както обикновено двамата започнаха да му се присмиват, задето гледа на света отвисоко. Мемфис знаеше, че е по-добре да не издава раздразнението си, затова си сложи голямата усмивка и си грабна раницата.
	— Трябва да ида до хълма Сан Хуан по една работа на Папа Чарлс. О, и благодаря за обяда, Гейбриъл.
	Остави сметката на масата, а вече на вратата чу Гейб да вика след него:
	— Ей, как така!
	— Хей, хей, мистър Кембъл, вие ли сте? — повика го слепият Бил от един стол пред бръснарницата на Флойд.
	Понякога Флойд му слагаше стол и го оставяше да седи и да свири за клиентите или просто да се припича на слънце.
	— Знам, че сте вие. Не си играйте със стария Бил. Днес моето число печели ли?
	— Не, сър, съжалявам. Късмет следващия път.
	— Чух, че някои хора днес пускат числа за онова убийство там, долу под моста.
	— Да, сър, някои пуснаха.
	— Хммм — изсумтя злобно слепият Бил — Нищо добро няма да излезе от тая работа. Не се залагат числа на убийство, мен ако питаш.
	— Аз само ги записвам.
	— Продължавам да виждам това число. В сънищата си, нали разбираш? Виждам къща и там е числото, но все не мога да го разпозная.
	Мемфис никога не се беше замислял за сънищата на слепец. Как може слепият Бил да вижда къща и число, след като изобщо не вижда? Но за него се носеха слухове, че е загубил зрението си, понеже изпил лошо уиски; че го пребили до смърт заради дълг от хазарт; че направил зло на жена и тя му е отмъстила, като го е проклела. Някои твърдяха, че ослепял в игра на карти с дявола и сега той се мъчел да си върне душата. Хората разправяха какво ли не.
	Гарванът отново изграчи. Слепият Бил обърна ухо натам.
	— Май ни чака пратеник. Въпросът е за кого идва — за вас, или за мен?
	Бил избухна в своя висок дрезгав смях. Смехът се вплете в граченето на гарвана и се получи нехармонична симфония.


	Тета влетя в театър „Глоуб“ с наметнато на рамо палто с леопардова шарка и цигара между начервените устни. Тръгна по пътеката между редовете, без да си сваля слънчевите очила. Другите вече репетираха номера „Гейша“, според Тета едно от най-глупавите, най-обидните съчетания, които някога бяха правили, а те играеха доста такива.
	Помощник-режисьорът я изгледа кръвнишки.
	— Бре, бре, бре, това не е ли Нейно величество, удостоила ни най-после с присъствието си. Закъсняла си цял час, Тета!
	— Не се спичай, Уоли, тук съм.
	Тета размени тайничко поглед с Хенри на пианото. Той тръсна глава, а тя сви рамене.
	— Мисли се за по-добра от всички — измърмори една от танцьорките, тъпа малка вещица на име Дейзи.
	Тета не й обърна внимание, остави си палтото на първия ред, загаси цигарата в чашата с кафе на помощник-режисьора и зае мястото си на сцената.
	— Не е много далеч времето, Тета — ядосан подхвана той, — когато ще направиш нещо, дето и Фло Зигфелд няма да понесе, и тогава ще имам удоволствието да те изритам оттук по…
	— Цял ден ли ще си губиш времето, или ще се захващаме за работа? — сопна му се Тета.
	Изпълни перфектно номера си. Можеше да го изиграе и насън. На всичкото отгоре се блъсна в Дейзи просто колкото да я подразни. Дейзи се гневеше заради хвалебствена вестникарска рецензия за роля на Тета, предназначена да бъде изпълнена от Дейзи.
	— Тя ми принадлежеше по право — беше изсъскала на следващата вечер Дейзи в гримьорната. — А ти ми я открадна под носа.
	— Не мога да ти открадна нещо, което нямаш — отвърна тогава Тета, а Дейзи запрати по нея бурканче с крем и то прелетя поне на метър от нея: замахът й беше също толкова съмнителен, колкото и танцуването й.
	Дейзи, разбира се, веднага отиде при Фло със сълзливата си история и той, сломен, й даде няколко минути под светлината на прожекторите с роля в сцената „Преклонение пред Баал*“ във финала на шоуто. Тета вече беше уморена да стои в нечия сянка, особено ако въпросният някой нямаше и половина от таланта й.
	[* Баал — бог в западносемитската митология, един от двойката главни богове на народите, обитаващи териториите на Финикия и древните земи на Сирия, Ливан, Израел и Палестина ок. 2000 г. пр.н.е. — Б.р.]
	Спряха за петминутна почивка и Тета седна до Хенри на пианото.
	— Имаш вид на избягал колежанин — подразни го тя.
	Той беше с пуловер и сламена шапка.
	— Всичко е въпрос на стил, скъпа.
	— И двамата сме по-велики от това тъпо шоу, Хен.
	Хенри засвири леко и почти несъзнателно. Беше най-щастлив, когато пръстите му бягаха по клавишите и мелодията се изливаше под тях.
	— Съгласен, скъпа. Но все пак трябва да си плащаме наема.
	Тета си оправи ръба на чорапа.
	— А какво ще стане, като дадеш на Фло новата си песен?
	Усмивката му изчезна. Хенри се намръщи, взе един нехармоничен акорд и спря.
	— Каквото и очаквам да стане.
	Тета дръпна края на шапката му.
	— Зигфелд ги обича само ако са тъпи и безгрижни, хлапе.
	— Хората плащат, за да ги забавляват, детето ми — имитира идеално той великия шоумен. — Искат да си тръгнат щастливи и безгрижни. А най-вече не искат да се замислят дълбоко. — Хенри въздъхна и продължи: — Заявявам, че мога да напиша песен и за запека, и мистър Зигфелд ще я хареса, стига да има рима.
	Той подхвана весела мелодийка и мекият му тенор се разля с прекомерно романтично бравадо:
	— „Скъпо, момиче, ще съм твоят глупак, стига само да успея да прокарам това изпражнение. О, какво проклятие е този ЗАА-ПЕЕК.“
	Тета избухна в смях.
	— Какво е толкова смешно? — попита над главите им Дейзи.
	— Току-що схванах един виц, който Хенри ми каза миналата сряда — отвърна Тета, запали цигара и издуха дима към Дейзи, ала тя така и не схвана намека.
	— Какво е това, дето го четеш — попита момичето и посочи стихосбирката на Хюз „Досадно униние“ върху чантата й. — Негърска поезия ли е?
	— Не бих очаквала да разбереш, Дейзи. Ти не поглеждаш нищо друго освен Фотоплей — и дори тогава някой трябва да ти обяснява картинките в него.
	Дейзи зина от обида и извика:
	— Не, никога!
	— Да, разправяш го на гаджетата си, но другите не се хващаме на тая въдица. А сега се разкарай, Дейзи. Хайде чупка, малка муха такава!
	Тета я побутна леко, а тя си тръгна бясна и започна да разправя многословно на всяка, готова да я слуша танцьорка, колко надута е Тета.
	Пръстите на Хенри отново намериха местата си на клавишите.
	— Със сигурност знаеш как да си създаваш приятели, скъпа — подметна той.
	— Нямам желание да си създавам приятели, защото вече си имам най-добрият — отвърна тя и го потупа по коляното.
	После извади от сутиена си петдесетдоларова банкнота, пъхна я в джоба на ризата му и заяви:
	— Ето, за фонд пиано.
	— Казах ти да забравиш за това.
	— Никога не забравям услуга. Знаеш го — прошепна тя.
	— Откъде взе тези пари?
	— От един брокер на Уолстрийт с повече пари, отколкото акъл. Купи ми кожено палто само за да ме видят с него на вечеря. И получи единствено това — компанията за вечеря.
	— Всички искат да се оженят за теб.
	— Бих искала поне веднъж да срещна тип, който да не е мошеник. Някой, който да не ми купува кожено палто, за да се изфука с мен пред приятелчетата си.
	— Ако срещнеш такъв, поинтересувай се дали няма брат — пошегува се Хенри.
	— Мислех, че си влюбен в Лайънел? — подразни го Тета.
	Хенри направи гримаса.
	— Като кибритена клечка е. И се кикоти, когато го целувам.
	— Сигурно защото целуваш смешно — захили се тя.
	Харесваше маниера на Хенри винаги да намира суетлива причина, за да разкара приятеля си.
	— Срещнах те на улица в Охайо./Бяхме се оженили на панаир в Канзас./ Заряза ме самотен във Флорида/ и аз съм щат от отчаяние… — запя Хенри.
	— Някой ден, Хенри Дюбоа, ще срещнеш гадже, което ще те хвърли в екстаз, и няма да знаеш какво да правиш — подкачи го Тета.
	Помощник-режисьорът се появи отново и запляска с ръце.
	— Хайде, всички. Номерът Баал от самото начало. По местата, моля. Мис Найт, отнася се и за вас.
	— Не бих го пропуснала за нищо на света, Уоли.
	Миг преди да загаси цигарата си в поредната му чаша с кафе, Тета се усмихна очарователно като за постер на момиче на великия и любим на цяла Америка Зигфелд.


>	Вечното завръщане

	Ийви и Джерико седяха на дългата маса с купчини книги, полицейски доклади, рисунки и подбрани вестници пред себе си. Джерико беше запалил масивната каменна камина в библиотеката и огънят пращеше и изсъскваше при всяко впиване на зъби в сухо дърво. Вече цял час се ровеха в стари книги и търсеха нещо, което би хвърлило светлина върху загадъчната окултна същност на убийството. Ийви се чувстваше изморена и раздразнителна. Не й се искаше да мисли какво видя предишния ден, а още по-малко — да го разнищва. Но Уил не даваше признаци, че ще свърши скоро. Той говореше ли говореше, без да спира да се разхожда из стаята, а след него се точеше цигарен дим.
	— Добре. Да повторим пак. Какво знаем засега?
	— Убиецът е пристрастен към окултното и към религията, най-вероятно към Откровението — отвърна Джерико от мястото си начело на масата.
	— И откъде го знаем?
	— В записката си той споменава блудница, вавилонската блудница, и звяра, вероятно отпратка към Антихриста.
	— Действително — потвърди Уил, — но пасажът е само частично от Библията. Не е точен цитат.
	— Не съвпада напълно, но е близко — уточни Джерико.
	— Всеки библиотекар или учен ще ти каже, че близкото не е точното. А и не забравяй за магическите знаци. Те са показателни по-скоро за церемониално магьосничество или мистицизъм, отколкото за християнство.
	Уил посочи завъртулките по краищата на бележката. На Ийви й изглеждаха просто завъртулки — стилизирани кръстове, нанизи от знаци, фамозни букви и геометрични фигури.
	— Сега… — Уил загаси цигарата си в препълнен пепелник и веднага измъкна друга от сребърната табакера, без да спира да обикаля помещението. — Имаме символ, нали?
	— Пентаграма — обади се Ийви.
	— Да. Нямам художнически талант, затова, Ийви, би ли…
	Уил й връчи парче тебешир, което извади от стара кутия за пури, пълна с всевъзможни дреболии. А на Ийви й потрябва известно време, за да разбере, че вуйчо й очаква от нея да нарисува символа на дъската.
	— Не, нарисува я с правилната страна нагоре. Обърната, моля те.
	Ийви изтри с въздишка звездата с пет лъча и я нарисува отново — този път с два лъча нагоре и един надолу. И не пропусна да измърмори:
	— Каква е разликата?
	— Казах ти, че обърната означава нещо над Бог. Духът се превръща в плът, а не обратното. А сега змията, ако обичаш.
	Ийви завърши рисунката. Получи се доста прилично подобие на змия, ако питаха нея. Не че Уил й благодари. Тя избърса тебеширения прах от пръстите си и попита:
	— А какво означава змията?
	— Ах, символът наистина е много стар. Змия, захапала опашката си — няма начало, няма край. Просъществувала е във времето и в различни култури. Виждаме я в скандинавската митология под името Йормунганд, в гръцкия уроборос, в гностицизма, у ашантите, в Египет. Изобразява цикличността, идеята, че вселената не се създава, нито се унищожава, а се връща до безкрай, отново и отново.
	— Ницше го нарича вечното завръщане — допълни Джерико.
	— Означава ли, че ще съм принудена да преживея отново този следобед? — пошегува се Ийви.
	Никой не се засмя и тя се зае да рисува модна шапка на главата на змията.
	Уил грабна шепа ментови бонбони от една купа, запремята ги в шепа и продължи да крачи, стиснал табакерата в другата си ръка.
	— Тогава да допуснем, че нашият убиец има бегло познание за окултното, за магическите символи и за символите в религията като Откровението. Но той споменава вавилонската блудница като „блудница в морето, украсена…“. — Уил направи малка пауза и продължи: — Тази фраза е особена. Може би от религия, която убиецът сам си е създал.
	— Как си създаваш религия? — попита Ийви.
	Уил погледна над очилата си и обясни:
	— Казваш „Господ ми каза следното“ и чакаш хората да се присъединят.
	Преди Ийви не беше мислила особено за религията. Родителите й бяха католици, станали впоследствие последователи на Епископалната църква. Ходеха на неделните служби, но това бе до голяма степен рутина, като да си миеш зъбите и да се къпеш. Просто го правиш, защото го очакват от теб. Ала Ийви невинаги бе мислела така. В продължение на година след смъртта на Джеймс тя стискаше между дланите си медальона-монета от половин долар и се молеше горещо за чудо, за телеграма с текст: ДОБРА НОВИНА! БЕ ДОПУСНАТА CTPAШHA ГРЕШКА И РЕДНИК ДЖЕЙМС КСАВИЕР О’НИЙЛ БЕ НАМЕРЕН НЕВРЕДИМ В ЕДНА ФЕРМА ВЪВ ФРАНЦИЯ. Подобна телеграма обаче така и не дойде и каквато и религия да се бе зародила в душата на Ийви, тя повехна и умря. Сега тя гледаше на това като на още една реклама за живот, принадлежал на предишно поколение и нямащ нищо общо с нейния.
	— Не сме отговорили на най-основния въпрос: Защо? Каква е целта на тези убийства? — попита Джерико и изтръгна Ийви от мислите й.
	— Той е чудовище — определи тя. — Нали?
	Уил посегна към купа дребни шоколадови бонбони и ги задържа в ръката си, без да ги налапа.
	— Действително. Но това е Какво, а не Защо. Нищо не се прави без цел, колкото и извратена да е тя.
	— Защо й е извадил очите? — попита Ийви.
	— Може да си ги държи за спомен.
	Ийви направи физиономия и отсече.
	— Спомен е книжна въртележка от Кони Айлънд, Вуйчик.
	— За теб — да. Но за един луд? Може би не. Може да му трябват за някакъв ритуал. Според някои култури ставаш безсмъртен, ако ядеш от плътта на врага си. Агорите в Индия ядат месото на умрелите, защото вярват, че от него получават свръхестествена сила, а членовете на племето алгонкини вярват, че който яде човешко месо, ще се превърне в сатанински дух на име Вендиго.
	Стомахът на Ийви се обърна.
	— Е, добре, в Библията няма нищо за свещен канибализъм — уточни тя.
	— А преосъществяването? — попита Джерико. — Яж тялото ми, пий кръвта ми.
	— Е, да — съгласи се Ийви. — Със сигурност вече ще гледам на причастието по друг начин.
	— Както съм казвал и преди, Америка е млада държава, състояща се от всевъзможни хора. Вярванията непрекъснато се променят и стават нещо ново.
	Уил изпуши втората си цигара и Ийви забеляза как пръстите му се насочват към трета, но за щастие той се въздържа. Цигареният дим лежеше като дебела пелена във въздуха.
	— Не разбирам нещо. Бележката… — Ийви затършува сред бъркотията от вестници на масата и извади снимката на оставената до тялото на Рута бележка. — Тук пише: „Това бе петата жертва“. Защо петата? Защо не първата?
	— Да, обезпокоително — съгласи се Уил и направи кръг около масата, стиснал табакерата в ръка. — Джерико, позвъни, моля те, на детектив Малой и го попитай дали има други все още неразкрити убийства.
	— Не мислиш ли, че щеше да го спомене? — обади се Ийви.
	— Никога не допускам — Уил даде да се разбере, че това е последната му дума по въпроса.
	— Почти е време за лекцията ти в Женската асоциация на Древния орден на феникса — напомни му Джерико.
	Уил погледна накриво часовника върху камината, сякаш се канеше да го укори, че показва грешно времето, но после кимна рязко два пъти като учител, който в крайна сметка приема научния аргумент на ученик, и каза:
	— Така е. По-добре да отида да си събера записките.
	— Остави ги горе — напомни му Джерико.
	— А, добре, добре — Уил се задържа още малко, огледа внимателно помещението и додаде: — Не ме напуска чувството, че тук нещо липсва. Нещо важно.
	Огънят изрисува сенки по лицето му. Той се отърси от опасенията си и излезе от библиотеката.
	На външната врата се почука. Най-сетне посетител! Джерико скочи пръв. По начина, по който хукна, Ийви разбра, че не само тя се тревожи за музея. Чу гласове и след миг Джерико се върна не с някой друг, а със Сам Лойд.
	Ийви присви очи и извика:
	— Бре, бре, бре. Н ми носиш, предполагам, двайсетте долара.
	Джерико погледна Ийви, после Сам, после пак Ийви и попита учуден:
	— Познавате ли се?
	— Всъщност дойдох да се видя с господин Уилям Фицджералд. Тук ли е?
	— Доктор Фицджералд. И каква работа имаш ти с моя вуйчо?
	— Твоя… твоя вуйчо ли? — усмихна се удивен Сам. — Не думай! Виж ти какво съвпадение.
	— И какво е съвпадението? — попита, влизайки в стаята Уил.
	Беше с шапка и чанта, а на лявата му ръка висеше чадър, независимо от слънчевия ден.
	Сам приближи до него и разтърси енергично ръката му.
	— Приятно ми е, сър. Сам Лойд. Имам нещо, което смятам, че ви принадлежи.
	— Така ли?
	— Боя се обаче, че историята няма да ме представи в особено добра светлина. Вижте, снощи отидох в заложната къща с надежда да взема няколко долара за часовника си — времената са малко трудни. И чух човек да предлага някаква стока за продан. Рядко съкровище от Музея на гадните усещания. — Сам вдигна сякаш за извинение рамене и обясни: — Точно така го наричат, професоре.
	— Продължавайте — дори вуйчо Уил да се беше разстроил, не го показа.
	Сам си отвори чантата и извади масонския кинжал на Корнелиус Ратбоун. Уил го вдигна към светлината, разгледа го внимателно и отсече:
	— Да, наш е.
	— Предложих на онзи последните си двайсет долара и той ги взе, защото съдържателят на заложната къща не беше склонен да го вземе за повече от десет. Не знаех дали ще получа възнаграждение, ако го върна благополучно. — Сам спря, погледна бързо към Уил, а после към ръцете си и продължи: — Просто си помислих, че едно е да вземеш нещо, за да се наядеш, или да откраднеш от контрабандист, и друго — да откраднеш съкровище от музей. Това не е никак хубаво.
	Ийви гледаше с леко отворена уста. Сам й намигна:
	— Хей, сестро, по-внимателно там; не ща да останеш без език.
	— Ако остана без език, ще знам в чий джоб да го търся най-напред. Най-абсурдната история, която съм чувала. Вуйчик, трябва веднага да го изгониш. Той е мошеник, лъжец, крадец, лъжец…
	— Вече го каза — отбеляза Сам.
	— Е, казвам го пак! Това копеле ми открадна двайсетте долара на гара Пенсилвания.
	— Еванджелин, не всеки е свикнал с бандитския ти чар — смъмри я след пауза вуйчо Уил. — Истина ли е това, младежо?
	Сам предложи една примирителна усмивка:
	— Вижте, професоре, всичко това е едно голямо недоразумение.
	— Каквото си ти самият — извика ядно Ийви.
	Сам се престори на засегнат.
	— Не исках да го казвам и да причинявам неприятности на младата дама, но тя ми открадна сакото.
	— И няма да си го получиш обратно, докато не си получа двайсетте долара.
	Джерико застана до Ийви и се извиси над Сам.
	— Ей ти, големият. Брат ли си й?
	— Не.
	Сам погледна първо Джерико, после Ийви и попита:
	— Женени?
	— Не — отговориха в един глас Ийви и Джерико, но не преди Сам да забележи, че Джерико се изчервява.
	— Слушай, сестро, не знам в каква ситуация си тук, защото не съм човек, който да може да съди. Радвам се да те видя жива и здрава с твоя вуйчо и твоя… — той кимна към Джерико — висок приятел. Само се опитвах да извърша добро дело, но виждам, че нито едно добро не остава ненаказано. Тъй че ако просто ми дадеш сакото, ще сме квит и аз ще си плюя на петите. Дори няма да те обвиня в кражба на моя собственост.
	Ийви изрече разгорещено нещо и хукна да гони Сам около масата, като пътем събаряше купчини книги и викаше:
	— Ще го убия. Кой иска да гледа?
	Джерико вдигна ръка.
	Уил й препречи пътя и я спря.
	— Извинете ме, но съм доста объркан, а също така… — отново си погледна часовника — закъснявам с шест минути и половина за лекцията си. Не уважавам крадците, но ненавиждам лъжци и хора, които ми пречат да си върша ефикасно работата. А сега, наистина ли й открадна двайсет долара? Внимавайте с отговора, млади човече.
	За пръв път Сам изглеждаше нервен. Прокара ръка през косата си и пристъпи по-близо към вратата.
	— Ами, един велик човек някога е казал: „Субективността е истина; истината е субективност“.
	— Киркегор — смая се Уил и тонът му се смекчи: — Но все пак фактите са си факти.
	Сам погледна надолу към обувките си.
	— Съжалявам. Исках да й се отплатя и затова, когато видях онзи тип в заложната къща, му дадох последния си цент за кинжала, за да ви го върна. Очаквах да стане нещо като предложение за мир.
	— О-о, я си затваряй устата — измърмори Ийви. — Сигурно той го е откраднал.
	Сам продължи да гледа надолу.
	— Останах без пукната пара, тъй че трябваше да прескоча въртележката на входа за влака и да се кача без билет. Ако искате, извикайте полиция. Всъщност изобщо няма да ви упрекна. Но съм искрен като сенатор, сър. Точно така и намерих кинжала ви. Това, мисля, има значение.
	— Чух, че те хранят в „Синг-Синг“ — подметна Ийви. — Три пъти дневно.
	— Еванджелин — въздъхна Уил. — Милосърдието започва от вкъщи.
	— Както и психическите заболявания.
	Уил забарабани с пръсти по гърба на близкия стол.
	— Постъпили сте зле, като сте отнели парите на Еванджелин, независимо в колко тежко положение сте били. Но постъпихте много благородно, като върнахте музейната собственост, без да сте задължен да го правите, все пак. Досега не се бях замислял за сигурността на музея.
	Уил се почеса по главата и огледа безценните книги наоколо.
	— Ако не възразявате срещу забележката ми, сър, не е възможно да си твърде внимателен в наши дни.
	— Да, бе — обади се Ийви и го прониза с поглед.
	Уил кимна, поразмисли и каза:
	— Чудесно. Как бихте погледнали на почтена работа в музея? Има много какво да се направи и може да стоите тук през нощта и да възпрепятствате нежелани кражби.
	Ийви се извъртя, за да застане лице в лице с Уил, и извика:
	— Но той е крадец, Вуйчик!
	— Да, такъв е. Добър крадец ли сте, Сам?
	— Най-добрият, сър — засмя се Сам.
	— Добър крадец, който си търси работа — унесе се в мисли Уил, а след време каза: — Мисля, че можете да започнете веднага.
	— Уил, Ийви е права. Не го познаваш, а и той само ще се пречка — обади се тихо Джерико. — И аз съм готов да пазя, ако се нуждаеш от мен.
	— Не го намирам за умно, Джерико — възрази бързо Уил.
	Ийви не разбра какво точно има предвид той, но лицето на Джерико се вкамени.
	— Винаги можем да използваме допълнителна работна ръка, особено сега, когато разследваме убийство.
	— Убийство ли? — възкликна Сам. — Звучи вълнуващо.
	— Не е изключено много скоро да разследват твоето убийство, приятелче — предупреди го Ийви.
	— Да, добре, наистина се надявам да сте склонен да работите здраво — каза Уил.
	— Няма нищо по-добро от почтена работа, както винаги казвам, сър.
	Уил отново си погледна часовника.
	— Вече закъснявам с девет минути. Джерико, моля те да върнеш сакото на господин Лойд и да го въведеш в работата.
	Дълбоко изнервен, Джерико извади сакото на Сам от килера и му го подаде малко грубо.
	— Той е огромен — пошепна Сам на Ийви. — С какво го храните?
	Ийви го доближи и го уведоми:
	— Ще те дебна, човече. Изсвириш ли нещо фалшиво, лично аз ще те изритам. Няма да имаш време дори да си вземеш шапката.
	— Е, аз съм много привързан към тази шапка — отвърна Сам, докато си обличаше сакото. — Радвам се да те видя отново, сестро.
	— Удоволствието е изцяло твое — изсъска Ийви и хукна да догони Уил.
	Чу как зад гърба й Сам си подсвирква „Губя ли си времето с теб?“. Беше фалшиво и Ийви имаше чувството, че той го прави нарочно.
	— Вуйчик! — успя да го настигне чак на външната врата.
	— Не може ли това да почака, Ийви? Дамите от Древния орден на каквото и да беше там…
	— Феникс — подсказа му тя..
	— На Феникса ме очакват и ако не хвана такси, ще закъснея безподобно.
	— Вуйчо, не можеш да позволиш на Сам Лойд да работи тук. Не и с тези безценни артефакти! Ще те обере тотално.
	— Тъкмо тези качества могат да се окажат полезни.
	— Какво искаш да кажеш?
	— От време на време музеят трябва да… да открива предмети, да издирва истории и хора, преди друг да ги е открил. Деликатно е…
	— Очакваш да повярвам, че и други се интересуват от зловещини и прочие?
	— Ще останеш изненадана.
	— И все пак той е крадец.
	— Крадец, който чете Киркегор, е наистина интересен крадец.
	— Но, Вуйчик…
	— Еванджелин, не всеки започва живота си в уютен дом на уютна улица в Охайо — заключи рязко Уил.
	Забележката я жегна. Защо вуйчо й бранеше от нея Сам Лойд — един най-обикновен престъпник? Все пак Сам беше непознат човек, а тя — роднина. Нима роднинството не означава взаимна защита? А той застана на противниковата страна точно както баща й и майка й взеха страната на Харолд Броуди, вместо да защитят дъщеря си. Ако вуйчо й държи да е глупак, това си е негова работа. Би било глупаво от нейна страна да се опитва да попречи.
	— Надявам се да си прав за него — примири се Ийви и се върна в библиотеката.
	Изгледа Сам малко по-кръвнишки от необходимото, настани се на дългата маса и се разрови из вестниците и полицейските рапорти, за да намери нещо, което би хвърлило светлина върху необикновеното убийство на Рута Бадовски.
	В един момент й додея и тя извади Фотоплей.
	— И така, Клара Боу бяга с Чарли Чаплин, така ли? — прочете през рамото й Сам.
	— Що не го вземеш и сам да си го прочетеш? — озъби му се Ийви, без дори да вдигне глава. — Нали си спец във вземането на разни неща? Всъщност защо не си го вземеш, когато се чупиш оттук?
	Сам се изкиска.
	— А защо да се чупя от такава чудна сделка? Освен това ще ми е неприятно, че ще ти липсвам, сестро.
	— Отсъствието засилва чувствата. Да подложим сентенцията на проверка, а? Ще ти донеса шапката.
	— Но не става. Вуйчо ти се нуждае от помощта ми. Погледни всичко това тук — кой да знае, че има толкова много суеверия и талисмани? Като този талисман за любов на индианците холи, например. Ох, по-добре да не ти го давам, сестро. Рискуваш да хлътнеш до уши по мен.
	— Това ще е денят.
	— Залагам на този ден.
	— Значи бъди готов да се разориш.
	Той се приведе още по-ниско към нея, така че Ийви виждаше кехлибарените петънца в очите му:
	— Признай си, че хареса онази целувка.
	— Дължиш ми двайсет долара.
	— В брой или с чек? — попита нагло той.
	Дори и най-глупавите момичета в Охайо знаеха този жаргон: Сега ли да те целуна, или после?
	— Банките вече са затворени, приятелче.
	— Тогава чек — кимна Сам и тръгна, подсвирквайки си, към вратата.
	Ийви го последва до широката вита стълба към втория етаж на музея.
	— Мога ли да ти бъда полезен с нещо, сестро?
	— Искам да се уверя, че не си тръгваш с половината музейно имущество.
	— Просто трябва да си изгладя връзките на обувките — той кимна към тоалетната горе.
	Сам влезе в тоалетната, а Ийви застана пред вратата със скръстени на гърдите ръце.
	— Честно казано, бих те поканил вътре, но досега все съм избягвал арести за дребна кражба. Не бих искал да попадна в затвора за извращение.
	— Каквото и да ми струва да те изпъдя от музея на вуйчо, ще чакам — закани се саркастично Ийви.
	— Прави, каквото намериш за добре, сестро.
	В мухлясалата тоалетна на музея Сам си изми ръцете и остави водата да тече. Подсвирквайки си, седна на покрития с напукани керамични плочки под и започна да следи сянката между пода и долната част на вратата: вън Ийви крачеше напред-назад. В крайна сметка щеше да й писне. Той отвори портмонето на Джерико, което задигна, докато русият гигант бе зает около лавиците с книги. Доверчив младеж. Беше опасен навик това, доверчивостта. Сам измъкна петдоларова банкнота и сложи вместо нея две по един долар. Беше най-старият трик — отмъкнеш ли направо пет долара, другият ще те обвини, че си крадец. Но ако му вземеш едра банкнота и оставиш няколко дребни, жертвата ще си помисли, че я е дал за нещо и не помни дали са му върнали ресто.
	Сам извади от джобовете си два малки сребърни пепелника, които успя да задигне незабелязано. Надяваше се по-късно да ги продаде за няколко долара на един непочтен съдържател на заложна къща на Бауъри Стрийт. А междувременно ги уви в една от кърпите за ръце и ги скри зад тоалетната чиния. Имаше големи планове, а плановете струваха пари и време.
	Сянката на Ийви изчезна. Сам открехна леко вратата и видя, че коридорът е празен. Затвори, спря крана и се загледа в отражението си в голямото огледало. Два кичура тъмна коса се спускаха отстрани на изпъстрените му със златисти петънца очи.
	Дръзкият поглед в тях бе изчезнал, сменен от поглед на твърда решимост. „Радвам се да се запознаем. Аз съм Сам Лойд. Кажете ми къде е тя и…“
	Сам спря. Въпреки че беше отрепетирал многократно сцената в съзнанието си, никога не беше сигурен какво ще каже, когато този ден настъпи. Знаеше единствено, че няма да се хвърли слепешката в тази работа. Вдигна си крачола, взе пристегнатия с ремък към крака му револвер и го повъртя в ръцете си — провери цевта и доколко е натегнат спусъкът. После отвори патронника и го завъртя. Все още беше празен. Пепелниците щяха да стигнат, за да го напълни. Тази работа в музея беше чист късмет — къде-къде по-лесна от лов на клиенти по Таймс Скуеър с трикове. Налагаше се само да се задържи известно време — достатъчно дълго, за да разбере кой трябва да плати за случилото се със семейството му. И те щяха да си платят.
	Отражението му в огледалото беше навъсено. Изглеждаше по-стар за своите седемнайсет години. Оправи си яката, смени намръщеното изражение с жестока усмивка, вдигна револвера и се прицели в отражението си в огледалото.
	„Радвам се да се запознаем. Аз съм Сам Лойд. Кажете ми къде е тя и може би ще ви оставя живи“.
	Чу стъпки в коридора и прибра бързо револвера в кобура му. Вратата се отвори и влезе Джерико. Сам се престори, че си мие ръцете и попита:
	— Случило ли се е нещо?
	— Изглежда съм си загубил портфейла.
	— Гледай ти. Кофти работа, приятелче. Да ти помогна ли да го потърсиш?
	Джерико присви очи, преценявайки предложението, и отвърна.
	— Благодаря.
	Сам обиколи с Джерико музея и като се правеше, че търси усърдно, посочваше местата, където един портфейл би се скрил. Стигнаха до библиотеката и той го изтърси от крачола си близо до една от безбройните етажерки. Не вървеше той да го намери неочаквано. Редно беше Джерико да си мисли, че сам си го е открил.
	— Погледна ли тук, великане?
	Джерико се намръщи на думата великане, изкачи се по спираловидната стълба на втория етаж, мина от лавица на лавица и зърна портфейла.
	— Ето го — извика той, разтвори го и се намръщи. — Готов съм да се закълна, че имах пет долара. А тук са само два.
	— Лоша работа. По-добре внимавай за тия двата — посъветва го спокойно Сам.


	Ийви прелистваше книга със заглавие Религиозен плам и фанатизъм в централен и западен Ню Йорк. Авторът изглежда целеше да приспи читателите и тя изпитваше затруднение да запомни нещо от прочетеното. Затова просто прелистваше страниците, докато някъде към края не попадна на илюстрация със същия онзи символ от убийството. Под нея пишеше: „ПЕНТАГРАМАТА НА БРАТСТВОТО“, БРЕТРЪН, НЮ ЙОРК, 1832.
	Звънна телефонът и звукът отекна високо в празния музей. Ийви подби крайчето на листа, за да покаже по-късно находката си на Уил, и изтича да се обади.
	— Задръжте така, ще ви свържа — каза операторът.
	Нещо прищракна, чу се съскане и сред пращене в слушалката се чу гласът на Тета.
	— Ей, Ивъл, Тета се обажда. Все още ли искаш да видиш шоуто?
	— И още как.
	— Прекрасно. Ще оставя два билета за теб и за Мейбъл за довечера. След това има парти в Гринуич Вилидж, в случай че няма да просрочите времето си за лягане.
	— Никога не си лягам преди призори.
	— Това се казва добро момиче! И слушай, Ивъл, издокарай се с най-шикозните си парцали.
	— Ще са най-шикозните, които някога си виждала.
	Ийви заподскача от радост в празния кабинет на вуйчо си. Най-после! Тази вечер тя и Мейбъл щяха да излязат с Тета и готината й компания. Затананика си едно джазово парче и се върна с танцова стъпка в библиотеката.
	— Какво се случи току-що с теб? Да не си спечелила титлата „Мис Америка“ или нещо от сорта? — попита я Сам.
	Той прибра книгата на Ийви в купчината, която трябваше да бъде върната на място.
	— Тази вечер съм гост на мис Тета Найт на най-новото представление на мистър Зигфелд в театър „Глоуб“, а после и на частно парти.
	— Ефектно. Имаш ли нужда от кавалер?
	— Частно парти! — пропя Ийви.
	Тя се протегна и свали шала и шапката си от лапата на препарираната мечка, където ги бе окачила.
	— Слушай, чудех се дали някой от вас знае нещо за това?
	Сам посочи изрезка от вестник за момиче със сънна болест.
	Ийви хвърли поглед и завърза шала си на хлабава фльонга.
	— Една от странните изрезки на вуйчо. Той събира тия малки стари истории за призраци. Това му е работата, предполагам. Защо питаш?
	Сам се насили да се усмихне.
	— Никаква причина. Просто искам да съм в течение.
	Ийви излезе от музея и тръгна покрай Сентръл парк. Над дърветата и покривите на десет пресечки по-нагоре се виждаха готическите шпицове на „Бенингтън“. Беше приятен късен следобед и тя усети внезапен прилив на оптимизъм — чувството, че всичко е възможно и че може да изтръгне от въздуха най-съкровените си желания, като магьосник монета.
	На вестникарска будка момче рекламираше късното издание, изреждайки на висок глас заглавията, но Ийви, твърде погълната от мисли за прекрасната вечер, която я очаква, не обърна внимание. Мечтаеше си какво точно ще облече и прелетя покрай майки, суетящи се около децата си, и покрай уличен латернаджия с маймунка, облечена като пиколо. Маймунката тракаше със зъби и крещеше на минувачите, докато те не пускаха някое и друго пени в тенекиената й кутийка. Две момичета в еднакви рекламни пелерини подадоха на Ийви листовка на заведение.
	— Какво е това? — попита тя.
	— За нощен клуб „Найтхоук“. Правим парти по случай Соломоновата комета.
	— По случай какво?
	— Божке, кометата? — обясни със силен нюйоркски диалект по-високата. — Минава през Ню Йорк след две седмици. Появява се на всеки петдесет години. Предполага се, че ще е… как му викаха, Бес?
	— Събитие от божествено значение — изрече внимателно другото момиче. — Като вълшебство или нещо от сорта. И всички заклинатели и петдесятници го смятат за знак. Във всеки случай клубът прави първокласно парти във връзка с кометата. О, палтото ти е върхът!
	— Благодаря — отвърна доволна Ийви.
	Разгледа листовката. Представляваше карикатура на вихрено танцуващо модерно момиче, а питието от чашата й се разплисква. Над нея величествена комета описва дъга над Ню Йорк. Художникът й беше нарисувал лице, което се смееше на симпатичното момиче, а опашката й пръскаше искри над града.
	— Няма да пропуснете най-магическата нощ в годината, нали? — попита по-високата.
	— За нищо на света — отвърна Ийви.
	Соломонова комета. Събитие от божествено значение. Дали пък няма да й донесе късмет? Във всеки случай се отваряше прекрасна възможност за парти. Стиснала листовката, тя продължи весело пътя си с мисълта за вечерта и за другите, които предстояха. На ъгъла изчака полицаят с бели ръкавици да даде път на пешеходците. Той наду сбирката си и пришпори тълпата. Ийви зави към къщи.
	Зад нея малкият вестникопродавец размахваше високо над главата си късното издание и обявяваше на висок глас заглавията за всеки, който би дал пет цента:
	— Специално издание! Специално издание! Лудият заплашва отново да убие!


>	Измама и объркване

	Неоновите реклами на театър „Глоуб“ на 42-ра улица сияеха с големи букви: ФЛОРЪНС ЗИГФЕЛД ПРЕДСТАВЯ „БЕЗ ЛУДОРИИ“: МУЗИКАЛНО РЕВЮ В ПРОСЛАВА НА АМЕРИКАНСКОТО МОМИЧЕ. Хора във вечерни тоалети се стичаха в този велик храм на изкуството, развълнувани, че ще видят звезди като Фани Брайс, Уил Роджърс и У. К. Филдс, талантливите танцьорки и певици — славните момичета на Зигфелд, които преминаваха по сцената с пищно украсени глави и елегантни в съвсем символични костюми. Театърът беше въплъщение на блясъка и на Ийви не й се вярваше, че двете с Мейбъл седят на извития балкон до всички тези богаташи с кожи и бижута.
	Ийви смушка Мейбъл.
	— О, там е Глория Суонсън.
	И направи знак с глава към публиката долу, където привлекателната артистка от киното, облечена в хермелин и кадифе, се радваше на погледите на почитателите си.
	— Тя е въз-хи-ти-тел-на! — пошепна одобрително Ийви. — А всички тези бижута! Вратът сигурно я боли.
	— Затова Байер прави аспирин — прошепна в отговор Мейбъл и Ииви се засмя, защото знаеше, че няма социалист, имунизиран против блясъка на кинозвездата.
	Светлините загаснаха и развълнувани, момичетата си стиснаха ръцете. Диригентът вдигна палката си, от оркестрината се понесе прекрасна встъпителна мелодия, завесата се разтвори, група усмихнати танцьорки в ярки бански костюми подеха в абсолютен синхрон степ, а мъж в смокинг запя песен за красиви момичета. Ийви не помнеше да е изпитвала такъв възторг. Харесваше всичко в това шоу — от смешния тиролски номер в Алпите до онзи танц в харема на арабски шейх. Искаше й се представлението да продължава безкрайно, но според програмата бяха стигнали до финала. Говореше се, че мистър Зигфелд винаги оставя за накрая най-ефектния номер. Светлините проблеснаха, за да създадат внушението за светкавица. На фона на яростни звуци на барабан в оркестрината отекна трясък на цимбали и остър писък на цигулки. Близо до светлините на рампата се надигнаха облаци дим и плъзнаха към публиката. На сцената боси, оскъдно облечени девойки с високи, обсипани с мъниста, прически се пребиваха красноречиво под точно копие на златен олтар. На върха на олтара руса красавица в предизвикателна златна коприна танцуваше сякаш в транс, а музиката се усилваше и светкавиците не секваха. Красавицата запя нежно, молейки духът да не я принася в жертва на златния идол. Елегантните момичета на Зигфелд преминаха по-ефирни от призраци по тясно мостче. Беше изключително хипнотично и Ийви се наклони прехласната напред.
	— Там е Тета — прошепна Мейбъл и посочи дискретно второто момиче вдясно в редицата.
	Макар облечена и гримирана като другите момичета, у Тета има нещо необикновено, помисли си Ийви. Безметежните физиономии на танцьорките навеждаха на мисълта, че едва ли мислят за нещо по-вълнуващо от това, да си изперат чорапите след представлението. Ала Тета те караше да мислиш, че е доведена до лудост поклонничка на Баал.
	Сцената стигна кулминацията си: жрецът тъкмо да забие нож в сърцето на принасяната в жертва руса красавица и героят се хвърли към олтара, отблъсна поклонниците, повали жреца, разби идола и отнесе зашеметената девойка надолу по осветените стъпала. Група момичета с огромни ветрила от пера се спуснаха и сцената изведнъж се превърна в сватба. Танцьорките обсипваха с венчелистчета от червени рози облечените в целомъдрено бяло младоженци, които пееха един на друг клетва за вечна вярност. После завесата се спусна и шоуто свърши.
	— Беше възхитителна — възкликна малко по-късно Ийви, когато четиримата — тя, Мейбъл, Тета и Хенри — вървяха под дърветата на Бедфорд Стрийт в Гринуич Вилидж на път за партито, организирано от момиче на Зигфелд.
	— О, да, втората вляво на сцената ми е специалност — отвърна без следа от вълнение Тета.
	Хенри взе ръката й и я посъветва:
	— Продължавай да работиш, скъпа, и може да станеш „първата вляво на сцената“.
	— Е, аз мисля, че беше върхът — заяви Ийви. — Двете с Мейбъл веднага те забелязахме. Нали, Мейбси?
	— Абсолютно съм съгласна!
	— Много мило, дечица. Тук сме.
	Спряха пред червена тухлена сграда. Партито се бе разплискало чак до входа, където момиче с боа от пера на врата, дълго цигаре между пръстите и вече доста пияна, им препречи пътя с крак и попита:
	— Каква е паролата?
	— Лонг Айлънд — обади се Хенри.
	— Трябва да го кажете ето така: Лоун Гай-лънд — заповяда им тя.
	— Лоун Гай-лънд — повториха те.
	— Entrez!
	Момичето остави крака си да тупне шумно на пода и четиримата влязоха във фоайето. Тръгнаха нагоре по стълбището, където на всяка площадка бяха накацали като ята птици хора. Най-сетне стигнаха до апартамент, чиято външна врата зееше отворена, подпряна с кофа за лед. Вътре радиото свиреше джазово парче. Домакинята прелетя покрай тях с гръмкото „А, пристигнахте!“ и изчезна в съседна стая, отнесена сякаш от невидим отлив. На пода имаше лампа, а бюст на Томас Джеферсън с нечия шапка на главата ги гледаше, цопнат на един от котлоните на печка, още по-малка от малката кухня. Някакъв тип запя на няколко от танцьорките и приятелите им, насядали в краката му, „Ще превзема Манхатън“, а те му припяваха.
	Мейбъл дръпна Ийви за ръкава и пошушна:
	— Не съм много подходящо облечена за това парти.
	— Ще оправим положението с малко измама и объркване, сладурано — успокои я Ийви.
	С въздишка свали кристалната си диадема с паунови пера и я сложи на главата на приятелката си.
	— Ето, готова си, Мейбси. Приличаш на коледна витрина на универсалния магазин „Гимбълс“. А има ли човек да не обича коледни витрини, а?
	— Благодаря ти, Ийви.
	— До дъно — извика Тета и им подаде пълни чаши.
	Мейбъл погледна своята и каза:
	— Всъщност аз не пия.
	— Първата глътка е най-трудна — уведоми я Хенри.
	Тя отпи и потръпна.
	— Ужасно е.
	— Колкото по-пияна си, толкова по-приятен става вкусът.
	Ийви, крайно нервна, изпи коктейла си на две големи глътки и взе втори.
	— Професионалистка, както виждам — вдигна вежда Хенри учуден.
	— Какво друго ти остава да правиш в Охайо?
	В гостната се развихри спор и се раздаде женски писък:
	— Ако не престанете, лично аз ще извикам онзи окултен убиец и ще го накарам да ти даде да се разбереш, Фреди!
	Всички заговориха за убийството под моста и неотдавнашното предупреждение.
	— Един мой приятел има братовчед-ченге, та според него било сексуално убийство.
	— Аз пък чух, че било разправия между италианските и ирландските гангстери и тя била гадже на някого, оказал се на погрешната страна.
	— Със сигурност става дума за стари провинциални магии. Не бива да допускат тези чужденци в страната, защото ето на какво става.
	— Вуйчото на Ивъл помага на полицаите да хванат убиеца — осведоми ги Тета.
	Всички се струпаха около Ийви и я заляха с въпроси: Има ли заподозрени? Жертвата загубила ли е очите си, както пишат вестниците? Наистина ли убитата е била проститутка? Преди Ийви да успее да си отвори устата да отговори, едно момиче извика от вратата:
	— Рони извади укулелето! Бууп-бууп-а-диит-диит-до-до-да!
	И така, всички се втурнаха към следващото нещо — от една сензация към друга и нищо не бе в състояние да ги спре. Ийви се почувства малка и глупава пред неизтощимата им енергия. Всички те бяха толкова блестящи и завладяващи. Хора на театъра, които можеха да пеят, да танцуват, да играят и познаваха банкери и големи богаташи. Какво би могла да прави тя? С какви способности да изпъкне?
	Смътно си даваше сметка, че е на пръст от предела да се напие. Тънък настоятелен гласец на разума й нашепваше да намали темпото и да кротува. Че онова, което се кани да направи, навярно е лоша идея. Но откога бе започнала да се вслушва в разума? Разумът бе за будалите и презвитерианците. Допи си мартинито и се примъкна по-близо до елегантната група, която пееше под съпровода на укулеле.
	— Няма да отгатнете какво мога да правя — заяви тя, когато свършиха песента „Ако познаваше Сузи“. — Ще ви загатна. Нещо като магия, само че по-добро.
	Пръстите на Рони спряха върху струните на укулелето.
	Успя да привлече вниманието им и това й хареса.
	— Мога да отгатвам тайни буквално по всяко старо нещо. Бууп-бууп-а-диит-диит-до-до-да.
	Тета й дръпна чашата и я помириса.
	— Наистина, мога го! Ето на…
	Ийви се протегна, грабна обецата на едно момиче, независимо от протестите й, и за да изглежда по-драматично, притисна обецата към челото си. Поколеба се за миг — ами ако чуе онова ужасяващо свирукане както в случая с Рута? Ала щом си го помисли, реши час по-скоро да изхвърли от съзнанието си гледката под моста и тогава обецата й сподели изповедта си.
	— Истинското ти име е Берта. Сменила си го на Били, преди да се преместиш тук от… Делауеър?
	Момичето зина от удивление, после запляска от радост и извика:
	— Не е ли велико! А сега нещо на Рони, а?
	Ийви минаваше от човек на човек, клъвваше от всекиго по нещо пикантно и се чувстваше все по-добре.
	— Рожденият ти ден е на първи юни и най-добрата ти приятелка се казва Мей; ходил си на вечеря в „Сардис“ и си ял мариновано телешко; имаш малък дългоопашат папагал на име Гладис.
	— Слушай, това наистина е първокласно. Трябва да направиш представление, хлапе! — заяви Рони, изпълнителят на укулеле.
	— Ще имам представление — заяви високо Ийви и остави джинът да говори: — Ще превърна дневната си в салон, всяка нощ ще идват хора, а аз ще им казвам какво са яли. Вестниците няма да спират да пишат за мен. Ще бъда Свами на сандвичите.
	Всички се разсмяха и този смях се уви около Ийви като най-топлото одеяло на света. Това бе най-хубавият град на света и сега тя плуваше в най-дълбоките му води. За час разчете дузина предмети и предметчета и наистина се чувстваше замаяна. Вече беше късно — или рано, зависи кой как го разбираше. Някой бе завързал раираната си вратовръзка на главата й. Мейбъл спеше на канапето, а домакинята бе закрепила върху корема й поднос със сандвичи и от време на време някой минаваше, олюлявайки се, и си вземаше от тях. В краката й страстно се целуваше влюбена двойка.
	Хенри се настани до нея и попита:
	— Е, захарче, владееш наистина солиден парти-трик. Кажи ми истината — да не си асистент на някой фокусник, а?
	— Не-е — ухили се Ийви.
	— Как тогава се научи да го правиш? — настоя Хенри. — Винаги ли си можела да… — той сложи пръсти на челото й и се престори, че уж чете мислите й.
	Тя се разсмя. Беше достатъчно пияна, за да му признае истината, ала един тих вътрешен глас й казваше да не го прави. Вечерта беше прекрасна. Ами ако се провали като на онова последно парти в Охайо?
	— Една жена никога не си признава — изрече Ийви, плетейки език.
	Усещаше, че Хенри е на крачка да я попита нещо, но той се усмихна отново и кимна:
	— Разбира се.
	— Искаш ли да ти кажа твоите тайни, Хенри?
	— Не, благодаря, скъпа. Предпочитам да живея в неведение. А и ако ми разкриеш собствените ми тайни, ще загубя своята загадъчност.
	Повдигна вежда и сви устни като Джон Баримор в Дон Жуан; Ийви усети, че е постъпила правилно.
	— Харесваш ми, Хенри — заяви тя през смях.
	— И ти на мен, Ивъл.
	— Приятели ли сме?
	— Бъди сигурна.
	Тета се стовари до тях на килима от зеброва кожа.
	— Направо съм балсамирана.
	— Пияна и разбита?
	— Вдървена чак до хрилете. Време е за „лека нощ“.
	— Както кажеш, малка авантюристке.
	Ийви насочи пръст към Тета:
	— Ти не ми позволи да ти разкрия тайните.
	Тета се поколеба за миг, но беше прекалено пияна, за да каже не.
	— Давай, Ивъл — подкани я тя и свали ониксовата си гривна с форма на ягуар. — Рожденият ми ден е на двайсет и трети февруари, а за вечеря ядох един смачкан сандвич в кухнята, но това беше преди милион часа.
	Ийви стисна гривната и долови непреодолимо усещане за тъга и страх. Видя как Тета тича в дълбока нощ с разкъсана рокля и разбита физиономия. Беше уплашена, толкова уплашена.
	Ийви пусна гривната. Когато отвори очи, Тета я гледаше особено, а Ийви виждаше пред себе си единствено другата, ужасена и бягаща за живота си.
	— С-съжалявам, но не виждам нищо — излъга Ийви.
	— И това е нещо — Тета си взе гривната, но я изгледа многозначително.
	Ийви се надяваше да не е отишла твърде далеч. Изглежда бе по-добре засега да държи трика си под ключ.
	Една ваза прелетя над главите им и се разби в стената. Беше я хвърлила блондинката от сцената с Баал, Дейзи Някоя си. Тя вече крещеше:
	— Никой не о-о-оценява к-к-какво правя за шоуто! Нито Фло, нито никой! Аз съм звезда и мога да ида в Холивуд и да се снимам винаги, когато поискам!
	— Добрата стара Дейзи — многозначително изсумтя Хенри.
	— Време е да се изнасяме — обяви Тета.
	Ийви събуди Мейбъл, а Хенри им донесе палтата. Ийви дълго не успява да напъха ръката си в ръкава и накрая Хенри просто я наметна. Тя го потупа по бузата:
	— Прати ми сметката за услугата, Хенри.
	— Безплатно е.
	Хванали се под ръка, четиримата тръгнаха по криволичещите бохемски улици на Гринуич Вилидж, минаваха покрай малки нощни клубове и мансарди на художници. Вървяха и пееха съчинена от Хенри смешна песничка, в която „задник“ се римуваше с „надник“ и при всяко повторение Тета избухваше в смях. По врата на Ийви вече лазеха първите пипала на чудовищно главоболие, стягаха малко по малко черепа й и причиняваха болка в очите й. Не съумяваше да се отърси напълно от усещането, което изпита, докато стискаше гривната на Тета. Не знаеше от какъв ужас е избягала и не беше сигурна дали иска да узнае, затова запя по-високо, за да заглуши гласовете в главата си. На края на Уошингтън Скуеър парк Хенри спря и се стовари върху една пейка.
	— Знаете ли, че някога тук е било гробище за бедняци и странници. Стотици тела са погребани в тази земя.
	— Скоро ще съм една от тях — се прозя Тета.
	— Погледнете — Хенри им посочи златната луна, чиято бледа светлина обливаше небето над триумфалната арка.
	Четиримата вдигнаха глава, за да се насладят на прелестта й.
	— Красота — промълви Ийви.
	— Ти го каза — съгласи се Тета.
	— О, господи — изстена Мейбъл, обърна се към канавката и повърна.


>	Скръб като пера

	Мемфис седна в гробището до плоча с надпис ЕЗЕКИЛ ТИМЪТИ, РОДЕН 1821, УМРЯЛ СВОБОДЕН 1892. Извади от скривалището си фенера и се залови да пише ново стихотворение на жълтеникавата му светлина. Тя носеше скръбта си като украсено със пера палто, твърде тежко, за да литне. Задраска тежко и вместо това написа тегловно, после реши, че е прекалено претенциозно и върна тежко. Една лодка се плъзгаше по повърхността на река Хъдсън и влачеше след себе си дълги ленти светлина. Мемфис я наблюдава известно време в очакване да му дойде вдъхновение, но беше изморен, отпусна глава на ръцете си и заспа.
	В познатия сън стоеше на кръстопът. Земята наоколо беше равна и златистокафява. Напред по пътя прахолякът се превърна в мъглива стена и денят притъмня. Имаше някакво стопанство, обор и дърво. Вятърна мелница се въртеше бясно заедно с носещия се на талази прахоляк. От полето изграчи гарван и размаха неистово криле точно над висок слаб мъж, който с всяка своя стъпка поваляше житните класове и ги превръщаше в пепел.
	Мемфис подскочи и се събуди. Свещта във фенера беше изгоряла. Беше много тъмно. Върна фенера в скривалището, събра си нещата и пътем към дома мина покрай къщата на хълма. Не гледай, върви и не гледай, помисли си, когато стигна до портата. Защо ли си го помисли? Защо кожата на ръцете му настръхна? От суеверие? Глупаво, назадничаво суеверие. Не, не беше суеверен, но за да предизвика сам себе си и да скъса с безконечната върволица от плашливи предшественици, нарочно мина през портата и застана на изровената буренясала пътека към рушащата се къща. Наложи си да тръгне и да се приближи до изподрасканата входна врата. Навярно трябваше да влезе и веднъж завинаги да сложи край на тази глупост. Намираше се почти там. Само още пет крачки. Четири. Три…
	Вратата се отвори и се чу звук, който Мемфис можеше да определи само като адски стон. Падна на гръб, изправи се мъчително на крака и хукна колкото му сили държат. Не намали темпото, докато не се оказа под светлините на Харлем.
	Беше вятърът, нищо друго, разсъждаваше той, влизайки на пръсти в дома на Октавия. Остави се да изпадне в ужас от порив на вятъра. Тръсна глава при мисълта за слабостта си и в следващия миг застина и изпищя, защото се натъкна на Исая, застанал в рамката на вратата на стаята им.
	— Всемогъщи боже, ледено човече! — прошепна Мемфис. — Едва не получих сърдечен удар. Защо си станал? Къде отиваш? Вода ли искаш?
	Исая гледаше втренчено право напред.
	— Помажете телата си и подгответе стените на къщите си. Бог няма да допусне слабост у избраниците си.
	— Ледено човече?
	— И шестото приношение ще е на смирението.
	По ръцете и врата на Мемфис полазиха ледени тръпки. Не разпозна думите, изречени от Исая. Сякаш някой ги нашепваше на брат му. Мемфис не знаеше какво да прави. Ако отиде при Октавия, тя ще ги повлече и двамата в църквата и ще ги остави там да се молят ден и нощ.
	Сестра Уолкър. Вероятно сестра Уолкър знае. Утре сутринта ще я попита. Мемфис хвана Исая за ръка и го поведе към леглото. Момчето продължаваше да гледа втренчено в далечината.
	— Време е. Те идват — изрече Исая, потъвайки в сън.
	Изрече последната дума шепнешком:
	— Ясновидците.
	И в следващия момент вече спеше дълбоко.


>	Обвивката от лунна светлина

	На няколко пресечки и на сто години разстояние от елегантните нощни клубове и театри на града лунният диск се потеше на небето, но блясъкът му не стигаше до мрака на населените с бедняци и емигранти сгради по Десето авеню, където Томи Дъфи и приятелите му се радваха на вечерния хлад, докато минаваха пред Кухнята на ада. Бяха си измислили прозвището Уличните крале, защото се чувстваха господари на останките от разрушените къщи и задните дворове на железопътните депа. Раздорници. Султани на прокълнатия Уест Сайд.
	— … чух, че тук някъде наблизо има мазе, ’дето завличат доносниците — изфука се едно от момчетата. — Целите подове били покрити със зъби. Haпpa’o измъкваш златото и го носиш в заложната на 8-а и 40-а.
	— И ти си пълен с такива работи като баща ти.
	— Вземи си назад това, дето го каза за баща ми.
	— Да, баща му е пълен само с уискито на Оуни!
	Двете момчета се нахвърлиха едно върху друго с юмруци и запсуваха повече по навик, отколкото от чувство за чест, докато Пади Холеран не ги разтърва.
	— Спирайте — заповяда им той. — Кокалчетата ви може да ни потрябват за вечерното ни изпълнение.
	Четиринайсетгодишният Пади вече въртеше дребен рекет за бандата на Уони Мадън, тъй че момчетата го следваха, без да задават въпроси. Викаха „Уличните крале!“, преобръщаха боклукчийски кофи и целеха прозорци с камъни. Никой не можеше да ги докосне. Под това се разбираше да си в банда. Без момчетата си нищо. Пълен глупак. Никой.
	Стигнаха до празните пространства край реката, където складовете стояха сякаш на пост, и Пади им изшътка.
	— Трябва да си отваряме очите на четири. Имат и куче пазач — голяма немска овчарка с четирийсет сантиметра зъби, направо ще ти изяде физиономията.
	— Какъв е планът, Пади? — попита Томи.
	Едва на дванайсет, той гледаше с уважение на по-голямото момче.
	— Виждате ли ей онзи склад в дъното. Чух, че хората на Лучано крият там уискито от Канада. Там имат и фабрика за спирт. Открадваме уиски, вдигаме във въздуха фабриката и се обзалагам, че Оуни ще е доволен. Ще му се видим велики, казвам ви. На италианските копелета ще им дадем да разберат, че ирландците първи са дошли тук.
	— Нали Колумб е открил Америка? — попита Томи.
	Беше го научил в пети клас преди да напусне училище.
	Пади го фрасна с юмрук по носа.
	— К’во ти става, бе? Искаш да си с италианците ли? Така ли?
	— Н-н-не.
	— Ей, Томи Гън иска да е италианец! Много е добър за нас, брей.
	— Не съм! — опита се да надвика обидите им Томи.
	— Така ли? Докажи го! — в очите на Пади припламнаха злобни пламъчета. — влизаш пръв. Стоиш вътре пет минути, после излизаш с нещо и ние ще ти повярваме.
	Томи погледна към сенчестия край, където се намираше складът. Там спяха пияници. Също и перверзници. Понякога конкурентни банди обикаляха с метални тръби. И опасността от кучето, за което Пади спомена. Стомахът му се сви от страх.
	— Направи го или не си повече част от Уличните крале.
	Нямаше по-лоша участ. Дори мисълта някой дядка да му покаже оная си работа беше по-добре, отколкото да изпадне от бандата, да е никой.
	— Добре, добре — примири се Томи.
	Тръгна с треперещи крака към склада на брега. През буренака се прокрадваха подивели котки с нещо между зъбите. Една изсъска и в мрака очите й станаха като стъклени. Уличен крал, Уличен крал, повтаряше си монотонно Томи. Подвоуми се за момент пред огромната двойна врата на склада. Не беше заключена с катинар — през ръкохватките беше прокаран само лост. Едно от момчетата изви като куче и сърцето на Томи заби учестено при мисълта какво ли има от другата страна на вратата.
	Уличен крал… Шмугна се вътре и веднага разбра, че това тук не е тайна фабрика за спирт, а кланица. Миришеше ужасно на речна вода и мъртва плът. Чу зад гърба си как прокарват дървения лост през ръкохватките. Отпусна се върху вратата и заблъска с юмруци по нея.
	— Пуснете ме! Ще ви убия!
	— Нашите почитания на италианците, глупако — извика Пади от външната страна.
	Другите момчета се присъединиха с цветистите си обиди. Томи чу как смехът, заедно с бързите им стъпки, се отдалечава от склада. Отново се хвърли върху вратата, но без успех. Ако не успееше да намери друг път за навън, щеше да седи тук, докато не дойде някой. Този някой можеше да е от хората на Лъки Лучано, което беше далеч по-страшно от мисълта да прекара сам нощта в стария склад. Луната проникна откъм реката през високите тесни прозорци. Начупената й светлина падна най-напред върху провесените от тавана вериги и куки, после премина по дългата верига от заклани прасета, проточила се към задната част на склада. През крака му пробяга плъх и Томи извика.
	— Беше голям, нали — разнесе се мъжки глас.
	Томи се обърна рязко и попита:
	— Кой е там? Кой го каза?
	Мъжът излезе от сянката — едър като боксьор, изглеждаше важен и съвсем не на място в костюм и с бомбе. Томи преглътна мъчително. Ами ако този беше от гангстерите на Лъки Лучано?
	— Беше, за да видят дали ще се уплаша. Приятелите ми ме заключиха тук — успя да изрече момчето — Кълна се, мистър, не искам да създавам проблеми.
	— Как се казваш? — попита мъжът.
	— Томи.
	— Томи — повтори мъжът, вкусвайки името.
	Имаше нещо в тези негови очи, нещо не съвсем нормално. Томи го отдаде на слабата лунна светлина.
	— Апостол Тома. Тома Неверни, на когото трябвало да покажат, преди да повярва.
	— Ъ?
	Непознатият се усмихна. Беше угнетяваща усмивка, но Томи се почувства примамен от нея.
	— Щом, както изглежда, си в настроение да се пазариш, Тома, аз също ще ти предложа сделка. През тази нощ могат да се родят истински смели мъже. Но трябва да оставиш настрана съмненията си, Тома.
	Мъжът извади от джоба си смачкана стодоларова банкнота и я изпъна между пръстите си, покрити със синьо-черни отпечатъци. Очите на Томи се разшириха.
	— Какво да направя? — попита предпазливо той.
	— Всичко, което трябва да направиш, е да отидеш до далечния край на склада и да ми донесеш бастуна. Той е със сребърна дръжка.
	Мъжът махна с ръка и Томи видя дръжката на бастуна да проблясва в далечината от другата страна на прасетата.
	— Къде е уловката?
	— А, това ще е твърде издайническо, нали? Животът е игра на шанс за смелия, Тома. Трябва да имаш волята да рискуваш, за да бъдеш възнаграден. Какво ще кажеш?
	Томи го обмисли. За краткия си живот бе разбрал, че повечето сделки изобщо не са сделки. А мисълта да мине през бледите тела на мъртвите прасета, за да вземе бастуна от далечния край на склада, го плашеше. После си спомни, че е тук, защото така наречените му приятели го бяха затворили, за да се посмеят. Нямаше да се появи пред тях без тези сто долара и да им натрие носа.
	— Добре, мистър. Ще го направя.
	Мъжът се усмихна с онази своя угнетяваща усмивка.
	— Истински смел мъж все пак. Може ли да ти видя ръцете?
	— Защо? — намръщи се Томи.
	— Човек в моето положение трябва да взема предпазни мерки. Ръцете, моля.
	Томи си протегна ръцете — първо с дланите нагоре, после обратно. Очите на непознатия светнаха.
	— Вече можеш да ги пуснеш.
	Бръкна в джоба си, извади и изсипа в шепата си някакъв прах, после го духна в лицето на момчето.
	— За-за-защо го правиш? — изломоти Томи и обърса носа и устата си.
	— Вдигам цената — непознатият държеше стодоларовата банкнота като приношение между показалеца и средния си пръст. — Игра на шанс. Смели мъже.
	Томи грабна банкнотата от мъжа и я напъха в джоба си. Очите на непознатия горяха с необикновен пламък и момчето мигом отвърна поглед, за да се втренчи в бастуна в далечния край на склада. Пое си дълбоко дъх и влезе в дългия тъмен тунел между закланите прасета. Всички тези провесени тела с изцъклен поглед в неподвижните очи и отворена за последен безгласен писък уста го караха да се чувства леко зле и замаян; мъчеше се да гледа само сребърната дръжка, намираща се сякаш на хиляди километри разстояние. Томи си тананикаше тихичко Уличен крал, Уличен крал, Уличен крал.
	— Точно така, Тома. Продължавай да вървиш. Справяш се отлично. Скоро ще усмириш всички свои съмнения.
	Томи вървеше. Сто долара бяха страшно много пари. Шеше да им покаже кой наистина е глупак, като се появи пред Пади с нови дрехи, намазана с брилянтин коса и зелено в джоба. Никой вече няма да го затвори в склад.
	Непознатият запя неприятна песен. „Джон Немирни, Джон Немирни,/вечно със престилка, ножа остър вирнал…“
	От песента Томи плувна в ледена пот. Взе последните няколко крачки наведнъж и стигна до бастуна, забит в земята като меч. До него лежеше брошура за нещо, наречено „Доброто…“ нещо или друго — последната дума започваше с К, но четенето винаги бе затруднявало Томи и буквите просто се смесваха в главата му. Хвана бастуна с две ръце и го дръпна силно, ала той не поддаде, а песента на непознатия започна да му лази по нервите. Звучеше отвред и Томи бе готов да се закълне, че зад мелодията чува много слабо ужасяващо ръмжене и съскане, все едно звуци от дълбините на ада. Парите бяха в джоба му. Можеше да избяга. Но нещо му подсказваше, че е по-добре да остави тази мисъл. Томи застана твърдо над бастуна, избърса ръце в мръсните си панталони и опита отново. Бастунът дори не помръдна. Момчето направи трети опит — дръпна толкова силно, че падна по гръб в купчината талаш. Точно там беше мокро и капка, а след нея и втора, падна на бузата му. Избърса си лицето. Ръката му се оплеска с кръв. Все още по гръб, погледна нагоре и видя, че на кука над него виси немска овчарка и то убита толкова скоро, че животното още помръдваше леко. От разпрания му корем вътрешностите се подаваха навън.
	Томи скочи бързо на крака. Смехът на непознатия го стресна. Неочаквано той се оказа точно пред момчето, което отстъпи назад, налетя на едно от прасетата и то разклати другите. Томи го спря с треперещи ръце, сякаш би могъл да въведе ред в този кошмарен обрат на събитията. Непознатият беше точно там. Как беше възможно? Как бе изминал целия път дотук?
	— Аз… аз не мога да го измъкна — прошепна момчето.
	Не си даваше сметка, че отстъпва все по-назад.
	— Срамота. Дали пък то няма да ти помогне — каза непознатият и кимна леко към мъртвото куче, а после се намуси закачливо и добави: — Не. Мисля, че не.
	И без никакво усилие измъкна бастуна от земята.
	Томи усети как главата му се замайва. Вече не виждаше съвсем ясно. Краката на прасетата се движеха като марионетки. Движеха се, гърчеха се на куките и квичаха, докато в крайна сметка и Томи не запищя. В очите на мъжа гореше ужасяващ огън, още по-грамаден от преди.
	— Игра на шанс, моето момче. Вече хвърли своя зар.
	— Пади? Лиъм! — изпищя Томи. — Джони! Тук съм!
	— Приятелите ти те изоставиха.
	Томи погледна към залостената врата в другия край на склада, сега вече леко открехната. Колко далеч бе оттук до там? Двеста метра? Триста метра?
	— А-а, една последна игра, както гледам — непознатият сякаш прочете мислите на момчето. — върви, върви тогава, Тома. Залагай. Хвърляй зара. — Гласът му отекна в подобната на пещера кланица. — Тичай!
	Томи хукна. Коленете му се движеха като бутала, лактите му се забиваха в мъртвия въздух. При всеки негов скок вратата пред погледа му подскачаше. Славеше се като най-бързото момче на 10-о авеню. Измъкваше се от ченгета, свещеници, гангстери и от родната си майка, достатъчно бърза с колана, щом я ядосаше, което ставаше през повечето време. Провесена верига издрънча силно и той я отбутна настрани. Усети парене по дланта си, но продължи да тича с всички сили. Далеч зад гърба му гласът на непознатия взе връх над дрънченето на веригите в кланицата:
	— И шестото приношение бе на подчинението…
	Томи виждаше вратата. Намираше се на около шейсет метра, а непознатият го нямаше. Момчето разблъска последните трупове на прасета, в главата му гърмеше неистов хор. Уличен крал, Уличен крал, Уличен крал! Петдесет метра. Четирийсет. През открехнатата врата нахлуваше красива лунна светлина. Томи не преставаше да се пита как така вратата се е отворила. Мислеше само как ще я блъсне и ще избяга на свобода, а после ще мине напряко към 39-а улица.
	Трийсет метра. Двайсет…
	Вече не виждаше вратата. Преди секунда отстоеше на ръка разстояние, ала изчезна. А пред него стоеше непознатият. Трябваше му цял миг да спре, докато мозъкът изпрати сигнал на краката му, че напред дебне злощастие — ръбът на пропастта, приел формата на мъж с горящи очи. Беше тичал в погрешна посока. Но как бе възможно? Как се бе объркал така? Вече нищо не му се струваше правилно. Томи хукна в друга посока и видя отвратителни сенки да лазят по стените и тавана на кланицата, сякаш я поглъщаха, а непознатият вървеше пред тях като предводител на парад на мрака.
	Как? запита се Томи. Втурна се наляво, пробивайки си път през прасетата, но се оказа пред тухлена стена — тя преди минута със сигурност не беше там. Устреми се надясно, но се сблъска с друга стена. Хукна направо и непознатият се появи отново пред него сред локва от страховита лунна светлина. Той беше съблечен до кръста и Томи се вторачи в искрящата кожа — татуирани символи лазеха по плътта на мъжа и под нея, сякаш кожата му беше фалшива, а нещо чакаше да излезе отвътре.
	— Ти загуби, Тома.
	Чудовищно ръмжене изпълни склада. Мракът се завихри зад непознатия и унищожи стените и всякаква надежда за бягство.
	— Аз съм той, великият звяр, древният змей. И всички ще ме гледат и ще треперят…
	Непознатият продължи да говори, ала Томи не го чуваше. Не откъсваше поглед от движещия се мрак и от неописуемите неща в него; от променящата се фигура на непознатия, който се изправи застрашително над него.
	— М-м-моля — изпищя дрезгаво Томи.
	Непознатият само се усмихна.
	— Какви съвършени ръце — изрече той и мракът се спусна.


>	Смъртта ще избяга

	Ийви лежеше във ваната с два дебели резена краставица на възпалените й очи и пееше въпреки щракащата болка в главата. Ще превземем Манхатън, Бронкс и Стейтън Айлънд също…
	— Превзех Манхатън, и още как — измърмори тя. — И той… ме… превзе.
	Потопи се под водата и се остави на ласките й, докато яростни удари по вратата не я накараха да излезе на повърхността.
	— Къпя се — изкрещя тя.
	— Ще се бавиш ли? — попита отвън Джерико.
	Ийви сложи моравия си пръст под струята на горещата вода.
	— Трудно е да се каже.
	— Имам нужда да… ах…
	— О, да му се не знае — въздъхна Ийви. — Добре, добре. Не искам да умреш от перитонит като Валентино. Само минутка.
	Изплакна резените краставица и ги налапа. После извади запушалката на ваната, облече си хавлията и отвори с размах вратата.
	— Всичко е на твое разположение.
	Джерико влетя покрай нея и едва не я събори.
	В кухнята Ийви си изстиска портокал, извади старателно семките от чашата и изпи на един дъх скъпоценната течност с два аспирина.
	— О, Света Дево!
	Много скоро след това Джерико излезе намръщен от банята.
	— Какво ти е?
	— Нищо.
	Той седна на кушетката и си завърза кротко едната обувка, но неодобрението му увисна във въздуха като миризмата на ароматизираните й соли за вана. Тя не възразяваше да й се карат, но мразеше да я упрекват. Ядосваше я и я караше да се чувства малка, грозна и глупава. Затова запя жизнерадостно — за да се опълчи и на Джерико, и на болезнените пулсации в главата си.
	— Великият голям град е прекрасна играчка, сътворена за момиче и за момче…
	— Само се чудех дали това ще е обичайната ти рутина — обади се най-после Джерико.
	— Обикновената ми рутина ли? Хм, ами мога да добавя дресирана маймуна. Хората ги обичат.
	— Това ли е всичко за теб? Едно голямо парти?
	Ийви вече беше наистина ядосана. Поне не се боеше да излезе навън и да живее, а Джерико изглежда не познаваше живота извън страниците на плесенясала стара книга и на всичкото отгоре, по нищо не личеше да изпитва интерес да го опознае.
	— Много по-добре е, отколкото да прекарваш всяка вечер, потънал в тежки размисли като отдавна покойния брат на Байрон. Не прави такава кисела физиономия. Ти си човек, склонен към мрачни мисли! И какво добро ти носи това, а? На осемнайсет си, а не на осемдесет, човече. Поживей малко.
	Джерико стана от кушетката.
	— Поживей малко? Поживей малко? — изпусна едно горчиво „Ха!“ и продължи: — Само ако знаеше… — но спря внезапно.
	Пред очите на Ийви той сякаш спусна с усилие едно почти механично спокойствие и махна:
	— Няма значение. Не би разбрала. Трябва да тръгвам за музея.
	Грабна том на Ницше с подгънати ъгълчета и затръшна вратата след себе си.


	Ийви седеше на леглото на Мейбъл. Аспиринът не беше помогнал особено, но като истинско модерно момиче тя не искаше да лежи цял ден, за разлика от клетата Мейбъл, повалена от ужасен махмурлук. Тя лежеше свита и стискаше една купа в случай, че й се доповръща.
	— Съвсем топла информация, днешните водещи заглавия: Любовта на живота ти не одобрява необуздания ми модерен начин на живот — изрече с престорена загадъчност Ийви. — Наистина, Мейбси, може би ще пожелаеш да преосмислиш — този човек разваля удоволствието на другите.
	— И стомахът ми не одобрява нашия модерен начин на живот — отвърна печално Мейбъл, без да вдига глава от възглавницата. — Никога повече няма да пия.
	— Всички казват така, сладурче.
	— Но аз го мисля — изстена Мейбъл. — Чувствам се ужасно. Прекратявам връзката си с алкохола. — вдигна дясната си ръка. — Можеш да си нотариуса, пред когото да се закълна.
	— Изповядано! Оповестено.
	Мейбъл си пусна ръката, а на лицето й отново се изписа страдание. Ийви скочи от леглото.
	— Какво? Ще повърнеш ли?
	Мейбъл бръкна под леглото и извади оттам онова, което бе останало от диадемата на Ийви. Беше изкривена по средата, където някой очевидно беше стъпил. Няколко от кристалите липсваха, пауновите пера клюмаха като изнемощели танцьорки.
	— Съжалявам.
	— О-о… — Ийви преглътна една псувня.
	Устата на Мейбъл потрепери и тя разбра, че приятелката й е на косъм от чутовен рев. Затова захвърли диадемата, сякаш беше боклук, и възкликна:
	— Тази вехтория ли? Така и така ми беше омръзнала. Направила си ми услуга, момичето ми, че я отърва от собствените й мъки.
	Мейбъл повдигна вежда:
	— Лъжеш, нали?
	— Да.
	— За да ме накараш да се почувствам по-добре, затова ли?
	— Не. За да накарам себе си да се почувствам по-добре. Иначе ще се разплача.
	— Благодаря — Мейбъл успя да се усмихне слабо. После сви малкия си пръст и попита: — Приятелки до гроб?
	Ийви хвана малкия пръст на Мейбъл със своя:
	— Приятелки до гроб.
	Целуна я по челото, загаси нощната лалота, пожела й да се наспи добре и си тръгна.
	Излезе от „Бенингтън“ и тръгна покрай магазините надолу към Бродуей. В магазин за радиоапарати демонстрираха как работи последният им модел и бяха надули звука, за да привлекат купувачи. Ийви спря за момент и се заслуша, докато си червеше устните, оглеждайки се във витрината.
C>
	… Тук е Седрик Доналдсън на живо от Рузвелт Фийлд, Лонг Айлънд, където само преди минути Джейк Марлоу приземи своя „Америкън Флайър“ — аероплана, който сам е изобретил. Можете да чуете възторга на хората, събрали се тук в този прекрасен есенен ден да посрещнат като герой милионера — изобретател и индустриалец! Тук е и духовият оркестър на колежа „Бейсайд“, който изпълнява „Знамето ни е вечно“.
C$
	Продавачът изгледа неодобрително Ийви през стъклото. Тя отпусна ръце и вдигна крак като за марш, отдаде чест на мъжа и продължи лъкатушещия си път към музея. Но пред вестникарската будка спря и замръзна. Първата страница на „Ню Йорк Дейли Мирър“ тръбеше ЛУДИЯТ ОТ МАНХАТЪН ОТНОВО НАНЕСЕ УДАР! Грабна вестника, прелисти рекламата на магазин за бинокли, с които да се наблюдава Соломоновата комета, и мина на следващата страница.
	— Ей, хубавице, ще платиш ли? — попита продавачът и протегна длан.
	Ийви му даде пет цента, стисна здраво вестника и измина тичешком остатъка от пътя до музея.
	Уил седеше в библиотеката със Сам и Джерико. Беше бледен.
	— То… току-що разбрах — изрече запъхтяна Ийви и вдигна вестника.
	— Томи Дъфи. Дванайсетгодишен — едва пошепна Уил. — Убиецът му е отрязал ръцете.
	Стомахът на Ийви се сви от ужас.
	— Убиецът същият ли е? — попита тя.
	Уил кимна.
	— Преди това изпратил на вестниците писмо с предупреждение.
	Джерико отвори късното издание от предишния ден на „Дейли Нюз“ и зачете:
	— В ония дни човеците ще търсят смъртта, ала няма да я намерят; ще поискат да умрат, ала смъртта ще побегне от тях. Защото Звярът ще се надигне, когато кометата лети.
	— Изглежда този тип обича внимание — отбеляза Уил. — Оставил е друга бележка до тялото.
	Ийви разгърна тънката пергаментова хартия, твърде сходна с онази, първата — на нея имаше магически знаци.
	— Внимателно с това. Зае ми го детектив Малой — обясни Уил.
	— В ония времена младите бяха бездейни. Ръцете им не държаха рало и те не ги вдигаха за молитва и за възхвала на Господ, нашия Бог. И Господ се разгневи и заповяда на Звяра шестата Жертва, Жертва за смирение. — прочете Ийви. — Ръцете. При Рута бяха очите, а при Томи ръцете. Защо?
	— Липсва всякаква логика — съгласи се Уил.
	— В убийството на дете не може да има логика.
	— Имах предвид символиката. — Той вече беше станал и крачеше из стаята. — Томи е бил поставен в определена поза: провесен с главата надолу и с един сгънат крак. Това не е християнски, а езически символ. Както Обесения на картата Таро. Загатва за магия или мистицизъм. Но това е намерено в задния джоб на момчето.
	Уил постави на масата тъничка брошура. На корицата мъж в бяла роба и островърха шапка стоеше под отворена Библия и кръст и биеше камбаната на независимостта, а призрачното лице на Джордж Вашингтон го гледаше одобрително.
	— Добрият гражданин — прочете Ийви. — Какво е това?
	— Месечно издание на Църквата на Огнения стълб — каза Уил. — Но е и силна подкрепа на Ку-клукс-клан.
	— Мислиш, че Кланът е убил момчето, така ли?
	— Възможно е. Както, разбира се, е възможно брошурата да е била там преди убийството. Но е без значение, защото Томи Дъфи е ирландец. Рута Бадовски — полякиня. Убиецът навярно питае омраза към чужденци.
	— Може да е антикатолик — предположи Джерико.
	— Тия не се нуждаят от кой знае каква причина — измърмори Сам.
	Ийви знаеше, че в Зенит има мъже от Ку-клукс-клан. Хора като бащата на Харолд Броуди ги подкрепяха. Но нейните родители някога бяха католици. Ирландците О’Нийл. И баща й беше участвал многократно в демонстрации против Клана и религиозния му фанатизъм.
	— Кога тръгваме? — попита Ийви.
	— Накъде, кукло — поинтересува се Сам.
	— Отиваме до тази Църква на Огнения стълб да поразучим наоколо, не е ли така?
	— Аз не мога — въздъхна Уил. — веднъж помогнах да предявят обвинение на тамошния глава на Клана. Знаят ме.
	— А детектив Малой? — попита Джерико.
	Уил въздъхна повторно:
	— Сутринта изпрати там хора, но не ги допуснали да влязат. Преподобната Алма Бридуей Уайт, епископ на Огнения стълб, заплашва със съдебен процес всеки път, когато човек дръзне да изрече дума против Църквата.
	Ийви се изправи:
	— Ами ако ние с Джерико се представим за младоженци, които проявяват интерес да се присъединят към църквата? Тогава бихме могли да проникнем там и да видим какво ще успеем да открием.
	— Ти… и аз ли? — попита Джерико и вдигна очи.
	— Занасяш ли се? — подскочи Сам. — Гигантът Фредерик* ще бъде изяден жив.
	[* Фредерик Кемпстър (1889–1918) — английски цирков артист, известен с високия си ръст — 2,35 м. Наричали го Английския гигант. — Б.р.]
	— Мога да се грижа и сам за себе си, благодаря.
	— Не се засягай. Ти си прекрасен човек. Но за тая работа имате нужда от някой, който да действа. На доверено лице. Освен това някой трябва да шофира.
	— Аз мога да шофирам — отсече Ийви.
	— Ийви може да шофира — намеси се Джерико, в очите на когото имаше предизвикателство.
	— Чудесно, отиваме всички — заяви Сам. — Но намеря ли кола, на кормилото съм аз.
	— Както искаш — каза Уил. — Ийви, ще дойдеш ли за момент в кабинета ми, моля?
	— Никой не ми дава да карам. Аз съм добър шофьор — измърмори Ийви и последва Уил в кабинета му.
	Той извади плоска сребърна бутилка от едно чекмедже и отпи глътка.
	— Значи наистина имаш контрабандна пиячка? — отбеляза Ийви.
	— Съжалявам, че ще те разочаровам, но това е магнезиево мляко „Филипс“, защото стомахът ми е разстроен. Не е за чудене след онова, което видях тази сутрин. Не е нужно да сядаш. Ще бъда кратък. Еванджелин, не съм майка ти, но това не значи, че нямам критерии за поведение. Няма да търпя повече да се прибираш пияна посред нощ — Уил я погледна право в очите и на Ийви й хрумна, че никога досега не са я гледали толкова критично.
	— Но, Вуйчик…
	Уил вдигна ръка и възпря възражението й, преди то да набере скорост.
	— Само ще ти напомня, Еванджелин, че влаковете между Ню Йорк и Охайо вървят в двете посоки. Разбра ли ме?
	Тя преглътна с мъка и отвърна:
	— Схванах.
	— Не възразявам да се наслаждаваш на онова, което Ню Йорк предлага, но наистина държа да си разумна и предпазлива. Все пак в града ни има убиец на свобода.
	Ийви изведнъж се сети за страницата, която отбеляза предишния ден, за да му я покаже.
	— О, каква съм и аз! Исках да ти кажа, струва ми се, че открих нашия символ в една книга в библиотеката. Нещо за религиозен орден — Братята, Братството… ох, какво беше?
	Върнаха се в библиотеката. Тя започна да преравя купчините книги, а Джерико оправяше безпорядъка след нея.
	— Ето я! — извика Ийви и хукна надолу по витата стълба. — Религиозен плам и фанатизъм в централен и западен Ню Йорк. Книгата е страхотно лекарство против безсъние, но в нея има ето това — и тя отвори на страницата с рисунката на пентаграмата в кръга на змията, захапала опашката си. — Братството! Това е! Знаеш ли какво е?
	— Не, но познавам човек, който навярно знае — доктор Георг Поблоски от Колумбийския университет. Той е професор по религия и стар мой приятел. Веднага ще му позвъня — Уил излезе бързо от библиотеката.
	— Би ли искала ти да поемеш първата смяна, или аз да го сторя? — попита, след като се окашля, Джерико сякаш всеки момент в музея щяха да нахлуят посетители.
	— Къде е Сам? — осведоми се Ийви.
	— Отиде при свой приятел за кола.
	— О, да, сигурна съм — подхвърли присмехулно тя.
	— Мога аз да поема първа смяна, ако искаш — предложи Джерико.
	— Не, аз.
	Беше му все още ядосана за малката сутрешна лекция и нямаше да му позволи да се прави на мъченик.
	Тя тръгна из залите, погълната от мисли за убийството и за партито предишната вечер. Може би не биваше да разкрива чак толкова умението си да чете по предмети. Ами ако те вече очакват да го прави всеки път? Ако на трезва глава са решили, че е странна и будеща страх, и изобщо човек, способен навярно да разгадае тайните им, които толкова старателно са крили? Закле се занапред да е по-внимателна.
	Беше обаче любопитна за Ясновидците, за които Уил спомена през онзи първи неин ден в музея, затова намери книгата за Либърти Ан Ратбоун, сви се до камината и я зачете.
C>
#	Пророчествата на Либърти Ан Ратбоун, записани от нейния брат и предан слуга-привърженик Корнелиус Т. Ратбоун
	Днес милата Либърти Ан лежи в състоянието, в което изпадна, откакто отиде на разходка в гората, говори тихо и благоговейно за съзрените от нея чудеса; друг път е разстроена и шепне предупреждения за настъпващите ужасни събития. Тя сякаш гледа в необятна небесна бездна, където обитават само ангелите и всевиждащите очи на провидението. Записал съм на мига думите й:
	„Ние сме Ясновидците. Били сме и ще бъдем. Това е сила от огромната енергия на земята и хората й, страна, отредена за заклинание, докогато то е нужно. Виждаме мъртвите. Разговаряме с неспокойните души. Ходим насън. Прозираме смисъла на всяко нещо в ръката ни. Бъдещето се разгръща пред нас като карта на моретата, по които ни предстои да плаваме.“
C$
	Ийви отгърна развълнувана страницата.
C>
	„Сигурността не струва цената на свободата. Сърцето на съюза няма да издържи… Небесата горят с необикновен огън. Вратата на безкрайността е отворена. Мъжът с цилиндъра ще дойде отново с бурята… Окото не вижда.“
C$
	В края на страницата имаше малка рисунка на око, обкръжено от слънчеви лъчи, и мълния под него.
C>
	„Ясновидците трябва да се възправят, иначе всичко ще рухне.“
C$
	Затвори книгата и я прибра. Очевидно Корнелиус Ратбоун бе обичал сестра си. Дали я е сънувал след смъртта й, както тя сънуваше Джеймс? Ръката й потърси утехата на половиндоларовата монета. Беше уморена след последната дълга нощ. Следобедното слънце нахлуваше през прозорците и от топлината му, както и от топлината на камината, в стаята беше задушно. Ийви отпусна глава върху ръцете си и заспа.
	Сънува града. Улиците, наподобяващи каньони, пустееха, прозорците оранжевееха от залязващото слънце, а в далечината се сбираха застрашителни черни облаци. Тя извика, но нямаше жива душа. По улицата се носеха вестници и се издигаха към притихналите сгради. Усети нечие присъствие. Невидими сенки. Сенки на хора. Обърна глава точно навреме и видя как отстъпват в нажежения мрак. Шушукане: „Тя е една, една от тях. Не можеш да ни спреш. Нищо не може да ни спре.“
	Ийви зави зад един ъгъл и с изненада видя Хенри, който също вървеше по улицата и като че ли търсеше някого. Забеляза я и очите му се разшириха. „Какво правиш тук, Ийви? Не ме помни“, каза той и когато тя отново погледна, него вече го нямаше. Но някой друг тичаше към нея и Ийви откри, че изобщо не е в състояние да мръдне — страхът я парализираше. Фигурата наближи. Беше момиче с блестяща черна коса и тъмнозелени очи. Имаше нещо смътно познато в момичето; Ийви бе готова да се закълне, че я е виждала и преди. После се сети — сервитьорката от ресторанта в Чайнатаун. Момичето държеше особен нож. Изглеждаше сърдита и разстроена, когато извика: „Не бива да си тук! Събуди се!“
	— Ийви, събуди се.
	Сам разтърсваше раменете й. Ийви се събуди, примигна и видя, че е в музея. Слънчевата светлина все още струеше през цветните стъкла на прозорците.
	— Сънуваше.
	— Така ли? — протегна се тя.
	Сърцето й продължаваше да бие припряно.
	— Тоя сън ще да е бил истински кошмар. Ти викаше.
	— Истински кошмар — кимна тя.
	— А-а, хубавице, нищо чудно с тия приказки за убийството. Разкажи го на приятелчето си Сам. Аз ще те пазя.
	Той приседна на стола до нея и отмахна нежно една паднала над очите й къдрица, но усмивката му пак имаше онова вълче нещо като на Пенсилванската гара.
	Ийви му хвърли дълъг невинен поглед и каза:
	— Е, сънувах, че съм сам-сама в Ню Йорк…
	— Горкото дете.
	Сам обви с ръка раменете й.
	— Вървях по улиците и търсех хора… но нямаше никого…
	— Ужасно…
	Сам стоеше толкова близо, че тя усети миризмата му на мускус.
	— Изведнъж се оказах на Пенсилванската гара… — Ийви направи пауза. — И там стана най-ужасното.
	— И какво беше то, хубавице? — измърка Сам.
	— Една абсолютна гад ми открадна двайсет долара.
	Тя го бутна в гърдите и той едва не падна назад, но в последната минута се задържа.
	После се ухили и обяви:
	— Тъкмо дойдох да ти кажа, че имаме истински жив и платежоспособен посетител, който чака във фоайето и иска обиколка из музея.
	— Изпрати Джерико — отсече тя и се протегна.
	— Оня пита за вуйчо ти, но аз му казах, че тук вие завеждате нещата, ваша Светлост — Сам й се поклони.
	— Дали ще успееш да се въздържиш да не откраднеш нещо докато ме няма? — попита тя и го изгледа зверски.
	— Опитвам се да открадна единствено сърцето ти — захили се Сам.
	— Не си чак такъв талантлив крадец, Сам Лойд.
	Във фоайето завари млад мъж с измачкан костюм. Стоеше досами външната врата, мачкаше шапката си в ръце, а от горния джоб на сакото му стърчеше бележник.
	— С какво мога да ви бъда полезна? — попита Ийви с най-дружелюбната си усмивка.
	Мъжът престана да си мачка шапката и й протегна ръка като търговски пътник.
	— Приятно ми е. Хари Снайдър от Уисконсин. Чух за вашия музей и реших да го видя с очите си. Нямам търпение да разкажа на всички там в родния край за него.
	Ийви щеше да си изяде шапката, ако Хари наистина е от Уисконсин. И да изяде втора, ако името му беше Хари Снайдър.
	— Добре дошли в Музея на американския фолклор, суеверията и окултното, мистър Снайдър — изрече тя провлечено фамилното му име. — Насам, моля.
	Поведе го от помещение в помещение, като му обясняваше различните експонати, разказваше увлекателно историята на всеки, както безброй пъти бе чувала да го прави Уил и не пропусна да добави и някой от собствените си цветисти изрази. През цялото време мъжът си записваше в бележника, сякаш очакваше всеки момент да се появи дух.
	— Чух от приятел, че вие тук помагате на полицията в разследването на онова убийство — на лудия в Манхатън, де. Звучи ужасно. Имате ли вече някакви улики? — попита той и вдигна статуетка от седемнайсети век сякаш беше солница.
	Ийви я измъкна от ръцете му и я постави обратно на масата.
	— Вуйчо ви казвал ли ви е нещо по въпроса? Убиецът наистина ли изпълнява сатанински окултен ритуал? Каква е неговата гледна точка?
	— Боя се, че по заповед на детектив Малой съм се заклела да пазя тайна.
	Мъжът се приближи.
	— Не мога да не отбележа, че добрият офицер Малой не е тук. Какво, да речем, направи убиецът с очите на онова клето момиче? Някой каза, че ги пратил с бележка по пощата на полицията. Истина ли е?
	Ийви присви очи и попита:
	— Кой сте вие всъщност?
	— Хари Снайдър от…
	— Я стига — сопна се тя.
	Мъжът се ухили и размаха закачливо пръст.
	— Хванахте ме — и стисна силно ръката й. — Аз съм Т. С. Уудхаус, репортер от „Дейли Нюз“. Опитвах се да хвана вуйчо ви за коментар, но той е по-труден от Калвин Кулидж. Но, ах, изглежда съм се целил в погрешния член на семейството?
	Моливът на Т. С. Уудхаус висеше в очакване над бележника му.
	— Радвам се, че ви прибрах парите на входа, мистър Уудхаус. Ще ви покажа изхода.
	И тя тръгна към вратата, тракайки с токчетата си по мраморния под. Т. С. Уудхаус забърза до нея.
	— Наричайте ме Т. С., моля. Хайде, не искате ли да видите името си във вестниците? И да го покажете на всичките си приятели у дома? Можем да сложим дори снимката ви — на такова хубаво момиче като вас. Ами, да, ще бъдете лицето на Манхатън.
	Ийви спря и се запита не заслужават ли награда за цялата тази работа, която вършеха? Защо да не се прочуят с нея? Но все пак ако вуйчо й разбере за това, щеше да побеснее. Беше обещала да не създава повече неприятности. А това със сигурност беше неприятност, която сама си търсеше.
	— Съжалявам, мистър Уудхаус, не мога.
	Т. С. Уудхаус притисна шапката до гърдите си и подхвана:
	— Чуйте, ще бъда откровен с вас, мис О’Нийл. Тази история ми е нужна. Има вероятност тя да се превърне в билета ми за по-нагоре в професията. Желали ли сте някога нещо толкова силно?
	Т. С. Уудхаус й напомняше за преждевременно пораснал своенравен ученик — висок, мършав и пълен с очевидна суетлива енергия; лунички покриваха лицето му с остри черти, а малките сини очи под гъстата тъмна коса и правите вежди като че ли не спираха да наблюдават и да събират впечатления. Но в тези очи имаше решимост, която Ийви също схвана отлично.
	— Това не ме засяга.
	— А би могло.
	Сините очи се впиха в нея.
	— Какво искате? Кажете. Искате ли във всички клюкарски вестници да се появи хвалебствена статия за вас? Дълга колонка, в която да пише, че милионери се бият за ръката ви? Мога да го осигуря.
	— Дори не можете да направите така, че това да се случи, мистър Т. С. Уудхаус. Как ще ми помогнете, а?
	— Правя удар с тази история, давам на „Дейли Нюз“ изключителна информация и ще съм в състояние да ви осигуря, каквото искате. Услуга за услуга. И така — честна сделка.
	Той отново протегна ръка, за да стисне нейната, но Ийви я пренебрегна.
	— Тук нещо е много тихо — отбеляза Т. С. Уудхаус и изводът му не беше погрешен.
	— Просто следобедно затишие.
	Т. С. Уудхаус оправи шапката си, сякаш това му бе първа грижа и каза:
	— От това, което чувам, тук цари голямо затишие. Всъщност разбрах, че има изгледи следващата пролет градът да затвори това място. Освен ако, разбира се, то не започне да носи печалба.
	Ийви прехапа устни и обмисли последните му думи. Чудила се беше как да превърнат музея в място от голямо значение, а сега възможността просто й се предоставяше. Уил беше гений, но почти никакъв бизнесмен. Ако някой трябваше да спаси положението, беше ясно, че това е тя. Щеше да помогне на музея, а ако покрай това помогнеше и на себе си, какво толкова?
	— Аз ще сключа сделка с вас, мистър Т. С. Уудхаус. Тук имаме нужда от посетители. Ще ви кажа каквото знам — като анонимен източник — а вие ще напишете колко прекрасен е музеят, какви важни личности го посещават. Можете, разбира се, да споменете, че племенницата, мис Ийви О’Нийл, помага на вуйчо си Уил в разследването на тези ужасни убийства. И ако случайно снимката ми се появи във вестниците, също ще е прекрасно. Не мога да им попреча, нали?
	— Не, разбира се — Т. С. Уудхаус се усмихна широко и килна шапката на тила си. — всеизвестен факт е, че вестниците се продават по-добре, ако красиви момичета украсяват страниците им.
	— Значи имаме сделка?
	— Имаме сделка.
	По този повод двамата си стиснаха ръцете и моливът на Т. С. Уудхаус отново увисна над бележника.
	— Готов съм, стига вие да сте готова. Знаем, че убиецът оставя окултни символи. Какви са те?
	— Пентаграма в кръг от змия, захапала опашката си. Убиецът го поставя на телата им. Оставя и религиозни бележки. Вуйчо смята, че имат връзка с Откровението на свети Йоан.
	Моливът на Т. С. Уудхаус пробяга бързо по бележника.
	— Това е добро. Убиецът на Откровението! Харесва ми.
	— Все още не знаем дали това е истина…
	— Няма значение — физиономията на Т. С. Уудхаус изобразяваше непреклонна решимост. — Аз съм пресата. Аз ще го направя истина. Какво друго?
	— Това е всичко засега. Очаквам статията, мистър Т. С. Уудхаус.
	Той сложи молива зад ухото си, пъхна бележника в джоба си и отново й протегна ръка.
	— Беше чудесна, Ийви. Не се тревожи — аз винаги спазвам обещанията си.
	Тя се надяваше да е така. Щом не бе по силите на Уил музеят да работи, нищо чудно тя да успее. А и ако иска да остане в Манхатън и след като трите й месеца изтекат, налагаше се да започне да работи за свое място и за свое име. Приятел като Т. С. Уудхаус би се оказал много полезен.


>	Странно как се обръщат нещата

	Хенри излезе от съня задъхан. Беше минал от там с надеждата да намери Луис, но вместо това видя Ийви, а и тя със сигурност го видя. Беше странно, а Хенри знаеше какво значи странно. От две години насам скиташе в сънищата си, но това не се беше случвало никога.
	Отиде до напукания умивалник, наплиска си лицето и оправи с мокри ръце косата си. После си нахлупи сламената шапка и погледна бледото си отражение в огледалото. Притисна чело до стъклото и затвори очи.
	— Къде си, Луис? — попита той празната стая, без да очаква отговор.
	— Сестро, може ли да ви попитам нещо? Насаме? — гласът на Мемфис прозвуча съвсем тихо.
	— Говориш за мен ли? — обади се Исая от столовата на сестра Уолкър.
	Бяха свършили с картите за този ден и сега той се занимаваше с математиката. Мемфис постоянно се удивляваше от дарбата на брат си да чува избирателно точно онази част от разговора, която не му влизаше в работата.
	— Не, защо да говоря за теб? Сестрата и аз имаме да обсъждаме по-важни неща.
	Исая се намуси.
	— Аз съм много важен!
	— Да, важен си — увери го сестра Уолкър. — Защо не си вземеш още един бонбон, момчето ми? Да идем в кухнята, Мемфис.
	Той я последва в малка приятна кухня с пердета на цветя на прозореца с изглед към общ двор с простряно по въжета пране. Тя му предложи курабии и седна срещу него на масата. Той си гризна малко от курабийката. Сестра Уолкър не беше кой знае каква майсторка на печива — курабийките й ставаха винаги прекалено сухи и не достатъчно сладки, но той си взе една от любезност.
	— Какво те мъчи, Мемфис?
	— Тревожа се за Исая.
	— Случило ли се е нещо?
	Мемфис се колебаеше докъде да сподели. Ами ако сестра Уолкър откаже да се занимава повече с Исая? Това щеше да съсипе брат му. Понеже имаше нещо нередно, изпитваше нужда да го сподели с някого, а това в никакъв случай не беше Октавия.
	— През нощта ходеше на сън. Сякаш беше в транс. И говореше странни неща.
	Сестра Уолкър сбърчи леко вежди и попита:
	— Какви неща?
	— Аз съм Звярът. Древният змей. И нещо, което звучеше като пасаж от Библията, но не ми е познато.
	— Аз съм Звярът. Древният змей — повтори сестра Уолкър. — От Откровението е, ако си спомням добре наученото в неделното училище. Не искам да злословя, но дали Октавия не е виновна за това? — предположи внимателно тя.
	Мемфис се намръщи. Октавия беше способна да наплаши Исая с божието наказание.
	— Каза и още нещо необикновено. Повтаряше ли, повтаряше една дума: Ясновидци.
	Сестра Уолкър пребледня и Мемфис се изплаши, че е казал нещо лошо.
	— Какво значи това? Нещо страшно ли?
	— Отдавна не бях чувала да се използва — отвърна тя и на Мемфис му се стори, че го каза малко тъжно. — Така наричат хората с рядка дарба.
	— Дарба като на Исая ли?
	Сестра Уолкър сви леко рамене.
	— Зависи в какво вярваш, предполагам. Но според някои Исая е Ясновидец.
	Мемфис начупи курабийката на по-малки парченца.
	— Но откъде ли е чул тази дума?
	— Ами децата чуват какво ли не — сестра Уолкър разклати бавно леда в чашата си с вода. — Идва от разказите за гадателката Либърти Ан Ратбоун. Живяла е през осемнайсети век. Всъщност била още момиче. Брат й Корнелиус построил голяма къща близо до Сентръл парк. Сега там е Музеят на американския фолклор, суеверията и окултното. Някои му викат Музея на гадните усещания.
	— О, чувал съм за него. Но откъде Исая ще знае за тези Ясновидци?
	Сестра Уолкър отиде в съседната стая, върна се с вестник и го разтвори на масата.
	— Убийствата. Човекът, който ръководи музея, доктор Фицджералд, помага на полицията да открие убиеца. Сигурно Исая е чул хората да говорят за това. И сигурно се е ужасил, а после го е и сънувал. Не е необикновено, ако се уплашат от нещо през деня, децата да ходят или да говорят насън. А дарбите на Исая го правят още по-чувствителен. Той е почти като радио — лови сигнали отвред.
	В квартала се говореше много за убийствата и дори леля Октавия ги спомена. Мемфис искаше да вярва, че именно това е причината, но изреченото от Исая беше твърде особено, а и той вървеше в транс някак крайно неестествено и смущаващо. Мемфис обаче отне твърде много от времето на сестра Уолкър и не желаеше да я притеснява с неясни идеи за не съвсем добри неща.
	— Определено точно за това става дума. Благодаря ви, сестра Уолкър.
	— Не ти помогнах особено. Има ли още нещо?
	Мемфис си помисли за своя натраплив сън, но не се реши да й разкаже за него. Изглеждаше му ужасно глупав; във всеки случай голям човек не пита за такива неща.
	— Не, няма друго — отвърна той.
	Сестра Уолкър кимна бавно.
	— Добре. На колко си години, Мемфис?
	— На седемнайсет.
	— Седемнайсет — повтори тя, сякаш имаше значение, макар Мемфис да не можеше да си представи какво би могло да е то. — А някога можел ли си да познаваш картите като Исая? Нещо от този род?
	Не беше сигурен дали сестра Уолкър се интересува за миналото му на лечител. Никога не го бяха обсъждали и затова не виждаше смисъл да го отбелязва сега. Не беше като дарбата на Исая, а и вече си бе отишло.
	— Не, госпожо. Всички дарби, предполагам, са се събрали при брат ми — отвърна без горчивина, просто го констатира. — Благодаря за курабията.
	Сестра Уолкър се засмя.
	— Ех, Мемфис, нямам нужда от Ясновидец да ми каже, че изобщо не я хареса.
	— Просто не съм особено гладен. Това е всичко.
	Мемфис й отпрати усмивка, независимо от убеждението си, че тя вижда през нея.
	Върнаха се в столовата и той потупа брат си по главата:
	— Време е да си вървим, дребосъче.
	— Исая, напоследък сънува ли някакви интересни сънища? — попита сестра Уолкър и погледна скришом Мемфис.
	— Да, госпожо! Сънувах, че съм хванал жаба. Беше най-голямата жаба, която някога сте виждали и ми позволи да я яхна — само аз и никой друг.
	Сестра Уолкър погледна Мемфис в смисъл на Видя ли? Няма за какво да се притесняваш и въздъхна:
	— Колко жалко, че жабата не е тук, за да ви отнесе вкъщи. О, не си забравяй книгата.
	Тя подаде книгата на Исая и стисна тесните му раменца. Момчето хвана ръцете й и я погледна разтревожено:
	— Много да внимавате с онзи стол, госпожо.
	— Кой стол?
	— Кухненския.
	— Исая, да вървим — подкани го Мемфис и го дръпна силно за ръкава.
	— Е, добре, ще внимавам. А вие тръгвайте, преди да сме си създали неприятности с вашата леличка.
	Сестра Уолкър им помаха за довиждане и изпрати с поглед отдалечаващите се момчета — и те като всички братя се препираха за някаква глупост. Мемфис криеше нещо от нея, усети го. Някогашната Маргарет щеше да разбере без особено усилие какво. Но това остана в миналото, а сега тя се тревожеше за бъдещето. Когато преди шест месеца дойде в Харлем, за да търси Мемфис Кембъл, си мислеше, че той е бъдещето. Странно как се обръщат нещата. Но сега имаше Исая. И ако не грешеше относно предстоящото, тя трябваше да го подготви за онова, което идваше.
	Много по-късно й потрябва чиния от високия шкаф; стъпи на кухненския стол, за да я достигне. Тъкмо да я вземе и кракът на стола се откачи, тя падна и си удари рамото и коляното. Не беше нещо сериозно, но столът се съсипа. Вледенена, си спомни думите на Исая: Много да внимавате с онзи стол, госпожо.


>	Добрият гражданин

	Църквата на Огнения стълб се разполагаше на осемдесет акра някогашна земеделска земя в Заръфат, Ню Джърси. Евангелистката Алма Бридуел Уайт я създаде там, край река Милстоун, далеч от онова, което тя виждаше като покваряващото влияние на света. Последователите й разполагаха с всичко необходимо — колективен живот, колеж и църква. Външни лица не се допускаха.
	Сам караше по черен път, граничещ с плътни редици от ели, прекъсвани на места от група бели двуетажни сгради в малък парк, наподобяващ район на колеж. Наоколо се разхождаха скромно облечени мъже и жени и се поздравяваха с приятна усмивка.
	— Нямат особено вид на убийци — отбеляза Ийви.
	— Никога нямат — измърмори Сам.
	В административната сграда ги посрещна мистър Адкинс, набит оплешивяващ мъж с квадратна челюст и много твърдо ръкостискане.
	— Църквата на Огнения стълб ви приветства с добре дошли!
	Джерико и Ийви се представиха като мистър и мисис Джоунс, а Сам беше мистър Смит, братовчед на Джерико, предложил любезно да ги докара с колата си.
	— Какво прекрасно семейство — възкликна мистър Адкинс. — Точно нашият тип хора.
	Разведе ги за кратко из района и им показа църквата с огромния орган. После се върнаха в административната сграда и минаха през трапезария, където няколко жени в еднакви сини поли и бели блузи седяха на дълга маса и комплектоваха брошури. Те се усмихнаха и помахаха с ръка, сякаш църквата даваше вечеря на специални гости в лицето на Ийви, Сам и Джерико и Ийви не успя да си спести представата как пламъците на запален кръст озаряват в дълбока нощ тези радушни лица. По гръбнака й се търкулна капка пот.
	Мистър Адкинс ги въведе в малка празна канцелария. На стената висеше семпло пано, на което с кръстат бод бе избродирано: ПОСТОЯННАТА БДИТЕЛНОСТ Е ЦЕНАТА НА СВОБОДАТА. Ийви седна на сами крайчеца на предложения й стол, а Джерико се настани до нея. Сам застана зад тях с ръце в джобовете; очите му шареха неспокойно.
	— Какво може да направи днес за вас Църквата на Огнения стълб, мистър и мисис Джоунс?
	— Мистър Джоунс и аз сме дълбоко впечатлени от вашия набожен начин на живот. Мислим да се махнем от Манхатън с онези ужасни убийства там — каза Ийви и потръпна за ефект. — Просто не се чувстваме сигурни, нали мистър Джоунс?
	— Аз… ъ…
	Ийви потупа Джерико по ръката и продължи:
	— Не се чувстваме сигурни. Не намирате ли, че това е ужасно, мистър Адкинс?
	— Да, да, така е. Но не мога да кажа, че съм изненадан. Това е нахлуващият тук чужд елемент, разбирате ли — той осквернява бялата ни раса и начина ни на живот. Еврейските анархисти. Болшевиките. Италианците и ирландските католици. Негрите с тяхната музика и танци. Те не се придържат към нашия морален код. Не споделят американските ни ценности. А ние вярваме в стопроцентов американизъм.
	— Кое племе? — попита тихичко Сам.
	Ийви се престори, че получава пристъп на кашлица. Звукът внушаваше, че ще си изкашля белия дроб.
	— Мистър Адкинс, бихте ли ми донесли чаша вода, моля — едва успя да изрече тя и отново се закашля.
	— Разбира се. Но трябва да отида до кухнята. Няма да се бавя. Чувствайте се у дома си, моля.
	Веднага щом той излезе, Ийви скочи и заяви:
	— Тъкмо това целях. Вие, момчета, претърсете тук, а аз ще огледам наоколо.
	Джерико поклати отрицателно глава.
	— Не е добра идея, Ийви. Ами ако той се върне?
	— Кажете му, че съм отишла в тоалетната — изгледа ги тя многозначително. — Мъжете моментално се парализират, стане ли дума за жена в тоалетна.
	Тя се прокрадна по коридора — търсеше да открие някаква улика. На маса до стълбата видя купчина от нова партида брошури Добрият гражданин. На корицата бе изобразен същият онзи обесен надолу с главата католик — позата, в която бе намерено тялото на Томи Дъфи. Ийви мушна в джоба си един екземпляр, за да го покаже после на Уил.
	— Шшшшт! — изшътка й Сам от вратата на една канцелария.
	— Сам! Какво правиш тук? — прошепна Ийви.
	— Същото, каквото и ти. Оглеждам наоколо.
	Ийви изтича до края на коридора, не видя никого, шмугна се в канцеларията и затвори вратата.
	— Трябваше да си при Джерико.
	— Би следвало, красавице, вече да си разбрала, че никога не правя каквото трябва.
	— Добре, няма значение. Намери ли нещо?
	— Още не. Ще погледна тук. А ти търси там.
	Ийви претърси чекмеджетата на една масичка и огледа шкафа за книги, но не намери нищо ценно. Прехвърли се на гардероба. Вътре на куки висяха като изпразнени кожи на духове бели роби и качулки. Тя затвори бързо вратата и изтича при Сам, който отваряше чекмеджетата на голямо бюро с избит сгъваем капак.
	— Прегледай най-долните чекмеджета — разпореди той и отвори друго, вдясно, където цареше бъркотия от хартии и писма.
	Вдигна известие за събрание на Американското общество по евгеника. Под него лежеше снимка на величествен замък, обвит в мъгла. Нещо в замъка му беше познато, макар да не се сещаше защо. Мушна снимката в джоба си точно когато вратата се отвори с щракване.
	В рамката й нерешително застана висок дългокрак мъж с тъмна шапка, фермерски комбинезон и дочена риза. На врата му на кожена лента висеше плосък кръгъл медальон.
	— Търся г′ожа Уайт — каза мъжът, изяждайки сричките. — Виждали ли сте я?
	Ийви затвори бавно и внимателно чекмеджето и попита:
	— За кого да съобщя, че я търси?
	— Брат Джейкъб Кол — отвърна мъжът и направи няколко нерешителни крачки навътре.
	Медальонът привлече погледа на Ийви: звезда с пет лъча, обградена от змия, захапала опашката си. Сърцето й заби лудешки. Тя даде зад гърба си знак на Сам, в отговор той стисна пръстите й.
	— Ах, какъв интересен медальон носите! Много ли е стар?
	Мъжът сложи длан върху него и обясни:
	— Това е божият знак. С него Бог закриля хората си във времената на Звяра.
	Ледена тръпка полази от врата надолу по ръката на Ийви. Медальонът, споменаването на Звяра — беше напълно възможно тя и Сам да са в една стая с Пентаграмния убиец.
	— К… как казахте, че ви е името? — попита тя.
	Изведнъж мъжът погледна подозрително, извърна се рязко и едва не събори едра кокалеста жена в дискретна черна рокля, която се вторачи изумена в Сам и Ийви иззад очилата си с телени рамки.
	— Какво правите тук? — попита жената.
	Гласът й беше достоен за проповед.
	— Кой иска да знае това, сестро? — попита предизвикателно Сам.
	Жената присви очи:
	— Аз съм мисис Алма Брайдуел Уайт, предстоятел на Църквата на Огнения стълб, а вие сте в моя кабинет — непоканени.
	Тя извика грамадни и нещастни мъже да придружат — доста грубо при това — Ийви и Сам до кабинета на мистър Адкинс, където Джерико все още ги чакаше. Очите му се разшириха и Ийви му хвърли светкавично поглед, за да го предупреди да мълчи.
	— Мистър Адкинс, какво правеха в кабинета ми тези двама непознати, без да са поканени и без придружител?
	— Съжалявам, мисис Уайт. Дойдоха тук, за да се осведомят за членството. Отидох да донеса чаша вода на мисис Джоунс и когато се върнах, мистър Джоунс обясни, че и тя, и мистър Смит са в тоалетната.
	— Шпиони! Това са те. Кажете ми, моля, какво правехте в кабинета ми? — настоя мисис Уайт. — Настоявам за отговор!
	В стаята се бяха набутали неколцина мъже, всичките готови за бой. Ийви преглътна мъчително. Не измислеха ли нещо, с тях беше свършено.
	— Не исках да го правя, но лъжите вече стигнаха твърде далеч — обади се неочаквано Сам.
	По начина, по който дрънчеше с монетите в джоба си, Ийви разбираше колко е нервен.
	— Така… така ли?
	Тя търсеше лицето му, за да схване каква игра играят сега.
	— Да, така. Не мога да крия повече, скъпа.
	Сам обгърна раменете й, притегли я към себе си и я целуна по бузата пред изумения Джерико.
	— Съжалявам, че се наложи да го разбереш по този начин, братовчеде. Отидохме в онзи кабинет, за да останем сами. Аз съм влюбен в нея, а тя е направо хлътнала, нали, хубавице? Заминаваме за Рино; там ще анулираме вашия брак, а после се женим. Е, не бих те укорил, ако ме фраснеш още тук и сега за онова, което извърших.
	Сред насъбралите се членове на Огнения стълб се разнесе шепот на изумление и порицание. Сам направи движение с юмрук зад гърба на Джерико, надявайки се той да разбере намека и наистина да го фрасне.
	В крайна сметка очите на Джерико се разшириха с разбиране и той обяви недодялано:
	— Тя е моя жена и ти не можеш да я имаш.
	После отстъпи и удари Сам по челюстта и долната устна. Сам залитна, падна на колене с разкървавена устна и извика дрезгаво:
	— Ах ти, куч…
	— О, Сам! — Ийви приседна до него и постави носната си кърпичка на ранената му устна. — Никога не съм искала да се случи това.
	Мисис Уайт гледаше тежко и решително.
	— По-добре е да напуснете. Ние сме почтена организация и не желаем да имаме нищо общо с безсрамните ви градски дела.
	— Почтена организация — подхвърли насмешливо Сам.
	Караше по дългата алея за коли. Бузата му вече се подуваше, а по ризата му имаше засъхнала кръв. Ийви докосна леко раната му и той потрепна, охкайки.
	— Извинявай за удара — обади се от задната седалка Джерико, видимо доста доволен от себе си.
	— Този удар ни измъкна оттук. Отлична работа, Фреди. Но следващия път бъди по-внимателен с мен, не-толкова-кротък ги-ганте.
	Най-долу, в края на алеята, неколцина мъже бяха блокирали пътя, за да им попречат да избягат, и наобиколиха колата. Ийви стисна дръжката на вратата. Ръцете на Сам останаха върху кормилото и за пореден път й се прииска тя да кара.
	Широкоплещест мъж се опря с две ръце на отворения прозорец на Ийви:
	— Ей вие, хора от града, знаем, че не сте дошли за добро тук и не щем повече да ви виждаме. Разбрахте ли?
	Ийви кимна тържествено. Сърцето й щеше да изскочи от гърдите. Тя не откъсваше очи от пътя напред.
	— Не се връщайте повече тук. Нямаме нужда от хора като вас.
	Друг мъж завря глава досами лицето на Джерико и се усмихна весело, сякаш са стари приятели, тръгнали на риба:
	— На твое място, синко, щях да завлека този в гората и да му покажа какво се случва на хора, които ти отнемат принадлежащото ти по право.
	После същият този човек извади кутия кибрит, драсна една клечка, загледа се в пламъка, превръщащ се в оранжев диамант, и я хвърли към Сам на предната седалка. Клечката падна върху панталоните му. Ийви изпищя, ала Сам я отмахна бързо, макар да изглеждаше ужасен — това не беше обичайният арогантен Сам. Мъжете се отдръпнаха. Онзи отпред махна ръката си от карака и Сам подкара рязко колата — задните гуми разпръснаха настрани чакъла. Стигнаха толкова бързо до следващия завой, че не забелязаха пешеходеца, докато едва не връхлетяха върху му.
	— Сам, отваряй си очите! — изкрещя Ийви.
	Сам натисна спирачките, колата се разтресе и спря. Пред тях брат Джейкъб Кол вдигна ръце, сякаш очакваше да го прегазят. После насочи дългия си пръст към тях.
	— Започнатото много отдавна сега ще бъде довършено, когато огънят изгори небето. Разкайте се, защото Звярът идва — изрече той, обърна се и тръгна с големи крачки нагоре по хълма.


	Чак следобед тримата се върнаха в музея. Разказаха на Уил как едва са се измъкнали от Църквата на Огнения стълб и каква необикновена среща са имали с брат Джейкъб Кол.
	— Допускаш ли той да е нашият убиец? — попита Джерико.
	— Непременно ще уведомя детектив Малой за случилото се — отвърна Уил. — Справихте се чудесно. Дано това да е пробивът, от който се нуждаехме.
	— Той каза още нещо много странно — обади се Ийви.
	Беше стъпила по чорапи върху купчина книги на пода.
	— Нещо от сорта „започнатото много отдавна, сега ще бъде довършено“. Какво е започнато много отдавна? Кога?
	Звънна телефонът и Уил вдигна:
	— Уилям Фицджералд. Разбирам. Кого търсите, моля? Един момент — Уил сложи ръка върху микрофона на слушалката: — Ийви, за теб е. Мистър Дейли Нюзънхаузър?
	Ийви грабна слушалката:
	— Нямам нужда от „Електролукс“ и вече съм клиент на „Колгейт“, тъй че ако не раздавате норки, то, боя се…
	— Хей, хубавице, как са гадните усещания? — попита Т. С. Уудхаус.
	Ийви се обърна с гръб към Уил и момчетата.
	— Прекрасно. Духът на мистър Линкълн току-що ме покани на чай. Много обичам изтънчени духове. Хитро прозвище.
	— Дейли Нюзънхаузър? Така си помислих и аз.
	Сложи ръка върху микрофона и обясни:
	— Поръчка, която направих чрез търговски пътник в „Алтмън“. Ще ми отнеме само минута.
	— Не ми харесва, че използваш телефона на музея за лични разговори, Еванджелин — реагира Уил, но не вдигна очи от купчината вестникарски изрезки пред себе си.
	— Явно не можеш да говориш свободно — прозвуча в слушалката Уудхаус.
	— Схвана най-после.
	— Ами да се срещнем, а?
	— Слабо вероятно.
	— Стига, скъпа, с какво ще помогнеш на старото си приятелче Т. С?
	— Зависи. А ти какво имаш за мен?
	— Статия за музея в утрешните вестници. Спомената е и една мис Ийви О’Нийл. Много приятната на външен вид мис О’Нийл.
	Ийви се усмихна.
	— Задръж така. Джерико, ще поръчвам интимно бельо. Бъди така добър да затвориш тук, а аз ще се обадя от кабинета на Уил.
	Тя прелетя покрай Сам, който вдигна вежди, като чу интимно бельо. Затова пътем го изгледа сърдито.
	— Джерико, скъпи, вече вдигнах — провикна се тя вече от кабинета, изчака оттатък да затворят и продължи приглушено: — Смятат, че убиецът може да е свързан с Клана. У мъртвия Томи Дъфи е намерен екземпляр на Добрият гражданин.
	— Никакъв майтап, нали? Никак не бих се учудил, защото са долни типове.
	— Знам. По-долни са и от репортерите.
	— Харесваш ми, хубавице.
	— А на мен ми харесва онова, което можете да направите за мен, мистър Уудхаус.
	— Какво друго?
	— Нищо. Първо ще очаквам статията.
	— Ийви, моля те, сбогувай се и ела — извика я Уил на вратата.
	Тя изрече весело и високо в слушалката:
	— Сложи си пластир с горчица, Мейбси, скъпа, и лежи. Скоро ще си като нова! Трябва да тичам. До!
	Постави слушалката върху вилката, обърна се към Уил и въздъхна тежко.
	— Бедното същество е направо загубено без мен.
	Уил изглеждаше объркан.
	— Не говореше ли с търговски пътник от „Алтмън“?
	— Имаше две позвънявания — излъга Ийви и се усмихна леко. — О, Вуйчик, наистина. Не чу ли второто позвъняване? Според мен звукът в тези стари сгради не е, какъвто трябва да е. Но все едно. Нали аз го чух. Какво искаш?
	Уил си облече шлифера, сложи си шапката и поясни:
	— Току-що се обади моят колега от Колумбийския университет. Страницата, която ти откри, се оказва полезна. Във всеки случай е успял да намери нещо важно. Е?
	Ийви грабна палтото си.


>	Единайсетте приношения

	Минаха през дългата тревна площ на университета и се отправиха към Мемориалната библиотека „Лоу“ — огромно мраморно здание, чиито йонийски колони му придаваха вид на гръцки храм. Вдясно от тях, на Морнингсайд Хайтс, покривите на жилищните сгради, наподобяващи криви зъби, се издигаха релефно на фона на сивото есенно небе. Някъде удари църковна камбана. Независимо от ветровития ден, по стълбите на библиотеката все още имаше насядали студенти. Мнозина от тях изгледаха Ийви. Тя си позволи да мисли, че го направиха, защото е изумително красива в розовата си копринена рокля и чорапи с изрисувани паунови пера по тях, а не защото е едно от шепата момичета в кампуса.
	Кабинетът на доктор Георг Поблоски се намираше в дъното на дълъг коридор на сграда, която миришеше на стари книги и копнеж. Самият доктор Поблоски, едър мъж с груби черти, имаше подпухнали очи, засенчени от буйни вежди, и Ийви тутакси изпита желание да ги оформи с пинсета.
	— Затрудних се да открия цялата история зад рисунката, която ми изпрати, Уилям — обясни с лек немски акцент доктор Поблоски.
	Усмихна се почти дяволито и уточни:
	— И все пак я открих.
	Измъкна книга от една купчина и я отвори на отбелязана страница с познатата емблема — петолъчка в кръг от змия, захапала опашката си.
	— На вашето внимание: Пентаграмата на Звяра.
	— Трябвало е полицията да се обърне за помощ към теб, Георг, а не към мен.
	Поблоски вдигна рамене:
	— Аз нямам музей.
	Погледна към Ийви и обясни:
	— Преди да започне да работи за правителството, вуйчо ви беше мой студент в Иейл.
	— Беше много отдавна — потупа по страницата Уил. — Разкажи ми повече за Пентаграмата на Звяра, Георг. Какво представлява? Какво означава?
	— Свещен символ на Братството, изчезнал религиозен култ в северната част на щата Ню Йорк.
	— Дори забравям, че Ню Йорк има северна част. Изглежда ненужна след Манхатън — вметна остроумно Ийви.
	— Възхитително! — усмихна се доктор Поблоски. — Това момиче ми харесва.
	— И какво за Братството? — подсказа Уил, налагайки си сякаш да изтърпи недисциплиниран студент.
	— Най-свещеният завет на Братствотото на Бога. Възниква по време на второто велико пробуждане в началото на деветнайсети век.
	— Второто какво? — попита Ийви.
	— Второто велико пробуждане е времето, когато нацията е обхваната от религиозен плам. Проповедници кръстосват страната и изнасят пламенни проповеди за мъки в ада и проклятия; предупреждават за изкушенията на дявола, спасяват души и изцеляват неизлечимо болни пред събралите се в шатрите им. — Поблоски се бе впуснал в лекция, каквато според Ийви изнасяше пред студентите си. — Обстоятелствата пораждат нови религии: Църквата на светиите от последния ден, Христовата църква, Адвентистите от седмия ден, както и тази, за която говорим. — Доктор Поблоски потропа с пръст по книгата и продължи: — Братството е създадено от млад проповедник на име Джон Джоузеф Алгуд. Преподобният Алгуд пасял овце — изключително библейско — когато видял огромен огън в небето. Била Соломоновата комета, преминаваща през северното полукълбо.
	Ийви изведнъж си спомни двете момичета, които й дадоха листовка на улицата:
	— Същата Соломонова комета…
	— Сега, след петдесет години, тя се завръща — довърши доктор Поблоски и се намести на стола, потръпвайки от болка. — Ах, това мое ужасно коляно. Старостта идва при всеки от нас, боя се.
	— Докато най-сетне ни разкажеш историята и аз ще остарея, Георг — притисна го Уил, а Ийви се почувства малко неудобно от грубостта му.
	— Този твой вуйчо. Няма търпение и това си е. Боя се тази твоя припряност да не те довърши, Уилям.
	Доктор Поблоски погледна мрачно Уил и на Ийви й се стори, че вуйчо й се смири мъничко.
	— Пастор Алгуд твърдял, че имал видение: старите европейски църкви били поквара за божието слово. Нужна е нова американска вяра, казвал той. Само тази страна, този огромен експеримент, бил годен да създаде вярващи, достатъчно чисти и благочестиви, за да се отдадат изцяло на божието слово и присъда. Братството щяло да е тази вяра и последователите му щели да управляват новата Америка. Истинската Америка. Те щели да осъществят големите й надежди.
	Доктор Поблоски си свали очилата, духна върху стъклата, три ги с кърпичка, докато не остана доволен, а после отново закачи телените рамки на ушите си и продължи:
	— През 1832 година пастор Алгуд довел малкото си паство в Катскилските планини. Заселили се на петнайсет акра и построили църква в стар хамбар, където всяка вечер и по цял ден в неделя се събирали на молитва на свещи. Съгласно своята свещена книга изписали домовете си и църквата с религиозни знаци и обработвали земята. Имали странна религиозна система, скалъпена набързо от Библията — по-точно от Откровението — и от окултното. Книгата на свещеното Братство е отчасти доктрина, отчасти grimoire.
	— Grimoire ли? — обади се Ийви.
	— Книга за магии — поясни доктор Поблоски.
	— Това, предполагам, обяснява магическите знаци — изрече унесен в мисли Уил.
	Доктор Поблоски кимна.
	— Така е. Носели се слухове, каквито винаги се появяват в подобни случаи, че последователите на Братството се занимавали с всичко от отвратителни сексуални практики до канибализъм и човешки жертвоприношения. Това е една от причините да са толкова изолирани и да живеят в планината — за да избегнат преследване. Притежавали са обширни познания за халюциногените, най-вероятно заимствани от местни племена, използвали подобни вещества при религиозните си богослужения за постигане на трансцеденталност. Един френско-канадски трапер, попаднал по тези земи, разказва за огромен дим и сладко вино, което карало съзнанието да си представя всякакви ангели и дяволи. Тоест, Братството е есхатологичен култ*.
	[* Есхатология — учение за края на света и задгробния живот. — Б.пр.]
	— Че това изобщо законно ли е? — попита Ийви.
	— Очарователна госпожица! — засмя се доктор Поблоски и я потупа по ръката. — Сигурна ли си, че имаш роднинска връзка с онзи там?
	И той кимна към Уил, а Ийви едва се сдържа да не захихика.
	— Есхатология — продължи доктор Поблоски. — От гръцкото eschatos, което означава „последно“, се отнася за края на света и второто пришествие на Исус Христос. И ето къде нещата стават особено интересни.
	Очите на Ийви се разшириха от възбуда.
	— По-интересни от дрогата и магьосничеството ли?
	— Точно така! Братството не просто проповядват и вярват, че краят на света е близо; последователите на вярата са убедени, че Бог им е наложил дълга да правят всичко възможно да го предизвикат.
	— Как са възнамерявали да го постигнат? — попита Уил.
	— Като възкресят Антихриста. Самият Звяр.
	Доктор Поблоски направи пауза, за да даде време на думите си да стигнат до съзнанието на слушателите му. Кожата на Ийви настръхна.
	— Защо да го правят, ако са били християни? — полюбопитства тя.
	— Границата между вяра и фанатизъм се мести постоянно — отвърна докторът. — Кога вярата става оправдание? Кога правото става обосновка и кръстоносният поход — престъпление?
	— Как са възнамерявали да възкресят Звяра, Георг? — попита повторно Уил.
	— С това.
	Докторът протегна ръка към купчината книги и измъкна том с изкорубени кожени корици.
	— Единайсетте жертвоприношения. Това е жертвен ритуал, едновременно магически и религиозен по произход, за проявяване на Звяра тук, на земята.
	Книгата бе много стара и тънките, набраздени като с жилки страници, при допир оставяха усещането, че пипаш кожа. Ийви я оприличи на страховито оцветена Библия. На всяка страница имаше малка цветна илюстрация на ритуално убийство, придружена с текст като от стар ръкопис. В началото и в края на всеки нов абзац се нижеха същите магически знаци като на бележките на убиеца.
	Ийви прочете високо и поред приношенията:
	— Приношение на верующия. Лепта на Десетте слуги на господаря. Бледият ездач, препускащ на смъртта пред звездите. Смъртта на девственицата. Блудницата в морето, украсена със злато, драгоценни камъни и бисери…
	Илюстрацията изобразяваше накичена със скъпоценности и заобиколена с перли сляпа жена върху вода. Символът над главата й беше око.
	— Вуйчик — потръпна Ийви, — точно така бе намерено тялото на Рута Бадовски.
	Уил се приведе над рамото й и отгърна следващата страница.
	— Шестото приношение — Приношение на бездейния син.
	Илюстрацията изобразяваше момче със свит крак, увиснало с главата надолу като Обесения на картата Таро. Ръцете на момчето липсваха, а символът над картинката бяха две сбрани за молитва ръце.
	— Томи Дъфи — каза Уил.
	Ийви продължи да чете:
	— Седмото приношение е Прогонването на неверния брат от Храма на Соломон. — Тя се умисли, вдигна ръка и изрече: — Това е схема за убийствата. Следва осмото приношение — Благоговението на ангелския вестител. Деветото — Унищожаването на Златния идол. Десетото — Риданията на вдовицата. Единадесетото — Сватбата на Звяра и Жената, облечена в слънце.
	На последната страница бе изрисуван наподобяващ животно рогат мъж с кози крака, две огромни криле и опашка. Седеше на трон, а очите му горяха; стискаше кървящо сърце. В краката му седеше жена по рокля, със златна корона, а гръдта й зееше отворена. Символът в дъното изобразяваше комета. Ийви потръпна.
	— Пише ли как Звярът ще се появи на този свят?
	— Не е ясно. Пише само, че имат нужда от избран.
	— Избран да извърши убийствата ли? — държеше да си изясни Ийви.
	Доктор Поблоски сви леко рамене.
	— Мога само да правя догатки.
	— Какво е това?
	Ийви посочи страница към края на книгата. На рисунката мъж бе коленичил пред друг в тъмна роба, навярно пастор. Над тях като слънце висеше пентаграмата на Звяра, а наоколо летяха небесни духове. Имаше и купчини подпалки. Пасторът надяваше медальон на врата на коленичилия.
	— Точно такъв носеше Джейкъб Кол — посочи Ийви. — За какво служи?
	— Вероятно за да показва на другите, че са членове на същото племе, тоест нещо като кръста или звездата на Давид — предположи докторът. — Макар да не мога да твърдя със сигурност.
	— Кое е следващото приношение? — попита Уил.
	Ийви разлисти назад:
	— Седмото — Прогонването на неверния брат от Храма на Соломон. Каквото и да означава това..
	Обърна се към доктор Поблоски и попита:
	— Допускате ли, че нашият убиец приема кометата за определен знак?
	— Много често възприемат кометите като свещени знамения. Смятат ги за пратеници на Бог. Казват, че когато Луцифер — светоносецът, паднал, той пресякъл небето като огнена опашка.
	— Кометата кога ще прелети над Ню Йорк?
	— На осми октомври около полунощ — отвърна Уил.
	— По-малко от две седмици. — замислена, Ийви си прехапа устната. — Казахте, че Братството е изчезнал култ. Какво е станало с тях?
	— През 1848 година цялата секта изгоряла.
	Доктор Поблоски отвори чекмедже — картотека, което направо изстена, и продължи:
	— Избухнала епидемия от едра шарка, неколцина последователи на сектата се заразили и умрели. Очевидно пастор Алгуд го възприел като знак за Божие наказание и те трябва да се приготвят за Армагедон. Никой не знае какво точно е станало, но изглежда, че Алгуд е събрал паството си и залял с керосин дома за богослужение — в развалините намерили бутилка от запалителната течност. Вратите били залостени. Ловец наблизо видял пламъците и пушека. Разправял, че се чували молитви и химни, а после писъци.
	Ийви потръпна.
	— Ужасно! Никой ли не е оцелял?
	— Нито една душа — заяви сериозно докторът. — Град Нов Бретрън е построен в долината на около пет мили от първоначалния лагер. Говори се, че в горите на стария Бретрън все още бродят неспокойни духове. Чували се ужасни звуци и се виждали светлини между дърветата горе в планината. Никой не дръзва да отиде там, дори ловците.
	Ийви се опита да си представи всички онези хора, затворени в молитвения дом, как пеят и се молят, а майките притискат децата си, докато пламъците ги поглъщат.
	— Изгорени живи. Защо са направили такова нещо?
	— Защо някой прави нещо? Вяра. Вяра, че са прави и справедливи в деянията си. Аврам бил готов да принесе в жертва сина си Исак, защото вярвал, че Бог се е разпоредил така. Немислимо е да убиеш сина си. Престъпление е. Но ако действаш с вярата, че твоят Бог, твоето най-висше божество, на което трябва да се подчиниш, иска това от теб, тогава престъпление ли е?
	— Да — отсече Уил.
	Доктор Поблоски се усмихна.
	— Не си вярващ, Уил, знам, но си представи за момент, че вярваш горещо, че това е истина. В тази рамка действията ти са оправдани. Дори похвални. Те са inculpatus — невинни. Ако случаят с вашия убиец е такъв, значи той е на свещена мисия и нищо няма да го спре да я изпълни.
	— Какво е това? — попита Ийви.
	Беше обърнала на последния лист, но той липсваше. Бяха останали само разкъсаните краища.
	Доктор Поблоски се надвеси и хвърли бърз поглед над очилата си.
	— А, това ли? Предполагам какво би могло да е. Според обяснението Книгата на Братството е можела да впримчи духа на Звяра в предмет — някаква реликва, спомен, нещо от този род — след това да унищожи предмета и да хвърли Звяра обратно в ада, с което мисията на вярващия е изпълнена.
	— Не разбирам — поклати глава Ийви.
	— Нещо като арабския джин. Дух или демон може да се всели в даден предмет и да бъде унищожен заедно с предмета — поясни Уил.
	Изглеждаше разтревожен.
	— Не изглежда толкова просто, като да повярваш в нещо — прецени Ийви. — Не че има значение, щом листът липсва.
	— Не просто липсва, а е откъснат — напомни й доктор Поблоски.
	— Кой би го направил? И защо?
	— Навярно някой, който все пак не е искал Звярът да бъде унищожен.
	— Разрешаваш ли да я задържа, Георг? — попита Уил, стиснал книгата в ръка.
	— Моля. Само ми обещай да не започваш собствен апокалиптичен култ с нея.
	Уил не отговори, потънал в илюстрираната книга.
	— А сега е време да се присъединя към мисис Поблоски за нашата неделна вечеря.
	Целуна галантно ръката на Ийви.
	— Пожелавам успех на вашето разследване. Старайте се да въздържате вуйчо си.
	Вън бе започнало да вали. Уил разгърна вестник и предложи половината на Ийви. Покриха главите си с тънките страници и забързаха през моравата към Бродуей.
	— Ако нашият убиец следва единайсетте приношения на култа Братството, явно знае отнякъде за тях. Възможно ли е да е от същата религия? — попита Ийви, загледана в прострелия се пред очите й град. — Не мислиш ли? Уил? Вуйчик, слушаш ли ме?
	— Хм, да — отвърна разсеяно той.
	Между веждите му се бе образувала дълбока бръчка, а очите му изглеждаха уморени. Случаят очевидно го вълнуваше повече, отколкото му се искаше да признае.
	— Много солидно наблюдение, Ийви.
	Тя не успя да сдържи усмивката си. Думите на Уил представляваха страхотен комплимент.
	— Ще уведомя детектив Малой, че имаме известна преднина с информацията, че убиецът е евентуално от района на Нов Бретрън. Навярно ще могат да поразпитат из северната част на щата и да видят случва ли се нещо необичайно. Така или иначе имаме нещо на наша страна.
	— Какво? — попита Ийви.
	Дъждът се засили, вестникът, вече подгизнал, увисна и вратът й се намокри.
	— Ако сме прави и убиецът се ръководи по Книгата на Братството, следващото му приношение ще е седмото — Прогонването на неверния брат от Храма на Соломон.
	— Но какво всъщност означава това?
	— Трябва да се опитаме своевременно да го открием.
	В тяхната посока сви такси и вуйчо й вдигна ръка, пререждайки двама студенти с обяснението:
	— Съжалявам. Племенницата ми е болна.
	Малката лъжа развълнува леко Ийви. Качиха се в таксито миг преди да рукне из ведро.
	Ийви отпусна глава върху облегалката и, загледана в дъжда, попита:
	— Какво ще стане, след като убиецът извърши и единайсетте приношения? Няма да възкреси наистина никакъв библейски демон от дълбините. Какво точно цели?
	— Вярва обаче, че прави точно това. Подобна твърда вяра е мощна сила.
	— Тогава каква мощна сила е нужна, за да спре същество като него?
	— Свийте тук наляво, моля, и не излизайте на авенюто — каза Уил на шофьора, който съвсем в нюйоркски стил се впусна в спор откъде е по-добре да се мине в този час на деня.
	Едва след като се върнаха в музея, Ийви си даде сметка, че той така и не отговори на въпроса й.


>	Свръхчовек

	Джерико чакаше в частния салон на хотел „Уолдорф-Астория“ на 5-о авеню. На път за насам забеляза, че листата постепенно променят цвета си от зелено в бледо червено и златно. Това му напомни за фермата и за прибирането на реколтата. Мисълта за това винаги го изпълваше с меланхолия и за да я прогони, се съсредоточи да разбърква млякото в чая си. След миг служител с бели ръкавици отвори вратата и Джейк Марлоу влезе като великодушен принц.
	— Не ставай — настани се той на масата.
	Смятаха го за красив. Вестниците изливаха толкова мастило за прекрасната му външност, волева челюст и високо, атлетично тяло, колкото и за последните му промишлени изобретения и научни пробиви.
	— Как си, Джерико?
	— Добре, сър.
	— Чудесно. Наистина е чудесно. Изглеждаш здрав.
	— Да, сър.
	Марлоу посочи овехтелия екземпляр на Тъй рече Заратустра и попита:
	— Нещо добро ли?
	— Помага да си запълваш свободното време.
	— Разбирам, че имаш много свободно време в музея. Как е нашият приятел Уил?
	— Добре, сър.
	— Чудесно. При всичките ни различия с Уил винаги съм се възхищавал от него и съм загрижен за него и неговата… фикс-идея.
	Безмълвният служител с бели ръкавици се появи отново и наля кафе на Марлоу, който каза:
	— Ще взема салата Уолдорф. Ти, Джерико?
	— И за мен същото, моля.
	Служителят кимна и изчезна.
	— Как е бизнесът, сър? — попита Джерико без следа от истински интерес.
	— Бизнесът е добре. Даже страхотно, всъщност. Правим невероятни неща в „Марлоу Индъстрис“. А Калифорния е красива — там би ти харесало.
	Джерико потисна порива да заяви на Марлоу, че няма ни най-малка представа какво точно харесва той.
	— Предложението е в сила — умориш ли се да подреждаш по рафтовете книги за магии и духове, винаги можеш да дойдеш да работиш за мен.
	Джерико разгледа внимателно чаената си лъжичка. Беше от истинско сребро, с печата на хотела върху дръжката.
	— Имам си работа, сър.
	— Да, имаш си работа. Аз говоря за професия. За възможност да си част от бъдещето, а не да вехнеш в някакъв прашен музей.
	— Доктор Фицджералд е изключително надарен, знаете го.
	— Беше някога — Марлоу остави думите да натежат. — Така и не се възстанови след случилото се с Ротке. Цялата тази надареност се прахосва за лов на приказки за духове. И за какво?
	— Това е част от нашата история.
	— Ние не сме страна с минало, Джерико. Ние сме страна на бъдещето. И аз възнамерявам да оформя това бъдеще.
	Марлоу облегна лакти върху масата, наклони се напред и физиономията му стана тържествено сериозна, а погледът в сините му очи — пронизващ.
	— Как си, Джерико?
	— Казах ви, сър, добре съм.
	Марлоу понижи глас.
	— Усещаш ли някакви симптоми?
	— Не.
	Индустриалецът се отпусна назад и по лицето му се разля доволна усмивка.
	— Хубаво. Това е обещаващо. Много обещаващо.
	— Да, сър.
	Отражението на лицето на Джерико в лъжичката беше разкривено.
	Марлоу скочи и застана до един от високите прозорци.
	— Погледни натам. Какъв град! И непрекъснато се разраства. Това е най-добрата страна на света, Джерико. Място, където човек може да е всичко, за което мечтае да е. Допускаш ли, че другите страни имат същите демократични идеали и свободи, на които да се радват? Как би изглеждал тогава светът?
	— Идеализмът е просто бягство от действителността. Няма утопии.
	Марлоу се усмихна.
	— Така ли? Не съм съвсем съгласен. Ницше ли твърди това? Ах, тези немци. Имаме фабрика в Германия, знаеш ли? Всъщност тази страна е прекрасен пример, затова нека се позовем на нея. Унищожиха ги в Голямата война. Натрупаха зашеметяващ дълг. Половин килограм хляб струваше три милиарда марки. Немската марка практически загуби стойността си — по-добре бе да си облепиш къщата с тях, отколкото да се опитваш да си купиш нещо или да си платиш сметките. Но „Марлоу Индъстрис“ ще им помогне да си стъпят на краката. Ние ще променим света.
	Марлоу се усмихна ослепително с онази усмивка, която караше вестниците да го превъзнасят относно качествата му на победител.
	— Ти можеш да промениш света, Джерико.
	— Никой не би избрал това — отвърна горчиво Джерико.
	— О, стига. Не е толкова лошо колкото всичко това, нали?
	Марлоу се настани отново срещу него.
	— Погледни се, Джерико. Ти си крачещо чудо. Голямата надежда.
	— Не съм една от мечтите ви — Джерико удари с юмрук по масата и една чинийка се счупи.
	— Внимателно — предупреди го Марлоу.
	— Аз… съжалявам.
	Джерико започна да събира парчетата, но Марлоу направи жест и служителят се появи с метличка, за да почисти масата.
	— Трябва да си внимателен — повтори Марлоу.
	Джерико кимна и започна да свива и разпуска юмруци под масата, а когато се поуспокои, сгъна салфетката си, постави я до приборите и стана.
	— Благодаря ви за чая, сър. Време е да се връщам в музея.
	— О, стига пък и ти. Нека започнем отново.
	— Ча… чака ме много работа — отсече Джерико, стана и зачака.
	— Но ти не хапна нищо…
	— Трябва да се връщам.
	— Разбира се — кимна след пауза Марлоу.
	Отиде в другия край на помещението, където бяха чантата и чадъра му. Извади малка кафява торбичка и попита:
	— Сигурен ли си, че си добре?
	— Да, сър.
	Марлоу му подаде кафявата торбичка; без да вдига очи от пода, Джерико благодари.
	Мразеше това. Мразеше, че веднъж годишно трябва да понася този ритуал. Да се преструва на благодарен за онова, което Марлоу бе направил за него. На него.
	Марлоу го потупа по рамото.
	— Радвам се да видя, че се справяш добре, Джерико.
	— Да, сър.
	Отмахна ръката му от рамото си и го остави да стои насред помещението.
	Вече сам в коридора, Джерико сви юмрук, отпусна го, отново го сви. Пръстите му се движеха безпроблемно. Отвори торбичката. Вътре имаше кафяво шише с таблетки ТОНИЗИРАЩИ ВИТАМИНИ „МАРЛОУ ИНДЪСТРИС“. До тях лежеше сребриста кутийка с десет ампули светлосин серум. За миг си представи как хвърля торбичката в най-близкия кош за боклук и си тръгва. Вместо това прибра за по-сигурно кутийката във вътрешния джоб на сакото си, а витамините — във външния. Пъхна Заратустра на Ницше под мишница и се гмурна в хладния есенен ден.


	Докато си пробиваше път през тълпата на Юниън Скуеър, Мейбъл нямаше никакво време да забележи красотата на есенните листа. Знаеше, че трябва да си отваря очите — преструвайки се на работници, детективите на Пинкертън често опорочаваха мирен протест, като даваха оправдание на полицията да се намеси и да започне арести. Понякога ставаше ужасно.
	Дъждът беше спрял. Майка й стоеше на импровизирана трибуна и окуражаваше тълпата със своите ораторски умения и с красотата си, чийто венец беше черната й коса. На двайсет Вирджиния Нюуел, дъщеря на известния род Нюуел, една от елитните нюйоркски фамилии, реши да захвърли всичко това и да избяга с бащата на Мейбъл, Даниъл Роуз, евреин, подстрекател, журналист и социалист. Семейството я лиши от всичко и я остави без цент. Ала обаянието й се съхрани. Наричаха майка й Бунтарката на социални помощи. А и по някакъв начин това, че бе захвърлила всичко в името на любовта, я правеше още по-известна, отколкото ако беше съпруга от висшето общество. По тази причина успяха да се преместят в „Бенингтън“ — никой не можеше да откаже на момиче от фамилията Нюуел, пък било то и изпаднало в немилост.
	За Мейбъл обаче беше трудно да живее в сянката на майка си. Никой не пишеше във вестниците за нея. И за да не свършат огорченията и обидите дотук, тя бе наследила външния си вид от баща си — кръгло лице и прав нос, тъмнокафяви очи и къдрава коса с кафяв оттенък. „вие навярно приличате на баща си“, отбелязваха хората, след което настъпваше неловко мълчание. Но когато майка й се усмихнеше и я прегърнеше с думите: „Моето скъпо, скъпо, скъпо момиче!“, Мейбъл се преизпълваше с такава топлота. И когато майка й неизбежно се захващаше с това дело или с оправянето на онази несправедливост, Мейбъл заставаше на нейна страна и в ролята на предана дъщеря доказваше колко потребна е подобна дейност. Всички обичат полезните и необходими хора. Не е ли така?
	Единствено Ийви като че ли не гледаше с уважение на майка й. Колко пъти я бе имитирала идеално. „Мейбъл, скъъъпа, как имаш сърце да се оплакваш, че не си вечеряла, когато на угнетените маса тепърва им предстои да дишат свободно!“ „Мейбъл, скъъъпа, кажи ми коя рокля просто крещи: Спасител на бедните и светец на Долен Ийст Сайд?“ И независимо от желанието си да се скара на Ийви и да защити майка си, се виждаше принудена да признае, че обичаше своята стара приятелка именно защото каквото и да ставаше, Ийви неизменно вземаше нейната страна. И все й повтаряше: „Някой ден всички ще знаят името ти.“ А Мейбъл тайно се надяваше Ийви да накара и Джерико да гледа със същите очи на нея.
	Джерико. Чувстваше се неловко от прекалено многото си мисли, посветени на него. Всички тези романтични фантазии! Уж беше благоразумна, но сетеше ли се за това момче, мигом изпадаше в някаква приказка. Той беше толкова умен, трудолюбив и чувствителен, а не някакъв лентяй като Сам Лойд, който обсипваше с ласкателства и обещания всяко момиче, падащо си по такива глупости. Не. Чувствата на Джерико значеха нещо. И тъкмо в това се коренеше предизвикателството, не е ли така? Ако съумееш да накараш момче като Джерико да те обича, това не доказва ли колко си привлекателна?
	Такива мисли вълнуваха Мейбъл, докато крачеше през Юниън Скуеър и раздаваше на работниците брой на Пролетариатът.
	— Кои са вашите водачи? — попита от импровизираната трибуна майка й.
	— Всички ние сме водачите! — отговори й тълпата.
	Мейбъл усети как някой я хвана за лакътя. Обърна се и видя млада жена с дете на ръце, придружена от по-възрастна забрадена жена.
	— Вие сте дъщерята на великата мисис Роуз? — попита на развален английски младата жена.
	Имам си име и то е Мейбъл Роуз.
	— Да, аз съм — отвърна раздразнена тя.
	— Моля, може ли да помогне? Отвели сестра ми от фабриката.
	— Кой я отведе?
	Жената размени нещо на италиански с възрастната — изглежда бабата — и отново се обърна към Мейбъл:
	— Мъжете.
	— Какви мъже? Полицията ли?
	Жената се огледа наоколо, за да се увери, че никой не ги слуша, и изрече тихо:
	— Мъжете, дето се движат като сенки.
	Мейбъл не разбра какво има предвид. Вероятно ставаше въпрос за езиков нюанс, който нямаше точен превод.
	— Защо някой ще отведе сестра ви? Да не би да е организирала нещо във фабриката?
	Жената отново погледна към по-възрастната и кимна.
	— Тя е… profeta — младата търсеше точната дума. — Тя… говори с мъртвите. Тя казва, че те идват.
	Мейбъл се намръщи.
	— Кой идва?
	В края на парка прозвуча писъкът на полицейски свирки и крясъците на тълпата. Сред насъбралите се падна кутия със сълзотворен газ и химическа мъгла обви парка, която изгаряше очите и гърлото. Мейбъл чуваше майка си да призовава към спокойствие, после някой застави микрофона да замълчи. Полицията връхлетя внезапно; хората тичаха и крещяха. Някой бутна Мейбъл, вестниците паднаха на земята и бяха моментално стъпкани и разкъсани. През пелената от газ и надигащата се стена от хора тя не виждаше родителите си. Объркана и задавена от кашлица, си проправи път през хаоса и хукна, но изведнъж се оказа лице в лице с един полицай.
	— Стой! — извика той.
	Паникьосана, побягна по 15-а улица към Ървинг Плейс, а полицаят наду свирка и вдигна тревога. След нея вече тичаха петима полицаи. Устреми се към желязната порта на парка „Грамърси“, ала една силна ръка я дръпна рязко в задния вход на ресторант. Тя започна да крещи, но някой й запуши устата.
	— Не натам, госпожице, защото гъмжи от ченгета — прошепна в ухото й мъжки глас и Мейбъл притихна.
	Само след миг полицията премина с готови за бой палки. От скривалището си видя как те се отказаха да я търсят и тръгнаха назад към Юниън Скуеър.
	— Благодаря ви — за пръв път Мейбъл погледна своя спасител.
	Беше млад — не по-голям от нея.
	Той я дръпна настрани и попита:
	— Вие сте дъщерята на семейство Роуз, нали?
	Дори тук и сега не можа да го избегне и отвърна, сякаш да предотврати всякакви възражения от негова страна:
	— Казвам се Мейбъл.
	— Мейбъл. Мейбъл Роуз. Няма да го забравя.
	Протегна й ръка, стисна и разтърси силно нейната.
	— Е, Мейбъл Роуз. Прибери се невредима вкъщи.
	Някъде наблизо отекна взрив.
	— Тръгвай! Бързо! — подкани я загадъчният й спасител, хукна по тясната уличка, метна се на пожарната стълба и избяга през покривите.


	Мейбъл се добра до „Бенингтън“ и взе асансьора за шестия етаж. Две от лампите в коридора бяха изгорели преди векове и затова в него вечно цареше сумрак и това я изпълваше с особена нервност. Чу шепот в далечния тъмен край и замръзна, защото се изплаши да не би полицията да я е проследила чак дотук.
	Независимо от страховете си, тя все пак тръгна плахо натам. Мис Ади стоеше по нощница пред тесния прозорец. Дългата й посребрена коса беше спусната и сплъстена. Държеше пакет сол и посипваше перваза. Всъщност солта се сипеше от дупка в пакета и падаше и на пътеката на пода.
	— Какво правите, мис Ади?
	— Трябва да ги държа настрана оттук — жената дори не вдигна поглед.
	— Кого да държите настрана?
	— Развиват се чудовищни събития. Предстои да се случи нещо ужасно.
	— Имате предвид убийствата ли? — попита Мейбъл.
	— Вече се започна. Усещам го. Насън видях мъжа с високата шапка и с палтото от врани. Предстои гибелен избор.
	Ръката на мис Ади се понесе във въздуха пред сами лицето й като ранена птица. Имаше вид на объркан човек, който излиза от упойка.
	— Къде е вратата ми? Не мога да я намеря — оплака се тя.
	— Вие сте на шестия етаж, мис Аделайд. Нужен ви е десетият. Хайде, ще ви заведа.
	Мейбъл взе пакета сол от възрастната жена, помогна й да се качи в асансьора и пусна досадната дръжка на вратата.
	— Когато коварните бяха обвинени за лукавството си, сякаш то е някаква игра, и на нашите бесилки увиснаха мъртъвци, мъжът беше там. Когато ония от кореняците американци чокто вървяха към своята погибел по Пътеката на сълзите, мъжът беше там.
	Мейбъл броеше етажите. Искаше й се асансьорът да се движи по-бързо.
	— Казват, че се появил пред Линкълн вечерта преди избухването на войната между щатите. Сякаш се спуснала ръка и изтръгнала сърцето на нацията и реките започнали да кървят, а раните на земята не зараствали.
	Мис Ади изведнъж се обърна и погледна Мейбъл право лицето:
	— Ужасно е онова, което хората са в състояние да си причинят един на друг, нали?
	Мейбъл отвори припряно вратата на асансьора, за да пусне възрастната жена да слезе. Знаеше, че е редно да я заведе досами апартамента й, но беше твърде нервна и наплашена.
	— Натам по коридора вляво, мис Аделайд.
	— Да, благодаря.
	Мис Ади взе пакета от Мейбъл, слезе в тъмния коридор и предупреди:
	— Не сме в безопасност, да знаете. Ни най-малко.
	Ала Мейбъл вече беше затворила асансьорната врата и се спускаше надолу.
	— Ужасно е онова, което хората са в състояние да си причинят един на друг — повтори мис Ади.
	От кабинката на асансьора Мейбъл зърна как босите й крака се отдалечават неуверено, а дантеленият подгъв на нощницата и се носеше след нея, наподобяващ морска пяна.


>	Операция „Джерико“

	Добър вечер, дами и господа, наши верни слушатели, и добре дошли в предаването „Часът на Джерард Уитингтън“, излъчвано с подкрепата на „Марлоу Индъстрис“. Да, „Марлоу Индъстрис“ — вашето утре и днес. От последните нововъведения в авиацията и безопасността до полезните уреди за домакините, „Марлоу Индъстрис“…
	— Все още не разбирам — призна Ийви на фона на монотонното бъбрене на радиото.
	Тя лежеше на канапето с илюстрираната книга в ръце.
	— Нищо от това тук не разбулва загадката на първите четири приношения. Ако Пентаграмният убиец наистина следва ритуалите в тази книга, за да възкреси някакъв антихрист и да доведе до Армагедон, защо започва с петото приношение? Не разбирам.
	— Детектив Малой не дава сведения за убийства, станали, преди да бъде открито тялото на Рута Бадовски — каза Джерико.
	Той седеше на масата с книгите и записките си.
	Уил както винаги крачеше наоколо.
	— Непонятно наистина, но все пак знаем, че ако убиецът действа по указания в книгата ред, както със сигурност изглежда, по силите ни е да осуетим следващия му опит…
	Мйви прочете на висок глас седмото приношение.
	— Какво означава това? Кой е Неверния брат? — изрече замислен Уил.
	Той не спираше да крачи напред-назад между еркера и малката кухня; на Ийви й хрумна, че накрая ще направи пътека по персийския килим.
	— Дали подходът ни е погрешен? Защо да не намерим храма, който той споменава? Така полицията ще отиде там и ще го спре — каза Ийви и щракна с пръсти. — в Музея на изкуството „Метрополитън“ има египетски храм.
	— Не е изключено да означава синагога, особено ако има някаква връзка с Клана — изказа предположение Джерико.
	— А финансовите храмове — фондовата борса или банките! — извика Ийви, все едно се развличаха с игра — като отгатване на думи, но със смъртоносни залози.
	— Добре, много добре — кимна Уил.
	Обсъдиха ситуацията, обмислиха и други възможни значения на споменатия в седмото приношение храм, които Джерико прилежно записа.
	— Ще бия тревога на Терънс, че има вероятност нашият убиец да нанесе удар на всяко от тези места. А сега, Ийви, би ли проверила дали в книгите на Хейл има нещо за религиозната иконография? — изкомандва Уил от еркера, където беше спрял за момент.
	Лампите в Сентръл парк вече горяха. Минаваше осем вечерта. Улисани в работа над книгите, пропуснаха вечерята. Стомахът на Ийви къркореше.
	— Вуйчик, умирам от глад. Хайде да продължим по-късно, а? — помоли тя.
	Уил си погледна часовника, после хвърли поглед към тъмнината вън. Изглеждаше дълбоко изненадан.
	— О, нищо чудно, че умираш от глад. Защо двамата с Джерико не отидете да вечеряте долу? Аз ще си направя сандвич.
	— И аз ще направя същото — заяви Джерико.
	— Но аз ще съм сама — възрази Ийви. — Мисля, Джерико, че и за двама ни ще е добре да излезем за малко оттук.
	— Права е — подкрепи я Уил. — Идете да вечерята долу.
	Джерико затвори неохотно книгите и я последва. Тя спря асансьора на шестия етаж и отвори вратата.
	— Защо спираме тук?
	— Току-що ми хрумна, че Мейбъл може да умира от глад! Тази вечер родителите й са на митинг и тя, милата, е съвсем сама.
	— Сигурно вече е вечеряла.
	— О, не! Познавам моята Мейбъл. Тя е нощна птица. Не хапва до много късно — като парижанка. Няма да отнеме и минута.
	Ийви почука по своя специален начин и Мейбъл отвори рязко и широко вратата. Беше по хавлия и вече говореше задъхано:
	— Надявам се да ми водиш мъжа на мечтите ми… Ох.
	Ийви се окашля:
	— Добър вечер, Мейбъл. Джерико и аз тъкмо отиваме долу да вечеряме, тъй че би ли проявила желание да дойдеш с нас?
	И направи знак с очи, че Джерико е зад нея.
	— Ох. Ох! — изстена Мейбъл и погледна ужасена хавлията си. — Нека само се облека.
	— Здравей, Ийви — извика мистър Роуз от кухненската маса, където твореше нещо на пишещата си машина.
	Ийви му махна за поздрав.
	— Каза, струва ми се, че били на демонстрация — изгледа я намръщено Джерико.
	— Така ли? Явна съм объркала дните. Каква глупачка съм. Мейбси, скъпа, побързай.
	Няколко минути по-късно тримата седяха в уютен ъгъл на голямата столова под полюлей, който — поради грешка в инсталацията — постоянно примигваше. Ийви разказа на Мейбъл подробностите около убийствата и какво са открили благодарение на любезността на доктор Поблоски.
	— Този тип изглежда разиграва странен древен ритуал от изчезнал култ. Неимоверно ужасно! Какво чудовище само!
	— Ето какво става, когато обществото пренебрегва и злоупотребява с децата — каза Мейбъл. — Порастват чудовища.
	— Каква интересна теория! Толкова си умна, Мейбъл! — възкликна Ийви. — Не е ли интелигентна, Джерико?
	Той не вдигна поглед от чинията си с пиле и кнедли. От отсрещната страна на масата Мейбъл оформи с устни настойчивия въпрос Какво правиш?
	Операция „Джерико“, отвърна беззвучно Ийви.
	— Откъде знаеш, че е така? — провокира я Джерико.
	— Какво имаш предвид? — попита Мейбъл.
	— Откъде знаеш, че тъкмо обществото произвежда чудовища?
	— Ами, майка ми казва…
	— Не питам какво мисли майка ти — прекъсна я той. — всеки, които може да чете вестници, знае какво мисли майка ти. Аз питам ти откъде знаеш какво става.
	Мейбъл гонеше с лъжица фидето из супата си. Беше яла преди час и никак не беше гладна.
	— Ами, ходила съм с родителите си в бедните квартали. Виждала съм какво са направили бедността и пълната неосведоменост.
	— Тогава как ще обясниш онези бедни и онеправдани души, които порастват и постигат величие?
	— Винаги има изключения.
	— А ако това изобщо не е истина? Ако съществува зло? Ако винаги е съществувала и ще продължи да съществува битка между добро и зло, винаги и навеки?
	— Искаш да кажеш като Бог и дявола? — тръсна глава Мейбъл. — Не вярвам в такива неща. Атеист съм. Религията е опиум за народа.
	— Карл Маркс — уточни Джерико. — И отново не твое лично мнение. Вярваш ли го, защото наистина вярваш в това, или го вярваш, защото най-напред си го чула от тях?
	— Вярвам в това — отговори Мейбъл. — Дяволът е човешка измишльотина. Избор.
	— Джерико вярва, че сме обречени да повторим съществуването си — Ийви сбърчи вежди, за да покаже колко сериозно възприема теорията. — Ницше.
	— Е, явно не само аз съм повлияна от мнението на други хора — подсмръкна Мейбъл.
	Ийви потуши смеха си с кашлица, погледна бегло приятелката си, направи й знак, като потупа тайничко носа си с пръст, и с престорена тревога извика:
	— О, господи! Изглежда съм си загубила гривната.
	— Не, не си! — изтърси Мейбъл и я срита под масата, но попадна по грешка на Джерико.
	Той изохка и я погледна.
	— Извинявай.
	Очите на Мейбъл се разшириха от ужас. Вторачи се в Ийви с изражение, което говореше: Бързо направи нещо, моля ти се.
	— Знаете ли в какво вярвам аз? Ами в това, че трябва да си поръчаме торта — Ийви даде знак на сервитьора.
	Настъпи дълга тишина. Около масата се чуваше единствено как дъвчат и сърбат. Ийви се опита да поведе разговор с Мейбъл, но се получи неестествено и неловко. Взеха заедно асансьора, ала никой не продумваше и дума; гледаха втренчено стрелката, показващата етажите.
	На нейния етаж Мейбъл направо изскочи и каза „Лека нощ“, без да се обърне, Ийви обаче знаеше, че ще чуе всичко по-късно. Първият етап от Операция „Джерико“ беше сигурен провал.
	Стигнаха своя етаж. На вратата вуйчо Уил бе залепил бележка „Отивам да се видя с Малой. Уф.“ Нямаше съмнение, че я е писал той и никой друг — от кратката и ясна фраза до инициалите. Ийви смачка бележката и затръшна вратата след себе си. После хвърли поглед към Джерико, който се настани удобно с книгата си в креслото на Уил. Тя седна на канапето, изгледа го и каза:
	— Не беше нужно да си толкова груб.
	— Нямам представа за какво говориш — смотолеви Джерико.
	— С Мейбъл! Можеше поне да се помъчиш, да си любезен.
	— Нямам интерес да съм любезен. Това е фалш. Ницше казва…
	— Остави Ницше. Той е мъртъв и, доколкото знам, е умрял от грубост — разгневи се тя. — Тя е много интелигентна, ако искаш да знаеш. Интелигентна колкото теб.
	Джерико благоволи да вдигне поглед от книгата и каза:
	— Тя е изцяло под влияние на родителите си. Мисли с техните мисли. Онова, което каза — че обществото създава чудовища — са думи на майка й.
	— Значи слушаше!
	— Тя има нужда от собствено мнение. Трябва да се научи да мисли сама, а не да повтаря като папагал чужди думи.
	— По начина, по който ти поглъщаш жадно всяка дума на Уил и Ницше ли? — попита Ийви и грабна книгата от ръцете му.
	— Не, не това — Джерико си взе книгата обратно. — Защо всъщност говорим за Мейбъл? Толкова ли е важно за теб?
	— Защото… — започна тя, но не продължи.
	Не можеше току така да му каже. Защото е влюбена до уши в теб. Защото през последните три години получавах от нея писма, пълни с копнеж. Защото всеки път, когато се появяваш в стаята, тя поема дъх и го задържа.
	— Защото ми е приятелка. И никой не е груб с приятелите ми. Схвана ли?
	Джерико въздъхна раздразнен.
	— Отсега нататък по отношение на Мейбъл ще съм еталон за любезност.
	— Благодаря — Ийви се поклони, но той не й обърна внимание.


>	Живот и смърт

	Мемфис откъсна листа от тетрадката си и го смачка отвратен. Опитваше се да работи върху поемата за майка си и нейното палто от тъга, но нищо не излизаше и той се зачуди дали не е обречен да е пропаднал писател, какъвто и лечител беше.
	Вятърът изсвири в есенните листа. Беше април, когато майка му умря, и пъпките на дърветата се превръщаха в цветове, както момичетата се преобразяват свенливо в млади дами. През пролетта нищо не бива да умира. Баща му го събуди. Очите му тънеха в черни сенки.
	— Време е, сине — и той поведе сънения Мемфис през тъмната къща към стаята на майка му, където гореше самотна свещ. Майка му потръпваше под тънко одеяло.
	— Моля те, сине. Трябва да го направиш. Трябва да я задържиш тук.
	Баща му го отведе до леглото. Майка му вече беше само кожа и кости, а изтънялата й коса приличаше на захарен памук. Тялото й не помръдваше. Тя гледаше в тавана и очите й следяха нещо отвъд зрението на Мемфис. Той беше на четиринайсет.
	— Хайде, започвай, синко — подкани го пресекливо баща му. — Моля те.
	Мемфис се боеше. Майка му изглеждаше тъй близо до смъртта, че не виждаше как би я спрял. Беше проявявал желание да я лекува преди, но тя не му позволи и отсече твърдо:
	— Няма да допусна синът ми да носи отговорност за това. Каквото има да става, ще стане — за добро или зло.
	Но Мемфис не искаше майка му да умре. Сложи ръцете си на нея. Очите й се разшириха и тя се опита да поклати глава, да отмахне ръцете му, но беше твърде немощна.
	— Ще ти помогна, мамо.
	Тя разтвори напуканите си устни, за да каже нещо, ала звук не излезе. Мемфис усети как дланите му се затоплят, после потъна, повлечен от неконтролируеми течения. Не ги разбираше. Те обаче отнесоха и двамата в по-голямо и непознато море. Когато, лекувайки, изпадаше в транс, винаги усещаше присъствието на духовете около себе си. Беше спокойно и покровителствено присъствие и той никога не изпитваше страх. Но този път бе различно. Оказа се в натежало от мъгла тъмно гробище. Приближаващите все по-плътно сенки не бяха толкова великодушни. Мършав сив мъж с цилиндър седна на един камък и сви ръце в юмруци.
	— Какво ще ми дадеш за нея, лечителю — попита мъжът и на Мемфис му се стори, че самият вятър е прошепнал въпроса.
	Мъжът кимна към юмруците си и продължи:
	— В единия има живот; в другия — смърт. Избери. Направи избор и можеш да си я върнеш.
	Мемфис пристъпи крачка напред, а пръстът му приближаваше все повече и повече. Ляв или десен?
	Изведнъж видя в гробището майка си — измъчена и слаба.
	— Не можеш да ме върнеш, Мемфис. Никога не се опитвай да върнеш нещо, което си е отишло.
	Мъжът й се усмихна и лъснаха зъбите му като миниатюрни ножове.
	— Изборът е негов!
	Майка му изглеждаше уплашена, но не отстъпи.
	— Той е още момче.
	— Изборът Е НЕГОВ.
	Мемфис се съсредоточи отново върху свитите ръце на мъжа. И потупа дясната. Мъжът разтвори длан и едно току-що родено птиче изцвърча насреща му.
	Майка му поклати глава:
	— О, сине, сине, какво направи?
	Мемфис не помнеше какво стана после. Октавия му разказа, че изпаднал в треска. Баща му го отнесъл в леглото. На другата сутрин се събуди и видя леля си да покрива огледалата. Баща му седеше на своя стол, а мократа му от пот риза се бе залепила за тялото му.
	— Отиде си — прошепна той и Мемфис видя в очите му упрек: Защо не я спаси? Цялата тази дарба и ти не можа да спасиш единствения човек, който имаше значение?
	Това беше тогава, а сега Мемфис избърса гробищната кал от ръцете си, оглади смачкания лист и го пъхна в тетрадката. После стана и тръгна да се прибира вкъщи. Докато минаваше покрай старата къща на хълма, му се стори, че чува нещо. Дали беше…подсвиркване? И възможно ли беше? Да, да, подсвиркване, едва доловимо под воя на вятъра подсвиркване. Или беше самият вятър? Мемфис отвори портата и направи две крачки по разбитата пътека. Запита се колко пъти беше чел истории за духове и си беше казвал: Не тръгвай нагоре по тези стълби! Стой настрана от тази стара къща! Но ето на, стоеше в двора на най-старата и най-изоставената къща, на най-страховитата къща, която бе виждал някога през живота си, и се бореше с изкушението да влезе. Изведнъж обаче осъзна колко е абсурдно да стои пред грохналата къща, чиито прозорци бяха заковани с дъски, и той си тръгна. Сети се за убийствата в града и се зачуди защо точно тук и сега това му мина през ума. Отново чу как из празните стаи на къщата се разнася слабо подсвиркване. Мемфис хукна и остави портата да скърца на ръждясалите си панти.
	Стигна до Харлем и тръгна по Ленокс авеню с чувството, че е извън времето и мястото с излезлите да се забавляват хора наоколо. Скита се, докато не се оказа на отсрещния тротоар пред огромната къща на бизнесдамата и покровителка на изкуствата Алелия Уолкър на 136-а улица. Отпред бяха паркирани няколко скъпи коли, а на вратата стоеше портиер. Светлините горяха и Мемфис знаеше, че вътре се вихри едно от известните й партита, на което присъстват най-големите таланти на Харлем — музиканти, артисти, писатели, учени. Мемфис си представи, че присъства на някое от тези събирания, и чете стиховете си пред елегантна публика. Но разстоянието между тротоара, на който стоеше, и ярко осветения салон изглеждаше непреодолимо и Мемфис се отърси от красивите си мисли. Хрумна му да отиде в „Хотси Тотси“ или „Гробницата на падналия ангел“ и да види какво става там. Някъде непременно имаше парти. Вместо това обаче тръгна към къщи със свежия спомен за майка си в сърцето. Слепият Бил Джонсън седеше пред входа на една кооперация и свиреше тихо на китарата си, въпреки че наоколо нямаше нито един слушател. Мемфис се опита да се промъкне незабелязано покрай него.
	— Кой е там? Кой подминава стария Бил без да каже нищо.
	— Мемфис Кембъл, сър.
	Устата на слепеца се отпусна в усмивка, която оголи зъбите му:
	— Добър вечер, мистър Кембъл. Аз съм страхотно облекчен, че това сте вие, а не идва да ме прибере някой лоу-лоу.
	— Какво е лоу-лоу?
	— Стара дума от речника на потомците на населението в Акадия. Как му викате вие? Демон?
	— Не, сър, никакъв демон. Аз съм.
	Бил сгърчи устни като след глътка долнопробен джин, примесен с плюнка, и заяви:
	— Лоша вечер за разходки. Не го ли усещате с тила си? Зловещата светлина, а? Злите духове те следват като издигащ се от блато газ.
	След преживяното пред къщата горе на хълма и суеверията на слепия Бил Мемфис се почувства нервен и изплашен. Не му се говореше за духове и таласъми.
	— Леля казва, че съм безчувствен като дърво, тъй че ще съм последният човек, усетил духове.
	Бил обърна лице към Мемфис, сякаш го виждаше:
	— Днес при Флойд чух нещо наистина интересно. Чух, че някога си бил лечител.
	— Едно време.
	— Още ли пазиш духа на лечителя? Можеш ли да сложиш тия твои ръце върху стария Бил и да ми върнеш зрението?
	— Нямам повече тази дарба.
	Изведнъж Мемфис се почувства много изморен, прекалено изморен, за да удържа думите в себе си, и те се стовариха върху стареца:
	— Напусна ме, когато майка ми… Тя беше много болна. Сложих ръце на нея…
	Остра болка преряза гърлото му, но той успя да преглътне, и продължи:
	— Умря. Умря точно там, под ръцете ми. И заедно с нея умря и каквато и дарба да имах.
	— Наистина тъжна история, мистър Кембъл — отсъди след известно мълчание слепият Бил.
	Носът на Мемфис потече заедно със сълзите и той бе щастлив, че старият човек не може да го види как плаче.
	Слепият Бил кимна все едно водят поверителен разговор:
	— Но ти не си сторил нищо лошо на майка си, само си се опитал да й облекчиш болката. Слушаш ли ме? Понякога това е благодат.
	Изрече го тихо и Мемфис беше благодарен за добрината му.
	— Искам да ти дам нещо.
	Старецът затършува из джоба си и извади лактов бонбон. После намери опипом ръката на момчето и го притисна към дланта му със сухите си напукани пръсти.
	— Дръж. Пази го, защото някога ще ти потрябва закрилата на Папа Легба.
	— Папа кой?
	— Папа Легба. Той пази портите на Вилокан — царството на духовете. Стои на кръстопътищата и ако си се загубил, знае как да ти помогне да си намериш пътя. Само му остави нещо сладко.
	Леля му Октавия би получила удар, ако чуеше какво говори Бил. Веднъж ги накара да пресекат улицата, за да избегнат магазинче с перденца в червено и черно на дебела стъклена витрина, изпълнена със свещи и светии с африкански лица. Малък надпис рекламираше: ПРЕМАХВАНЕ НА ПРОКЛЯТИЯ И ПРЕЧКИ КЪМ ЩАСТИЕТО.
	— Никога не се приближавайте до вуду — отговори тогава тя на въпроса на Исая защо се отклоняват с няколко пресечки от пътя си, и не престана да реди тихо молитви.
	Мемфис взе нерешително бонбона. Беше някак неестествено тежък.
	— Леля ми казва, че трябва да се молиш само на Исус.
	Слепецът изсумтя и се изхрачи.
	— Ти си мислиш, че богът на белите ще ти помогне? Мислиш, че е на наша страна?
	— Не мисля, че който и да е бог е на наша страна — отвърна Мемфис, готов да получи упрек.
	Вместо това старият човек кимна многозначително, а ъгълчетата на устните му се сбиха в усмивка на горчиво съгласие.
	— Това навярно е най-искреното нещо, което някога сте изричали, мистър Кембъл. Да му се не види, доста по-добро от чара и брилянтина, дето обикновено използвате.
	Той се разсмя с бурен хриптящ смях и започна да се тупа по крака и тогава всичко — и разговорът, и бонбонът, и преживяното там, при къщата на хълма — се стори на Мемфис толкова безумно, че той не се сдържа и също се разсмя неудържимо. И двамата се запревиваха като глупаци.
	— О, леле, леле, леле! — извика слепият Бил, тупайки се по гърдите. — Не стават ли точно така нещата на тоя свят, а? Късметът се обръща в нещастие, нещастието — в късмет. Игра на зарове между този свят и другия — нас, заровете, ни подхвърлят ли, подхвърлят. А сега си вървете вкъщи, мистър Кембъл, и си починете. Че да имате друг шанс за битка в надпреварата. Време за разкаяние бол. Излизайте и се забавлявайте, докато сте още млади.
	— Ще го направя, сър — отвърна Мемфис, защото междувременно се отказа от намерението да се прибере.
	Слепият Бил беше прав — Мемфис беше млад, а млада беше и нощта. Така че той пое към „Хотси Тотси“.
	Бил се заслуша в отдалечаващите се стъпки на момчето. Искаше да му каже колко е щастлив, задето дарбата го е напуснала.
	И какъв късмет е това. И колко благодарен трябва да е, че лоши хора не са разбрали за нея. Бил бръкна в джоба си за дребни, за да си купи нещичко за ядене. Пръстите му напипаха монета от десет и още една от пет цента. Не беше много. Само ако можеше да се откаже от хазарта! Но такава му бе орисията. Не можеше да устои на риск и шанс било на карти, залагания на числа, зарове, бой на петли или конни надбягвания. Но в сънищата си продължаваше да вижда онази къща с облаците и кръстопътя. Още не си го беше изяснил, но и това щеше да стане. Отстрани на пощенската кутия на къщата имаше изписано число. Беше сигурен, че ако успее да го види, числото ще се окаже ключът към голямата печалба. А веднъж сдобил се с парите, щеше да започне да подготвя отмъщението си.


>	Къщата на хълма

	Къщата стоеше на бруления от вятъра хълм като часови на пост. Разпрострелият се бръшлян я бе превзел изцяло отвън. Прозорците бяха затворени и заковани. Резбованите врати от черешово дърво кафенееха мрачно. Ако някой можеше да я огледа отвътре, щеше да забележи, че пред вратите висят паяжини, по-плътни от завеси, а паяци завличат жертвите си в процепите. На места изкривилите се дъски на пода образуваха високи дъги.
	На времето си къщата била великолепна. Там се провеждали тържества и танци. В неделните дни покрай нея минавали карети и хората се възхищавали на внушителното й присъствие, символ на всичко здраво, добро и надеждно, свързано с тази страна. Къщата била осъществена мечта. Джейкъб Ноулс, собственикът, я бил построил, благодарение на натрупаното си богатство от стомана, същата тази стомана, използвана за изграждането на града. Той и съпругата му имали едно-единствено оцеляло дете, дъщеря на име Ида — най-голямата им радост. Ида била дребна и предразположена към настинки, затова грижовните родители задоволявали всяка нейна прищявка — уроци по пиано, езда на пони и малък шпаньол, наречен Честър. Когато Ида си играела на чаено парти на моравата, прислужници стоели наблизо, за да наливат чай на куклите. Ида често си представяла, че е арабска принцеса, тръгнала да обикаля владенията си. Изкачвала стълбите до най-горната стая — мансарда с малка тераса. През 1863 година тя наблюдавала оттам дима на яростните размирици в града и си представяла, че вижда бърлогите на далечни дракони, а не надигналото се недоволство на една класова и расова война, прерастваща в брутално насилие на тълпите. Докато се разразявала Гражданската война, Ида станала млада жена. Мечтаела да се омъжи за красив офицер и двамата да станат следващите господари на голямата къща. Месеци след края на войната военни заедно със самия генерал Грант дошли на парти в къщата. На моравата имало фойерверки, а звуците на валса се носели отвред. Ала поради настинка Ида лежала с компрес от горчица на гърдите и ридаела от сполетялата я беда, въпреки че майка й я погалила по бузата и я успокоила да не се тревожи, защото щели да организират друг бал и на него щял да й кавалерства млад мъж, а и освен това те все още не искали единственото им дете, тяхната любима Ида, да ги напусне.
	Майка й обаче си отишла. Година след бала мисис Ноулс се разболяла от дизентерия и седмица по-късно я погребали. На следващата година Джейкъб Ноулс неочаквано получил кръвоизлив на мозъка и на двайсетгодишната Ида се паднала участта да се грижи за имението. Да управляваш домакинство е съвсем различно от това да си играеш на принцеса и независимо от съветите на един далечен братовчед да харчи благоразумно, Ида не се вслушала в думите му. Разбита от мъка поради загубата на родителите си, тя потърсила утеха в новия спиритуализъм и отворила къщата за теософи, гадатели на карти и медиуми. Най-способната от тях, богата вдовица на име Мери Уайт, имала необичайната способност да свързва Ида с близките й в отвъдното. Нямало потропване по масата, нямало евтини трикове от рода на левитации и прочие, каквито повечето медиуми прилагали. Не, Мери Уайт притежавала истински талант и топло отношение към момичето. Двете толкова се сближили, че Ида й викала „сестро“. В къщата отново закипяла дейност и тя се превърнала в място за духовни срещи, гадаене на карти, сеанси и всевъзможни езотерични и окултни събирания. Ида вярвала, че е само въпрос на време къщата да си възвърне предишната слава. Мери я уверявала, че духовете го твърдят.
	Мери имала спътник в тези свои начинания — мистър Хобс, изключително обаятелен мъж с пронизителни очи. Тя се кълняла, че той е пророк. Свят човек. Вярно, Хобс прекарвал часове наред над книги в библиотеката, а по време на сеансите изпадал в необикновен транс и изричал непонятни за Ида думи, ала според Мери това само доказвало връзката му със света на духовете.
	Само че разходите били огромни — медиумите стрували скъпо — и богатството на Ноулс бързо се стопило. Ида щяла да бъде ужасно унизена, ако дълговете й станели обществено достояние. И тъкмо Мери й предложила да спаси репутацията й, като купила къщата, а Ида останала да живее в нея все едно е пансион. Мери се съгласила да се настани в любимата си стая — мансардата с изглед към града, и й казала да не се притеснява, защото тя щяла се погрижи за данъците, а мистър Хобс ще се заеме с тежката работа да върне отново красотата на силно занемарената къща.
	И го направил. Какъв трясък само! Около седмица работила бригада, но мистър Хобс я отпратил, за да наеме друга, която също отпратил след пет-шест дни. Накрая започнал сам да работи в старата изба, където направил килер за консерви и припаси — или поне така обяснил, защото не пускали Ида долу. „Твърде опасно е“, казал й той с усмивка, която не стигнала до очите му. (Очите му, тези негови студени и хипнотизиращи очи.) „Не бих искал да намериш смъртта си долу.“ В къщата направили и други странни промени. Водещи наникъде врати. Розетки на стените около дупки, бълващи особен дим, полезен за белите дробове и необходим за по-възвисена духовна практика според твърденията на Хобс. Дълъг улей за прането — той пък, както я уверявала мисис Уайт, щял да облекчи работата на клетата перачка. Останали само трима прислужници — перачка, камериерка и прислужник, служещ и за шофьор. Изобщо, позорно положение. Ида се надявала никой да не знае докъде са стигнали нещата. Но когато Мери с усмивка й съобщавала за посещението на призрачната форма на баща й, който, за да си го спомнят, държал розмарин — сигурен знак, че бди над всички тях — Ида се изпълвала с благодарност за тази малка утеха. За да облекчи нервното й състояние, Мери й предлагала от сладкото си вино. Понякога от него Ида сънувала особени сънища за огън и разруха и призрачни образи на мъже и жени със строги лица.
	Нещата тръгнали да се развиват зле. Странни сбирки се провеждали до късно през нощта. Веднъж-два пъти месечно Ида чувала долу музика и монотонно пеене. Хора идвали и си отивали.
	— Какво правите на тези събирания? — попитала тревожно веднъж на вечеря Ида.
	Тя само ровела из чинията си, защото печеното говеждо било твърде сурово и кърваво за вкуса й.
	— Защо и ти не участваш, скъпа? — предложила мисис Уайт.
	— Вавилон, този велик град, е сринат. Време е за пречистване. Прераждане. Не сте ли съгласна, мис Ноулс? — попитал усмихнат Хобс.
	Очите му били толкова сини, че Ида се почувствала озлочестена. Запитала се какво ли би било да танцува с този човек. Да усети целувката му. Прегръдките му. И на мига, в който си го помислила, изпитала погнуса.
	— Със сигурност не разбирам какво имате предвид — казала тя.
	Ръцете й треперели. Кръвта от печеното образувала малка гадна локвичка в чинията й.
	— Аз… не… не се чувствам добре. Моля да ме извините. Ще отида да си легна.
	През нощта чула странни звуци, идващи от вътрешността на къщата — най-ужасните животински звуци и шептене. Твърде уплашена, за да излезе от стаята си, тя лежала будна и треперела под завивките чак до сутринта.
	В шкаф в някогашната гостна мистър Хобс държал дебела книга с кожена подвързия. Наподобявала Библията. Веднъж Ида пожелала да я вземе и открила, че шкафът е заключен. Нейният собствен шкаф в собствената й къща бил недостъпен за нея! Трепереща от гняв, тя се възправила пред мисис Уайт (защото вече не изпитвала към нея сестринска привързаност и не я наричала „Мери“):
	— Няма да го допусна, мисис Уайт, няма да го допусна.
	— Това вече не е твой дом, скъпа — усмивката на мисис Уайт била жестока.
	Един вторник Ида открила купчина окървавени парцали и мистър Хобс я уверил по най-деликатния възможен начин, че са на перачката и са резултат от месечното й проклятие. (Бедното момиче! В каква неловка ситуация изпадна. Ние, разбира се, й предложихме чисти дрехи и я изпратихме вкъщи да си почине. Клетото, клетото, клетото същество. Опасявам се, че е твърде сломена от срам, за да се върне.) Ида написала отчаяно писмо на братовчед си в Бостън. Той изпратил властите, но когато те се явили, тя се намирала в невъобразимо вцепенение, дало основание на мисис Уайт да ги уведоми, че Ида не е никак добре, но за нея се грижат. Добавила също опасенията си колко застрашително за здравето на младата жена би било дори само усилието да слезе по стълбите и да отговори на въпросите им. Властите се оттеглили, мънкайки извинения.
	Последната останала прислужничка, Емили, напуснала през дълбока нощ, без дори да се сбогува. Нещо повече — не се отбила да си вземе заплатата.
	На Ида й дошло до гуша. Престанала да пие от виното. Макар и отслабнало, тялото й било достатъчно силно, за да й позволи да слезе по стълбите, защото тя възнамерявала да разбере какво става в собствения й дом. Да, нейният дом. Дом, построен от баща й за тяхното семейство! Тя била Ноулс, а не като тези парвенюта с техните пари и претенции; тези шарлатани като мисис Уайт, дошла за сеанс в къщата на бедна душа с повече пари, отколкото разум. Ами мистър Хобс с неговите студени очи и арогантност, лъжи и потайности? Злонамерен човек! Ида трябвало да разбере какво става в дома й и щяла да започне огледа от забранения зимник.
	Тръгнала по дългата тясна стълба надолу към неголямото влажно пространство. Миришело на пръст и още нещо. Ида си запушила устата и огледала бързо наоколо с надежда да открие нещо, подходящо за пред властите, та да изхвърли онези ужасни хора от дома си. После щяла да намери свестен наемател или дори — как само се осмелявала да си го помисли — съпруг. Рицар, благородник, който да сподели живота й. Двамата отново щели да направят къщата великолепна. Да устройват приеми за благоприлични хора, влиятелни и с положение. Къщата щяла да властва отново.
	Ръката й, стиснала дръжката на фенера, потреперила. Светлината проблеснала по стените и ъглите. Ида била дошла да разбере и сега знаела. Знаела без никакво съмнение, че стои пред ужасно зло. Не се разнесъл писък, когато свещта потрепнала, шепотите започнали. А когато, притисната до стената, Ида успяла да изпищи, свещта загаснала и тя потънала в мрак.


>	„Хотси Тотси“

	Беше убийствено скучен ден. Дъждът задържа Ийви в музея и за развлечение тя започна да пренарежда книгите на един рафт по разбираем само за нея принцип за класификация. Опасяваше се да не си загуби разсъдъка от шума на дъжда и обзелата я досада, но се развесели при мисълта, че ако този следобед оцелее, ще се радва на вечер с приятели навън, обещаваща да бъде много вълнуваща. И ето че вечерта настъпи. Ийви се изкъпа, напарфюмира и мина през всички тоалети в гардероба си, докато не се спря на сребриста рокля с мъниста, която блещукаше по тялото й като дъжд. Сложи си дълъг наниз от перли, увит два пъти около врата, и сиви сатени обувки „Мери Джейн“ на токове и с кръгли кристални катарами. Избра тъмночервено червило, очерта си очите с черен молив и завърши всичко с черно кадифено палто с кожена яка. Мушна в плетената си чантичка двайсет долара от топящите й се резерви, пръсна си парфюм с пулверизатора и се появи леко и ефирно в дневната. Джерико седеше на кухненската маса и оцветяваше фигурки за модел на бойна сцена. Вуйчо Уил пък седеше на разхвърляното си бюро до еркерния прозорец, затрупано с бумаги и книги.
	Щом я чу да влиза, той вдигна за секунда глава, огледа я и се върна към работата си, но отбеляза:
	— Доста си издокарана.
	Ийви започна да си слага дългите ръкавици без пръсти и обясни:
	— Отивам на танци с Тета и Хенри в най-прекрасния нощен клуб.
	— Но не тази вечер, опасявам се — подхвърли Уил.
	— Но, вуйчо, Тета ме чака и ако не отида, ще е истинско оскърбление. Вече никога няма да ме помоли за нещо.
	— Ако не си чула новината, знай, че по улиците на Манхатън броди брутален убиец.
	— Но, вуйчо…
	— Съжалявам, Ийви. Просто не е безопасно. Ще има и друг път. Атена ще разбере, сигурен съм.
	— Казва се Тета. И не, няма да разбере.
	Предусети опасността сълзите й да рукнат всеки миг. Прекара векове да си гримира очите, затова примигна, за да избегне риска да се размажат.
	— Моля те, вуйчо.
	— Съжалявам, но решението ми е окончателно — отсече Уил и сведе глава над книгата си — присъда, делото е приключено.
	По радиото говорителят превъзнасяше достойнствата на денталната система „Паркър“: Защото здравето на вашите зъби е твърде важно, за да бъде оставено на случайността.
	Джерико се окашля и предложи:
	— Ако искаш, да поиграем на карти. Или да послушаме радио. От девет часа започва ново шоу.
	— Чудесно — изрече горчиво Ийви и влетя побесняла в стаята си.
	Затръшна силно вратата след себе си и се хвърли на кревата.
	Диадемата с фалшиви перли се смъкна до веждите й и се наложи да я бутне нагоре. Защо точно тази вечер Уил бе избрал да се държи като… като родител? Не можеха да живеят в страх зад стените на „Бенингтън“ и да не смеят да отидат и на крачка по-далеч от музея. Ийви се обърна по гръб и се загледа в света през прозореца от другата страна на пожарната стълба.
	Пожарната стълба.
	Седна в кревата, изтри с пръсти леко размазаните си очи и отново си сложи ръкавиците. Открехна съвсем малко вратата и обяви:
	— Оттеглям се за нощен покой.
	После много внимателно отвори прозореца и се качи на стълбата. Ако за краткия си живот бе научила една истина, то тя беше, че е по-лесно да молиш за прошка, отколкото за разрешение. Не се канеше да моли нито за едното, нито за другото.
	Няколко етажа по-надолу Мейбъл изпищя, когато Ийви влезе в стаята й през прозореца и каза:
	— По-тихо. Това съм само аз.
	— Помислих си да не би Пентаграмният убиец да идва да ми пререже гърлото.
	— Ти и вуйчо ми. Съжалявам, задето те разочаровах. — Ийви си оправи роклята.
	— Мейбъл, скъпа, какво става? — попита мисис Роуз от другата страна на вратата.
	— Нищо, мамо! Привидя ми се паяк, но се оказа, че греша — извика в отговор Мейбъл и прошепна на Ийви: — Срещата ни не беше ли горе?
	— Промяна на плана. Вуйчо ми забрани да излизам. Кълна ти се, че се държи като родител!
	После огледа критично семплата рокля от бяла органза на приятелката си.
	— Господи, да не си си загубила ума, бухтичке?
	— Какво не й е наред?
	— Имаш нужда от червило.
	— Нямам нужда от червило.
	Ийви сви рамене.
	— Прави, както си знаеш. Не мога да водя две битки тази вечер.
	Двете тръгнаха на пръсти към вратата. Съпрузите Роуз провеждаха в дома си поредно политическо събрание — нещо, свързано с апелацията на Сако и ванцети, анархистите. Мисис Роуз извика:
	— Здравей, Еванджелин.
	— Здравейте, госпожо.
	— Много мило от страна на вуйчо ти, че ще ви заведе на поетическо четене. Важно е да се грижите за образованието си, вместо да си пилеете времето в буржоазни и неморални развлечения от рода на танци по нощни клубове.
	Ийви извъртя очи към Мейбъл, като едва се сдържаше да не се засмее.
	— Трябва да тръгваме, мамо. Не бихме искали да закъснеем за четенето — Мейбъл повлече Ийви навън.
	— Виж ти, излиза, че не само аз се измъквам тази вечер — заяви Ийви и двете хукнаха към асансьора.
	— Така изглежда — ухили се Мейбъл.


	— И после му казах: Удоволствието е изцяло твое. Точно така го формулирах. Последната дума беше моя — описа Ийви случилото се при първото идване на Сам Дойд в музея.
	— Със сигурност си го казала — засмя се Тета. — Не бива да позволяваш на този тип Сам да ти влиза под кожата.
	— Да съм споменавала, че ми е влязъл под кожата?
	— Не. Явно си му дала да разбере, Ивъл — намеси се Тета и Хенри се засмя.
	Четиримата бяха взели такси до Харлем, което Тета любезно плати и сега вървяха към нощния клуб „Хотси Тотси“ — водеше се за най-новата мода.
	— Свърши. Край. Нехранимайкото си намери майстора — Ийви махна с ръка за ефект.
	— Добре, защото пристигнахме и тук паролата определено не е нито Сам, нито Лойд.
	Хенри почука бързо и ритмично — бум-да-бум-бум — и след миг мъж в бял смокинг и папийонка открехна вратата и каза:
	— Добър вечер. Това е частна територия.
	— Ние сме хора на султана на Сиам — обясни Хенри.
	— Кое е любимото цвете на султана?
	— Еделвайсът със сигурност е прекрасен.
	Миг след това вратата се отвори широко.
	— Вървете все направо.
	Мъжът в смокинга ги преведе през шумна кухня, изпълнена с гореща пара, и надолу по спираловидна стълба към подземен тунел.
	— Връзката със съседната сграда — пошушна Хенри на Ийви и Мейбъл. — Така, ако полицията нападне внезапно клуба, повечето от пиенето остава скрито някъде.
	Мъжът в смокинга отвори друга врата и ги въведе в помещение, обзаведено като султански дворец. Гигантски папрати се извисяваха над златните краища на огромни делви. Панели, обвити в бледожълта коприна, покриваха тавана, а стените бяха боядисани в тъмночервено. Върху маси, застлани с бяла дамаска, просветваха малки кехлибарени фенери. Оркестърът на сцената свиреше джазово парче, няколко девойки танцуваха на дансинга, а мъжете им подвикваха: „Давай, давай, давай!“ и „По-страстно!“ Богати посетители с чаша в ръка присядаха от маса на маса и привикваха с небрежен жест някое от момичетата, предлагащи цигари на сребърни подноси — „Лъки страйк“, „Кемъл“, „Честърфийлд“ и „Олд голдс“. Огромна реклама обещаваше специално парти за наблюдаване на Соломоновата комета и Ийви се опита да не мисли за по-зловещото й значение в съзнанието на луд убиец.
	— Върхът е — възкликна тя, изпълнена с възторг от всичко наоколо.
	Това бе чакала толкова дълго. Никъде другаде освен в Манхатън нямаше подобни клубове.
	— А оркестърът е черешката на тортата.
	— Те са най-добрите — кимна Хенри. — веднъж ги слушах в „Котън клъб“. Но не обичам да ходя там, защото имат цветна преграда — каза той и като видя недоумението на Ийви, поясни: — В „Котън клъб“ няма проблем оркестърът да свири за белите, но не разрешават на музикантите да сядат по масите, да си поръчват пиене и да се смесват с другите посетители. Това място го държи Папа Чарлс Кинг, а той сервира на всички.
	В ъгъла бяла жена разговаряше с чернокож. В Охайо това никога не би могло да се случи и Ийви се зачуди какво биха казали родителите й. Несъмнено нямаше да е похвално.
	Тета побутна Хенри с лакът.
	— Ето го Джими Д’Анджело. Иди си поговори мило с него и го придумай да ти даде да свириш.
	Хенри се извини и тръгна бавно към маса до сцената, където седеше мъж с цилиндър и монокъл и пушеше пура, а на рамото на смокинга му беше кацнал яркозелен папагал.
	— Хенри е голям талант, но Фло — мистър Зигфелд — не го разбира — въздъхна Тета. — Хенри продаде няколко песни на „Тин Пан Али“ — достатъчно, за да има известна свобода на действие, но нищо повече. Нелоши мелодии, никой обаче не взема хубавите му песни. Горкото момче.
	— Иска ми се да ги чуя — обади се Мейбъл.
	— Надявам се да стане. Момчето просто има нужда от удачен пробив.
	Наметката на Тета висеше на едното й рамо.
	— Време е за шоу, куклички. Огледайте се наоколо така, сякаш сте прекалено добри за това бунище. Просто ме следвайте.
	Тета тръгна бавно покрай масите, без да благоволи да погледне никого. Докато следваха съдържателя между препълнените маси, след тях се обръщаха глави. Изглеждаха прелъстителни в тоалетите си по последна мода и привличаха възхитени погледи. Няколко души разпознаха Тета от „Фолис“.
	— Сигурно е велико да си известна — констатира Ийви.
	Тета сви рамене.
	— Мислят си, че ме познават, но грешат.
	Съдържателят ги настани на ъглова маса и им подаде менюта, отпечатани върху плътна кремава хартия. Очите на Мейбъл се разшириха.
	— Не мога да повярвам на тези цени!
	— Повярвай — отсече Тета. — Поръчай си нещо, което наистина ти харесва, защото цяла нощ ще го ближеш.
	— Майка ми би откачила от това разточителство.
	— Майка ти не е тук.
	— Благодарности на небесата за което — измърмори Ийви.
	Появи се келнер с бутилка шампанско и сребърна кофа с лед.
	— Съжалявам, човече, но не сме поръчвали пенливо — осведоми го Тета.
	— За дамите. От господин, който умее да цени жените — обясни келнерът.
	— Кой е? — попита Ийви и изпъна врат.
	— Мистър Самсън на маса петнайсет — келнерът посочи с деликатно кимване мъжа.
	— О, господи — възкликна Тета.
	— Какво?
	Ийви не виждаше добре в полумрака.
	— Виж онзи тип насреща. Но по-дискретно.
	Момичетата занадничаха над разтворените пред очите им менюта. През четири маси от тях седеше набит мъж с големи мустаци и самодоволен вид на успял на Уолстрийт човек.
	— Онзи, дето гледа като морж без зоологическа градина ли? — попита Ийви.
	— Същият. Един от онези глупаци, които искат да се чувстват млади и интересни. Сигурно има жена и три дечурлига в Бедфорд и очаква да му осигурим чудно прекарване. О, гледа към нас. Усмивка, момичета.
	Ийви оголи зъби, а мъжът вдигна чашата си. Трите на свой ред вдигнаха своите. Мъжът им изпрати въздушна целувка и им махна да отидат на неговата маса.
	— Сега какво? — попита Ийви, без да сваля усмивката от лицето си.
	— Сега вече е време за шоуто.
	Тета пресуши шампанското в чашата си и се оригна толкова силно, че хората наоколо я изгледаха с отвращение.
	— Няма нищо по-добро за вътрешностите на момиче от чаша пиячка — обясни тя високо и се потупа по корема.
	Чашата на мъжа отсреща увисна във въздуха и той веднага изби поглед настрани.
	— Скандализиран е — изхили се Ийви.
	— Сега може да се прибере при жена си в Бедфорд, а ние — да се насладим на спокойствие на гроздовия сок.
	— Как си станала толкова нахакана? — попита Ийви.
	— Тежък житейски опит — отвърна Тета.
	Двете вдигнаха чаши и отпиха от шампанското на онзи мъж.
	Мейбъл направи знак на келнера и когато той дойде, попита:
	— Може ли Джин Физ без джин?
	— Какъв е смисълът тогава, мис? — озадачи се келнерът.
	— Утре сутринта — обясни Мейбъл.
	— Щом казвате, мис.
	— Я да видим как се справя там Хенри? — Тета проточи шия да го види.
	През няколко маси Хенри се беше изтегнал с израз на красива отегчена елегантност на един стол и слушаше мъжа с папагала.
	— Всъщност той не ти е брат, нали? — попита Ийви.
	Тета се засмя.
	— Значи си разбрала. Хората ще приказват.
	На Ийви й потрябва известно време, докато разбере, че тя се шегува, независимо от подчертано сериозния тон.
	— Как се срещнахте?
	— На улицата. Умирах от глад и той ми даде част от сандвича си. Истинско съкровище е.
	— Ако нямаш нищо против въпроса ми, защо вие двамата не сте се…
	Teта присви очи и издуха облак дим от цигарата. На Ийви и се стори, че премисля отговора.
	— Просто не сме един за друг. Може да не ми е роден брат, но го чувствам като такъв. Бих направила всичко за него.
	Хенри тръгна бавно към тях и Тета се сви, за да му направи място до себе си.
	— Какво пропуснах? — попита той. — Ей, откъде дойде това шампанско?
	— От самотен морж — изкикоти се Ийви.
	Вече усещаше леко замайване по-скоро от възбудата и оптимизма, отколкото от шампанското. Харесваше Тета и Хенри. Бяха толкова изискани, а не като ония там, в родния й град. Надяваше се те също да я харесват.
	— Идваш тъкмо навреме. Канехме се да вдигнем тост — каза Тета.
	Хенри вдигна чаша и попита:
	— За какво?
	— За нас. За бъдещето — отвърна Тета.
	— За бъдещето — повториха като ехо Хенри, Ийви и Мейбъл.
	Оркестърът премина плавно към горещо чувствено парче и Ийви сложи глава на рамото на Тета:
	— Нямаш ли усещането, че тази нощ може да се случи нещо?
	— Това е Манхатън. Тук може да се случи всичко и по всяко време.
	— Ами ако точно тази вечер срещнеш мъжа на мечтите си?
	Тета издуха поредна струйка цигарен дим:
	— Не ме интересува. Любовта е пълна бъркотия, детето ми. Оставям на другите момичета да пулят очи като луни и да хлътват до уши. Аз ли? Аз имам планове.
	— Какви планове? — поинтересува се Мейбъл.
	Келнерът й бе донесъл пастет върху препечена филийка и тя ядеше с удоволствие.
	— Кино. Това е бъдещето. Чух, че започват да правят говорещи филми.
	Ийви се разсмя.
	— Говорещи филми ли? Какъв ужас!
	— Ще бъде прекрасно. Когато ми изтече договорът, с Хенри заминаваме за Калифорния. Нали, Хенри?
	— Както кажеш, красавице.
	— Разбрах, че там имало лимонови дървета. Береш си лимони направо от дървото и си правиш лимонада. Ще си купим къща с лимоново дърво в градината отзад. Може да си вземем и куче. Винаги съм искала куче.
	На Ийви и се прииска да прихне, но Тета изглеждаше толкова сериозна, дори малко тъжна, и тя потуши смеха с голяма глътка шампанско.
	— Звучи прекрасно — заяви тя и двете с Тета се чукнаха. — За лимонените дървета и кучетата!
	— Лимонови дървета и кучета — изрекоха в един глас Тета и Хенри и се разсмяха.
	— Лимонови дървета и кучета — присъедини се с пълна уста и Мейбъл.
	Ийви се приведе, сложи брадичка на дланта си и попита:
	— А ти, Хенри?
	— Аз ли? Ще пиша песни за киното. Истински песни. А не онези лигави глупости, които Фло Зигфелд обича — изрече провлачено той.
	— За истинските песни! — вдигна тост Ийви. — Ти, Мейбси?
	— Аз ще помагам на бедните. Но преди това ще изям и последната троха от тази вкуснотия — заяви Мейбъл. — Божествено е.
	Тета вдигна глава:
	— А ти, Ивъл?
	Ийви плъзна чашата си по масата. Какво да каже? Ще престана да сънувам кошмари за мъртвия си брат. Ще принудя миналото да спре да ме преследва, по-отмъстително от привидение. Ще намеря своето място на този свят и ще покажа на всички от какво съм направена. Усещаше го от мига, когато слезе от влака на гара Пенсилвания — чувството, че принадлежи на това място, че Манхатън е истинският й дом.
	— Сигурно звучи глупаво…
	Хенри се засмя високо и театрално, свивайки рамене:
	— Просто исках да приключим с тостовете, миличка.
	Ийви се ухили. О, толкова много ги харесваше — и двамата!
	— Откакто съм тук, имам налудничавото усещане за съдба — което е писано да се случи, която се предполага, че ще стана, просто ме чакат съвсем наблизо, зад ъгъла. Искам да съм готова и да ги посрещна мълниеносно.
	— Истински се надявам да не е убийствен полет надолу с главата — пошегува се Мейбъл.
	— За невидимите хубави неща — пожела Тета.
	— За съдбата на Ийви — извика Хенри.
	Тримата се чукнаха и чашите им иззвънтяха приятно, Ийви остави своята да застине във въздуха и възкликна:
	— Не е за вярване. Какво нахалство!
	— Какво те мъчи? — попита Тета.
	Ийви тупна чашата си на масата и разплиска малко шампанско:
	— Тета, вземи ми чантичката. Вътре има двайсет долара. Може да ти потрябват, за да ми платиш гаранцията.
	— За последен път питам: какво става?
	— Сам Лойд — изсъска Ийви и се устреми към него.
	Той стоеше облегнат на мраморна колона и разговаряше с блондинка, така начервена, че горната й устна наподобяваше лъка на Купидон.
	Ийви се вмъкна между тях с думите:
	— Извинете, госпожице.
	— Ей — възрази момичето, но Ийви не помръдна и попита Сам:
	— Какво правиш тук?
	— Какво правя тук ли? Постоянно съм тук. А ти какво правиш тук?
	— Коя е тая — майка ти ли? — попита блондинката толкова високо, че гласът й би счупил чаша.
	Ийви се извърна към нея:
	— Аз съм от Съвета по здравеопазване. Чували ли сте за Тифозната Мери? Количеството вируси на коремен тиф позволяват на този тип да си направи собствена колония.
	Очите на момичето се разшириха от ужас и тя извика.
	— Господи, боже мой!
	— Вие го казахте. Навярно за по-сигурно ще поискате да изгорите тая своя роклица на себе си. Всъщност най-вероятно ще ви се прище да я изгорите по принцип.
	— Ъ-ъ?
	Ийви повдигна вежда и отбеляза:
	— Ами тя е очарователна, Сам.
	Обърна се към блондинката, приведе се и й пошепна:
	— Виждаш ли ей там оня тип с мустаците? — и посочи мъжа-морж. — Нямаш представа колко е богат: даже и да си купи „Уулуърт“, пак ще му останат пари за вечеря с говежди стек. Защо не отидеш и не го накараш да те черпи едно?
	— Сериозно ли говориш?
	— И още как. Голяма клечка е. Повярвай ми.
	Момичето се засмя.
	— Мерси за ценната информация, сладурано.
	— Ние, жените, трябва да се подкрепяме.
	— А няма ли да имаш проблем с този… тифозния? — попита разтревожена блондинката.
	— Всичко е наред — Ийви погледна Сам. — Имунизирана съм от това неговото.
	Сам проследи с поглед съблазнителната блондинка, отправила се към моржа, и попита:
	— Някой някога да ти е казвал, сестро, че не знаеш кога точно да се появиш?
	— Откъде взе този смокинг? Изглежда скъп.
	Сам се ухили.
	— От облегалката на един стол.
	— Откраднал си го?
	— Нека просто кажем, че го взех назаем за времето на моя престой.
	— Трябва да уведомя вуйчо Уил.
	— Моля. Тогава, разбира се, ще ти се наложи да обясниш какво си правила в единайсет и половина вечерта в бар с контрабанден алкохол в Харлем.
	Ийви отвори уста, за да го наругае, но точно тогава пред микрофона застана конферансие в смокинг, бяла и толкова силно колосана риза, че изглеждаше непробиваема за куршуми, и обяви:
	— А сега „Хотси Тотси“ представя известните момичета на „Хотси Тотси“, които ще изпълнят онзи забранен танц блек ботъм!
	Оркестърът започна бързо джазово парче. Красиви млади танцьорки се изсипаха с високи викове на сцената. Разлюляха бедра и обутите им в сребърни обувки крака се понесоха в бърз и неумолим ритъм; при всяко движение мънистата по скандално оскъдните им костюми се поклащаха и тресяха. Ийви беше сигурна, че майка й щеше да определи като ужасяваща подобна демонстрация — пример за моралния упадък на младото поколение. Танцът беше сладострастен, дързък и вълнуващ и на Ийви й се искаше дълго да не свършва.
	Пианистът извика на момичетата и приплъзвайки крака, те тръгнаха с бедрата напред към ръба на сцената. В следващия момент посетителите се изсипаха на дансинга под сцената и се впуснаха в танца и в нощта.
	Тета седеше сама на масата зад непрогледен облак от цигарен дим, наблюдаваше Хенри, който бе започнал разговор с красив келнер на име Били, и се питаше дали тази нощ „брат“ й ще се прибере. Наблюдаваше с какво огромно удоволствие разглезени дебютантки се забавляват в лъскавата част на града да слушат джаз в забранени клубове само за да тормозят майките си. Наблюдаваше как барманите пълнят чашите, но не изпускат изпод око вратите. Наблюдаваше как самотни сърца се занасят с мъже, които открито се занасят с други привлекателни жени. Наблюдаваше избухналия между една двойка скандал, а сега и двамата седяха и мълчаха неловко. Наблюдаваше усмихващите се пред всяка маса продавачки на цигари, възхваляващи, според това коя компания им плаща малко повече, здравословните предимства на „Лъки Страйк“ или „Честърфийлд“. Наблюдаваше танцьорките на сцената и се чудеше на колко ли години са започнали. Дали от четиригодишни са ги влачили по баровете от град на град? Дали са лежали будни в спален чувал на пода на долнопробен мотел, а на другата сутрин, полумъртви от умора, са правили задължителните обиколки из агенциите за наемане на артисти? Дали някоя от тях е дръзнала да избяга посред нощ от малък град? Дали са сменили имената и външния си вид и са станали други хора, хора, които не могат да бъдат открити? Дали някоя от тях притежава сила, толкова страховита, че се налага да бъде скрита дълбоко и под ключ?
	Симпатичен младеж със значка на ревера застана пред Тета и й препречи гледката.
	— Възразявате ли да седна при вас? — попита той.
	— Съжалявам, скъпи, тъкмо ставах да си вървя.
	Тя си грабна наметката и чантичката на Ийви и тръгна да търси дамската тоалетна.


	Мемфис беше приключил обиколките си за вечерта. Пътем през кухнята на „Хотси Тотси“ пъхна в джоба си няколко бисквити за Исая и отиде да види какво става в клуба. Подмина пияно момиче с провиснали от танцуването букли.
	— О, скъпи, ще ми донесеш ли палтото? — подвикна му тя и му пъхна в ръката монета от двайсет и пет цента.
	— Имам ли вид на човек, който работи за теб? Вземи си сама палтото.
	Мемфис й хвърли парите и те паднаха в краката й.
	— Ами аз никога…
	— И никога няма да го направиш — измърмори той.
	Встрани от коридора двойките отиваха в салон с фотьойли и персийски килими да се натискат или да пушат. Мемфис подмина една и се настани на любимото си място да си чете.
	— Пречим ли ти? — попита мъжът.
	— Малко, но ще го преживея — изстреля в отговор Мемфис с най-широката си усмивка и отвори книгата.
	Мъжът изруга тихо и го нарече с име, което не му хареса.
	Мемфис не помръдна и след малко двойката напусна. Останал сам, той се отдаде на удоволствието от четенето.
	— Да танцуваме — предложи Сам.
	— С теб? — попита присмехулно Ийви. — За твоя информация, оставих за по-сигурно парите си при Тета.
	— Хайде, кукло, ще бъда добър като бойскаут.
	Той промуши пръсти през нейните.
	— Усети този ритъм, момичето ми. Не ти ли действа?
	Ийви хвърли поглед към дансинга, където се вихреха флаперки*], опиянени от алкохола и ритъма. Искаше да потъне в този вихър, да е под светлините на прожекторите.
	[* Flapper (от 20-те год. на 20 в., англ.) — млада жена, която демонстративно се бунтува срещу консервативните обществени порядки, облича се по новата мода и има разкрепостено поведение. — Б.р.]
	— Един танц — склони тя и го повлече към разбеснялата се тълпа.
	Сам я завъртя във валс. Ръката му малко под талията й беше топла.
	— Какво правиш? — попита тя и двамата се завъртяха бавно на място.
	— Движа се срещу течението — отвърна той.
	— Може би на мен ми е приятно да се движа по течението.
	— На теб? Не личи.
	— Вероятно не ме познаваш толкова добре, колкото си въобразяваш — извика в ухото му Ийви.
	Едва се чуваше от оркестъра и танците.
	— Нищо не пречи да поработим над това — завъртя я Сам.
	Той танцуваше добре — грациозно и бързо, и умееше да води, без да е безцеремонен. Поне на дансинга двамата се разбираха отлично.
	— Толкова хубаво миришеш, че да те изяде човек — каза Сам толкова близо до ухото й, че кожата на челюстите й изтръпна.
	— Досущ като Големия лош вълк — измърмори Ийви.
	— Слушай, оная там работа с духовете — вуйчо ти вярва ли в това, или просто го прави за пари?
	— Откъде да знам? — попита тя, защото точно сега не искаше да мисли за Уил. — Защо? Ти вярваш ли?
	Сам се усмихна насила:
	— Човек трябва да вярва в нещо.
	И продължи да върти Нйви под светлините.


	Мейбъл отиде до тоалетната и когато се върна, на масата нямаше никого. След минута някакъв тип на име Скоти я повлече да танцува, успя да я настъпи три пъти и непрекъснато бъркаше името й. Сега тя седеше на опразнената от другите маса и слушаше брътвежите му за акции и облигации и за правилното момиче, което да заведе и представи на майка си. Тя предположи, че правилното момиче не е дъщеря на евреин-социалист и светска девойка, превърнала се в агитатор.
	— Вие сте прекрасен слушател, мис Бели — каза Скоти с надебелял от скоча език.
	— Мейбъл — поправи го тя.
	После присви очи от ослепителната клубна атмосфера и си позволи илюзията, че този досаден идиот е Джерико. Ийви се носеше по дансинга със Сам — и то след като се бе клела да го убие.
	— О-о, ти си досущ като…
	— Сестра — довърши вместо него Мейбъл.
	— Съвършено точно!
	— Прекрасно — въздъхна тя.
	Въпросният Скоти не спираше да бърбори и това караше Мейбъл да се чувства по-малка и по-обикновена. Роклята й — пълна катастрофа — й придаваше вид на явяваща се на прослушване за коледен парад. Беше й омръзнало да я пренебрегват, да я сравняват с нечия сестра, да я третират като сладко кротко момиченце, което никому не пречи, но и никой не я търси. Как допусна да я придумат да изпадне в това положение? За Ийви беше друго. Тя бе родена да играе ролята на безгрижна съвременна девойка. А Мейбъл не беше. Не се чувстваше на място в нощни клубове или на танци. Искаше й се поне веднъж да е забавното момиче, момичето, което някой иска.
	— Не е ли така, мис Бели? — каза идиотът, довършвайки, без съмнение, някаква досадна мисъл за риболов или автомобили, и я плесна доста силно по ръката.
	— Това беше — заяви Мейбъл, скочи и хвърли салфетката си на масата. — Не. Не е така. Не знам какво каза току-що, но каквото и да е, напълно съм сигурна, че е пълна глупост. Не искам да танцувам. Не искам да слушам плановете ти за къща сред природата. Не съм сестра ти. И дори да бях, ти си осиновен като акт на милосърдие. Моля, не ставай.
	— Не ставах — поясни Скоти.
	Мейбъл отиде до Ийви и я потупа по рамото.
	— Ийви, искам да си вървя.
	— О, Мейбъл, не. Ами че тъкмо започваме!
	— Ти тъкмо започваш. Аз приключих.
	Ийви я дръпна встрани и попита:
	— Какво не е наред, бухтичке?
	— Никой не иска да танцува с мен.
	— Ще накарам Сам да танцува с теб.
	— Не искам да караш никого да танцува с мен. Знаеш прекрасно какво искам да кажа. Щеше да е друго, ако Джерико беше тук.
	— Опитах се да го накарам да дойде, бухтичке, честно. Но той е ужаааасно алергичен към весело прекарване. Защо не си поръчаш още едно питие — онова джаз бейби с портокалов сок, а?
	— Струва пет долара!
	— Хайде, Мейбси, поживей малко. Няма да те убие. О, изпълняват любимата ми мелодия!
	Ийви се върна вихрено на дансинга, преди Мейбъл да успее да я спре. Сигурно не беше любимата й мелодия; просто търсеше повод да се измъкне и да я остави. Понякога Ийви можеше да е много себична.
	Мейбъл видя как пияният Скоти върви, залитайки, към нея със сладникава физиономия от типа Хей, Мейбълин, скъпа, и избяга да се скрие зад огромна папрат в грамадна делва, кроейки всевъзможни планове да убие Ийви, щом всичко това най-сетне свърши.


	Тета бродеше из коридорите на клуба, а наметката й се влачеше след нея. Някои хора я разпознаваха и подвикваха „Ей, ти не си ли…?“, на което тя отвръщаше: „Съжалявам. Бъркате ме с някого другиго“.
	Един мъж извика зад гърба й:
	— Бети!
	Тета се обърна с разтуптяно сърце, но онзи викаше една червенокоса, която на свой ред извика:
	— По-кротко. Трябва да се отбия в стаята за малки момичета.
	Окончателно й писна. Не искаше да се прибира вкъщи, но и не искаше да остава повече тук. Не беше сигурна какво точно иска — просто да е нещо ново, нещо, което да я държи закотвена за живота й. Чувстваше, че всеки момент може да отплава. Да, имаше Хенри, прекрасния Хенри. Беше й повече от брат. Тъкмо той й спаси живота, когато за пръв път дойде в този град, отчаяна и гладна. Тъкмо той й спаси живота още веднъж. Бяха винаги заедно. Но напоследък тя изпитваше глад за нещо повече. Усещането имаше формата на съдба, макар все още да не съумяваше да му даде име.
	От дъното на коридора се зададе група гуляйджии и Тета се шмугна в първата мярнала се пред погледа й врата. Вътре изглеждаше празно, но когато стигна до зелено кресло с висок гръб, видя, че там се е настанил красив младеж. Беше толкова дълбоко погълнат от книга със стихове, че дори не я забеляза.
	— Интересна книга, а? — стресна го тя.
	Мемфис вдигна поглед и видя възхитително момиче с гарваново черна коса. Тя пушеше и го наблюдаваше.
	— Уолт Уитман — поясни той.
	— Ммм.
	— Самият аз съм поет.
	Той вдигна кожената си тетрадка. Тета я взе, прелисти я и отвори на последната страница, изписана със серии от числа.
	— Не ми изглежда да е поезия. По-скоро залагания, а?
	Мемфис си грабна обратно тетрадката и по лицето му се разля онази неустоима за танцьорки и сприхави гангстери ослепителна усмивка.
	— Правя го заради един приятел.
	— Мммм.
	— Казвам се Мемфис. Мемфис Кембъл. А ти си?
	— Просто момиче в нощен клуб — отвърна Тета и избълва облак цигарен дим.
	— Не бива да пушиш. Сестрата казва, че са отрова.
	— Сестра ти няма чувство за хумор.
	Мемфис се разсмя.
	— Не ми е сестра. Наричаме я така. Сестра Уолкър. Съперничи на сбръчкана кифла, толкова е мрачна.
	Сравнението разсмя Тета и това окрили Мемфис.
	— Французойка ли си? У теб има нещо френско. Дори малко креолско.
	Тета вдигна рамене и загаси фаса си във висок сребърен пепелник.
	— Изглеждам като всички други.
	— Добре, ще те наричам Креолска принцесо.
	— Наричай ме както ти е угодно, което не означава, че ще отговарям.
	— И въпреки това ще те наричам така.
	— Ти си упорит, Мемфис Кембъл. Признавам ти го. Какво друго правиш тук, освен че четеш книги от библиотеката?
	— Ами, какво да ти кажа. Малко от това, малко от онова.
	Тета повдигна вежда.
	— Намеква за неприятности.
	Мемфис разпери ръце, изразявайки невинност.
	— Аз? Аз съм най-далечното от неприятности същество, което ще срещнеш.
	— Ммммм — изсумтя Тета и се разходи из салона.
	— Защо не си горе в клуба?
	— Отегчих се — каза тя и сви рамене.
	— Отегчи се? За пръв път чувам нещо подобно. Не знаеш ли, че „Хотси Тотси“ е най-модният бар в града?
	Тета отново сви рамене.
	— Била съм в сума ти клубове.
	— Сериозно ли?
	— Да — тя дръпна от цигарата и заключи: — Поет, значи? Защо не ми прочетеш нещо?
	— Каквото кажеш, Креолска принцесо.
	Мемфис отбори книгата и започна да чете, а Тета отново прелисти небрежно тетрадката му. Той имаше хубав глас, подходящ за поезия.
	— Аз възпявам електрическото тяло. / Пълчища от любими ме обгръщат, обгръщам ги и аз, / те не ме пускат, додето аз не тръгна с тях, не им отвърна, / не ги пречистя и не ги изпълня с душевна пълнота…* Това е Уолт Уитман. Един от нашите най-добри поети.
	[* От „възпявам електрическото тяло“, Рей Бредбъри. Изд. „Христо Г. Данов“, Пловдив, 1974, Б.р.]
	Отворила тетрадката му, Тета гледаше сияйния символ на око и мълния, който някой бе драснал на една страница. Сърцето й заби бързо.
	— Ти ли го нарисува? — попита тя, опитвайки се гласът й да звучи спокойно.
	— Онова ли? О, просто го видях насън.
	— На… на сън? — повтори като ехо Тета и усети как пламва и главата й се замайва. — Какво е това? Какво знаеш за него?
	— Нищо. Както казах, просто нещо, което видях насън.
	По някаква причина рисунката разстрои момичето. Мемфис понечи да я попита защо, но същевременно не искаше да я уплаши и прогони.
	— Нека те разведа из клуба — предложи той и протегна ръка за тетрадката, но тя я стисна силно.
	Гледаше право в него, не изглеждаше обаче сърдита; изглеждаше изумена, вероятно малко уплашена.
	— Виждала съм същия символ и в моите сънища.
	Мемфис се чудеше откъде да започне.
	— Имаш ли представа какво е и откъде идва? Виждала ли си го някъде преди?
	Тета поклати глава:
	— Само в сънищата си.
	— И кога започна?
	— Не знам. Преди около шест месеца. А при теб?
	— Горе-долу по същото време.
	— Колко често го сънуваш? — попита тя.
	— Два пъти седмично. Или по-често. Преди като че ли от време на време, но напоследък се случва по-често.
	Тета кимна:
	— И аз го сънувам по-често.
	Тя сънуваше същия символ. Той се занимаваше със залагания всеки ден и си даваше сметка каква нищожна вероятност има това да се случва. То би трябвало да означава нещо, нали?
	— Кажи ми точно какво сънуваш.
	Тета се отпусна в едно кресло. Цялата трепереше.
	— Винаги е едно и също. Аз съм някъде много далеч от Ню Йорк. Не знам къде. На непознато място. Стоя на един път, а небето е страховито, с буреносни облаци…
	Мемфис усещаше как сърцето се блъска в гърдите му.
	— А има ли ферма? Стара бяла къща с веранда?
	Очите на Тета се разшириха.
	— Да — прошепна тя. — И житни поля. Или може би царевични. Някакви поля. А в далечината е дървото.
	— Безлиста по клоните. Просто голямо чворесто дърво с дебели като ръце на великан клони.
	Кожата по гърба и врата на Тета настръхна.
	— И нещо идва по пътя…
	— Зад стена от прах — довърши изречението й Мемфис.
	Тя кимна и цялата се вледени. Какво всъщност ставаше?
	— Най-лошото е усещането — прошепна. — Сякаш настъпва нещо ужасно. Нещо, което не искам да видя.
	— Очакване, че ще те повикат да направиш нещо — добави Мемфис.
	— Какво означава това?
	Над тях се разнесе трясък, последван от писъци и пронизителни полицейски сбирки. По тавана се разнесе тътен на лудешки стъпки. Мемфис изтича до вратата, надникна навън и видя цяло отделение полицаи да нахлува безцеремонно в кухнята.
	Очите на Тета се разшириха и тя извика:
	— По дяволите! Внезапна полицейска проверка.
	— Невъзможно — Мемфис метна раницата на гърба си, но все още държеше книгата в ръка. — Папа Чарлс държи ченгетата в джоба си.
	— Джобът се е продупчил, Поете.
	Страхът от общия им сън се смени от реалния страх да не ги арестуват.
	— Как да се измъкна оттук? Не мога да си позволя да ме закопчаят.
	— Насам — Мемфис й протегна ръка. — Познавам това място като кожата си. Ще те изведа, довери ми се.
	Тета се вкопчи в ръката му и те хукнаха по тесния коридор.
	Мейбъл ахна, когато вратите на клуба бяха разбити и две редици полицаи щурмуваха заведението. Един от тях я сграбчи за китката. Тя се дръпна, но той я стискаше много силно.
	— Насам, мис. Вън чака кола — уведоми я с усмивка униформен полицай.
	— Майка ми ще ме убие — изстена тя, докато той я извличаше от развихрящия се зад нея хаос.
	Тета и Мемфис тичаха. Зад тях полицията щурмуваше клуба, разбиваше стени, поваляше по пътя си столове. Две пияни шикозни девойки и кавалерите им изпищяха, залитнаха и се стовариха върху стена от ченгета. Един видимо силно пиян мъж с изпоцапано с червило лице извади пистолет и започна да стреля безразборно. През стихосбирката в ръката на Мемфис премина куршум. Той мушна пръст в дупката и изпъшка:
	— Взел съм книгата от библиотеката.
	— Трябва да се пръждосваме, Поете!
	Двамата свиха зад ъгъла и той я бутна в близката телефонна будка. Тета погледна през гъстите си мигли красивото му лице. Беше виждала безброй красиви мъже, но нито един от тях не пишеше поезия и не сънуваше същия кошмар като нея. Дълбоко в душата си изпита чувства, от които се беше опазвала от Рой и Канзас насам и от случилото се там.
	— Навря ме тук, за да се скрием, или да се натискаме, а, Поете?
	— Довери ми се — настоя Мемфис.
	Той завъртя три пъти ръчката на телефона, натисна силно задната стена и тя се отвори към таен проход.
	Горе в клуба цареше хаос, полицията нахлуваше във всяка врата. Барманите действаха бързо — преобърнаха тезгяха и около две дузини бутилки добър контрабанден алкохол полетяха надолу по улей към безвременния си край, после дръпнаха ръчка на самия бар и по друг улей пак надолу полетяха шишета и чаши, а барманите заличаваха уликите с парцали. Редовните клиенти пищяха, качваха се върху масите и, изпаднали в паника, се бутаха и блъскаха. Някои от хубаво облечените посетителки продължиха да танцуват, обзети от радостно вълнение, че ще ги арестуват и вестниците ще пишат за тях.
	— Сигурни ли сте, че не се нуждаете от едно питие? — питаше саркастично управителят на клуба, докато ченгетата го влачеха към вратата. Сред цялата тази истерия Хенри отиде спокойно до пианото, седна и засвири.
	— Не гледайте към мен, господин офицер. Аз съм просто пианистът — увери го той, но въпреки това мъжът в синя униформа му сложи белезници.
	В мелето Ийви и Сам се оказаха разделени. Тя се изплъзна и свърна към изхода, но точно тогава връхлетя нова вълна ченгета. Ийви хукна светкавично назад и мина покрай тъпата блондинка, която си изливаше душата пред полицая, надяващ й белезници:
	— Тия идиоти са един дол дренки — първо се опитват да те вкарат на задната седалка на колата си, а после ти подаряват тифа си.
	Попаднала в клопка, Ийви се мушна под една маса, скри се под дългата бяла покривка и започна да наблюдава оттам… По едно време протегна високо ръка, сграбчи отворена бутилка шампанско и я прибра под масата. Беше пълен позор да остави такъв хубав алкохол да отиде на вятъра. Ако й предстоеше поражение, тя щеше да го посрещне със стил. След няколко минути надзърна навън и видя как Сам се изнизва невредим през вратата. Дали пък по-скоро не и се стори, защото той се движеше толкова бързо, че тя чак се усъмни. Беше обаче напълно сигурна, че отново е бясна. Стрелна се след него и извика името му, но иззад ъгъла се появи поредна вълна полицаи. Ийви се сниши и хукна обратно. Зърна прикрит зад бара малък товарен асансьор, втурна се към него и успя да се свие вътре. Дългата й огърлица се закачи на куката, по целия под се разпиляха перли и насочилият се към нея полицай се подхлъзна. Нямаше време да страда за бижута — тя затръшна вратичката и се издигна към свободата.
	— Нали ти казах да ми се довериш — напомни й Мемфис.
	Двамата с Тета стояха във влажната винарска изба под клуба. Самотна крушка над вратата хвърляше бледа светлина върху мръсния под и редиците бъчви.
	— Какво е това място?
	— Тук държат алкохола, който идва от Канада. Хайде. Внимавай — стъпалата са хлъзгави.
	— Сега накъде?
	Мемфис спря за момент и се опита да се ориентира. Не беше прекарвал кой знае колко време тук, долу. Не познаваше добре мястото. Знаеше само, че някъде трябва да има врата. Горе на площадката някой насили дръжката на вратата. Чуха се викове.
	— Ченгета — прошепна Тета.
	— Стой, стой — прошепна на свой ред Мемфис. — Да видим накъде ще поемат.
	За кратко настъпи тишина и двамата чуваха единствено собственото си дишане. После силен удар наруши тишината. Тета изскимтя, когато полицейска брадва разцепи дебелата дървена врата на избата.
	— Кажи ми, че знаеш как да се измъкнем от тук! — настоя тя.
	— Насам — Мемфис се надяваше да е прав.
	Запромъкваха се между бъчвите. Зад тях вратата рухна окончателно, някой стреля във въздуха и извика:
	— Спрете веднага!
	— Трябва ли да… — изрече задъхано Тета.
	— За нищо на света, Принцесо — Мемфис не спираше да я дърпа.
	В подобното на пещера пространство отекваха стъпки. Нахлулите полицаи се добираха към тях. Мемфис беше плащал на някои от тези хора от името на Папа Чарлс и повечето от тях щяха да извърнат глави и да го оставят да се измъкне. Неколцина обаче действаха бързо с палките и видеха ли чернокож с бяла жена в зимник, пълен с пиячка, на Мемфис едва ли щеше да му се размине. Отново се разнесоха виковете „Спри! Спри!“, този път придружени от изстрели. Къде беше изходът за навън?
	Мемфис забеляза върху стената в самото дъно очертанията на стълба. Насочи се натам и различи силуета на врата, която би трябвало да води към пожарен изход.
	— Насам — изрече задъхан той и почти повлече Тета нагоре по неустойчивата стълба.
	— Ето ги там! — извика полицай отдолу.
	Мемфис опита да отвори, но вратата се оказа залостена. Хвърли се върху нея, веднъж, два пъти и накрая ръждясалата й панта поддаде и тя зейна. Той избута Тета на пожарната стълба вън. Долу стояха двама полицая и пушеха.
	— Нагоре — пошепна Мемфис.
	Тета кимна и започна да се изкачва към покрива. На перваза горе се мъдреше счупен люлеещ се стол. Мемфис го подпъхна под дръжката, залости вратата отвън и докато полицаите тропаха яростно по нея, последва Тета нагоре. Резкият блясък на неонова реклама на „Лъки Страйк“ превръщаше покрива в бяла мъглявина. Двамата дотичаха до ръба на покрива, прехвърлиха се на следващия, а после отново на следващия и накрая се спуснаха по пожарна стълба на една тясна уличка. Мемфис скочи пръв и помогна на Тета да стъпи на земята, изпитвайки удоволствие от краткия миг, в който тя се оказа върху гърдите му. Двамата хукнаха и се смесиха с нощните птици, все още изпълващи улиците на града.
	Малкият асансьор стигна най-горе и, мърморейки, Ийви блъсна вратата с юмруци, а после и с крака, но тя се оказа безнадеждно залостена.
	— Ей? — прошепна тя. — Ей, има ли някой?
	След миг вратата се отвори и се появи мъжка длан. Ииви я сграбчи с благодарност; започна да разгъва ръце и крака и лека полека да се измъква от тясната кабинка, при това без да изпуска бутилката шампанско.
	— О, прекрасно! Благодаря ти, приятелче!
	— Няма за какво, скъпа — каза полицаят и я закопча с белезници. — Ти също си арестувана.
	Сам се промъкна безпроблемно през тълпата, а оттам и по коридора към съседната сграда. Щом полицай отправяше поглед към него, Сам казваше мислено едно и също — Не ме виждай — и преди полицаят да разбере какво става, той вече беше подминал, оставяйки бедния човек да клати глава и да се втурва след друг. Надяваше се Ийви да е успяла да избяга. Трябваше да й се признае, че знаеше как да се справя с трудностите, а той харесваше такива момичета. Бяха истинска неприятност, но той обичаше неприятностите дори още повече.


	— Измъкнахме ли им се? — попита запъхтяна Тета.
	Краката й трепереха, а бялата кожа на палтото й бе изцапана.
	— Така мисля — отвърна Мемфис, вдигна останалата от стихосбирката безформена маса и въздъхна: — Мисис Андрюс ще ме убие.
	— Поне ще имаш за какво да пишеш — разсмя се Тета.
	Беше висок, бурен и пронизителен смях — в пълен контраст с измъчения й вид. От демонстрираната по-рано дързост нямаше и следа. Отърваха се на косъм и това ги замайваше, а сега стояха на ъгъла на Седмо авеню и се смееха на своята сполука като две деца в коледната утрин. Тета отметна глава и улови лекия ветрец. В този момент изглеждаше толкова красива, че на Мемфис му се прииска да бяха продължили да бягат.
	— Добре ли си, Поете? Имаш вид на човек, комуто са пробутали очистително.
	Мемфис си наложи да се усмихне и разтвори широко ръце.
	— Аз ли? При мен тревогите не се задържат.
	— Я да надникнем какво става.
	Извървяха предпазливо една пряка и преминаха на отсрещния тротоар, откъдето се виждаше добре какво става в клуба. По улицата виеха сирени, редица от полицейски камионетки опасваше цялата пряка. Мъже в синьо набутваха в тях посетителите на клуба, а живущите наоколо наблюдаваха сцената с интерес. Пресата вече беше пристигнала, тук бяха и светкавиците — в нощния въздух се надушваше миризмата на изгарящ магнезий.
	— На Папа Чарлс това няма да му хареса — прецени Мемфис. — Той плаща достатъчно на ченгетата, за да не нападат клубовете му. Надявам се приятелите ти да са успели да се измъкнат благополучно.
	— И аз — кимна Тета.
	Все още държеше чантичката на Ийви.
	— Май ще е по-добре да хвръкна вкъщи и да видя дали наистина са успели.
	Мемфис усети как сърцето му потъва. Не искаше вечерта да свършва.
	— Предлагам ти преди това да те заведа на чаша кафе, ако искаш. Аз определено се нуждая от една.
	Тета се усмихна. Беше мила, почти свенлива усмивка.
	— Благодаря, Поете. Но трябва да си взема порцията разкрасяващ сън.
	Мемфис понечи да я смае с нещо умно от типа на: „Защо? Ти си най-красивото момиче в града“, но премълча. Щеше да изглежда като свалка, а той не искаше да сваля това момиче, искаше да я опознае. Но магията на бягството им не можеше да се разпростре безгранично. Вместо това каза:
	— Дано да те видя в сънищата си тази нощ. На пътя.
	Усмивката на Тета потрепна лекичко.
	— Дано да съм по-малко изплашена, ако ти си там.
	Полицаите затръшнаха вратите на камионетка и я отпратиха. Улиците бяха задръстени от хора. Тета подаде ръка.
	— Благодаря ти за мъжественото спасение, Поете.
	Мемфис я разтърси, възхищавайки се на мекотата й.
	— Винаги на твоите услуги, Креолска принцесо.
	Тета побягна към метрото. На ъгъла се обърна да види дали Мемфис все още я наблюдава. Той не я гледаше, както го правеше публиката или случаен почитател на улицата. Погледът му не я караше да се чувства странна, а напротив — никога не се бе чувствала по-истинска.
	— Хей, Поете! Тета! — извика му тя.
	— Какво?
	— Името ми. Казвам се Тета…
	Тълпата помежду им се сгъсти и точно тогава някой му запуши устата изотзад. Той се извърна, готов да се бие. Заливайки се от смях, Гейб вдигна ръце в знак, че се предава и отстъпи назад.
	— По-кротко, брато. Аз съм. Ще повярваш ли, че удариха клуба? Някой притиска Папа Чарлс. Бях излязъл отзад да изпуша една цигара, иначе и аз щях да съм в някоя от онези камионетки. Ей, Мемфис, слушаш ли ме?
	Мемфис се беше извърнал от Гейб и, протегнал шия, търсеше знак от Тета, ала нея вече я нямаше. Как щеше да я намери отново? До него Гейб говореше бързо, но той не го слушаше. Сякаш нещо в космоса се беше разместило. Бъдещето му се бе изтънило до точка на съдбата и тя имаше име: Тета.
	Влезе в дома на Октавия и видя Исая да стои в долния край на леглото, на бледосинкавата лунна светлина. Момчето се беше вторачило в мрака на стаята, а главата му се поклащаше леко.
	— Ей, Ледено човече, какво става?
	Брат му не отговори.
	— Исая, добре ли си?
	Момчето подбели очи. Клепачите му подскачаха лудешки.
	— Седмото приношение е мъст. Изпъди еретиците от Храма на Соломон. А греховете им ще бъдат очистени с кръв и огън.
	— Исая? — прошепна Мемфис.
	Странните думи от устата на брат му го накараха да се смрази от страх.
	— Помажете телата си и пригответе стените на къщите си за него.
	Слабото телце на Исая се разтресе от леки спазми.
	Мемфис сграбчи ръцете му. Запита се дали да изтича да извика Октавия. Да извика лекар? Не знаеше какво да прави и прошепна нервно:
	— Какво говориш, Исая?
	— Те идват. Настъпи времето.
	— Исая, веднага се събуди. Сънуваш кошмар. Събуди се, чуваш ли!
	Момчето се отпусна и притихна в ръцете му. Клепките му се затвориха, сякаш отново потъваше в сън. Изведнъж обаче целият се вдърви и отвори широко очи. Втренчи се в Мемфис, тялото му се разтресе. От устата му излезе задавен шепот:
	— О, сине, сине. Какво направи?
	Исая се олюля, ала Мемфис успя да го подхване навреме. Сложи го в леглото и малкият заспа, все едно нищо не се бе случило.
	Треперейки, Мемфис седна на своето легло. Не можеше да се успокои. Чак докато първите лъчи на зората не изпълниха стаята с бледа млечна светлина, той наблюдава как гърдите на брат му се вдигат и спускат. Откъде можеше Исая да знае? Единствен Мемфис го знаеше. Видя го, изпаднал в транс през онези последни мигове край смъртния одър на майка си. Докато вървеше през другото мъгляво място между пробуждането и смъртта, видя душата й, тъжна и уплашена. Ръцете й се протягаха към него и точно да я погълне огромен мрак, прозвучаха последните й думи — и като благословия, и като предупреждение:
	— О, сине, сине. Какво направи?


>	Кръв и огън

	Юджийн Мериуедър влезе във внушителната бяла сграда на великата масонска ложа на Западна 23-а улица, близо до трещящата електричка на 6-о авеню, и се изкачи до малкия си офис на шестия етаж. Беше доволен от вечерята със своите братя от ложата, прераснала в събрание по повод благотворително начинание, което се надяваха да осъществят. Сега под меката светлина на настолната лампа той изготвяше предложение до великия майстор.
	Обгърнат от тишината на кабинета, той отвори бижутерската кутийка, скрита до преди малко във вътрешния джоб на сакото му, и прокара пръст по копчетата за ръкавели върху тъмното кадифе в нея. Утре бе рожденият ден на Едуард. Усмихна се, като си представи как пита: „Какво е това?“, когато отваря кутийката и вижда изкусно изработените ръкавели със заобленото Е — инициала на първото му име. Почти усети нежната целувка на Едуард върху устните си, Едуард — неговата голяма любов, неговата голяма тайна.
	Внезапен шум привлече вниманието му. Беше весело подсвиркване. С ужас си помисли да не би старият мистър Сондърс, любител на чашката, да е паднал и да се е наранил.
	— Сондърс, старче, ти ли си? — извика той.
	Подсвиркването спря. Доволен, Юджийн се върна към заниманието си, но съвсем скоро се започна отново — изнервящата мелодийка отекваше в безлюдната ложа. Повече от изнервяща… влудяваща. Погледна към телефона на бюрото и в душата му започна вътрешна борба дали да не позвъни в полицията. Колко глупаво щеше да се почувства, ако все пак се окажеше, че е старият Сондърс. А и колко обидно щеше да е за Сондърс, много близкият приятел на великия майстор. Юджийн рискуваше да съсипе репутацията си в Братството и никога да не се издигне над Младши калфа. Не, не биваше да допусне да се изложи на срам или присмех. Подходеше ли внимателно и дискретно към случващото се със Сондърс, имаше вероятност старецът веднага да го обикне. Точно това бе замаскираната като препятствие благоприятна възможност, за която говореха стимулиращите духа книги! Щеше да застане смело пред предизвикателството. Колко щеше да се гордее с него Едуард, когато по-късно му разкаже за случилото се.
	Извика отново:
	— Сондърс, чуваш ли ме?
	Нищо, освен проклетото подсвиркване.
	Юджийн Мериуедър си оправи вратовръзката, напусна удобството на бюрото си и надникна вън. В дъното на тъмния коридор трептеше бледа златиста светлина от леко открехнатата врата на Готическата зала. Заинтригуван, масонът тръгна към нея покрай портретите в рамка на покойните братя. При всяка крачка по тъмния коридор в стомаха на Юджийн Мериуедър се надигаше тревога, преминаваща в пулсации на кръвта му. Нещо, което го връщаше към първобитните му прародители и нуждата им да се свиват край огньовете в дълбоките пещери, — онзи вид предупреждение, което никаква — независимо от степента й на развитие — цивилизация не бе в състояние да изличи окончателно. Почти съжали, че не повика полицията, но амбицията го тласкаше да върви напред към изпълнената с блясък зала. Хвана дръжката и отвори вратата.
	Пожар. Златистата светлина бе от горящия централен олтар. И докато се опитваше да събере отделните парчета от загадката — Пожар? В Готическата зала? Как е възможно? — вратата зад него се затръшна. Дръпна дръжката, все още с надежда за опора на ръба на логиката: Това е шега. Някакви хулигани плачат за надлежен урок. Ще съжаляват много, много дълбоко за това си деяние. Да стоят отвън и да не позволяват вратата да се отвори! Днешната младеж няма никакво уважение. Всички до един са хулигани.
	Свирукането спря. В залата отекна дълбок плътен глас:
	— Те не следваха пътя на праведността и закона и предизвикаха Божия гняв.
	По стената премина тъмна сянка. На пръв поглед приличаше на издължена сянка на мъж, но когато се приближи, стана ясно, че онова, което се криеше зад гърба на Юджийн Мериуедър далеч не е човек.
	— И бе разпоредено да се извърши седмото приношение: Под зоркото око на Бог да се изпъдят еретиците от Храма на Соломон и да се очистят греховете им с приношение от кръв и огън. Защото няма друго изкупление за греха, освен с кръв…
	Юджийн Мериуедър сложи ръка на гърдите си и усети бесните удари на сърцето си под малката квадратна кутийка за Едуард. Вкопчи се в мисълта за своята любов и се обърна бавно. И тогава стените зашепнаха, а той изгуби опората си на ръба на логиката. И последва ужасяващо падане в ад отвъд въображението.


>	Разплатата

	Ийви u Мейбъл изкараха нощта в килия в прочутия градски затвор „Томбс“ в компанията на пияни модерни млади дами, проститутки и огромна жена, която ръмжеше като куче, щом някой я приближеше. Майката на Мейбъл пристигна първа — носеше се по коридора с присъщото си високомерие.
	— Наистина се надявам, че сте имали време да помислите за своята вечер — каза тя, вперила свиреп поглед в Ийви; беше ясно кого смята отговорен за всичко.
	— Довиждане, Ийви — промълви Мейбъл.
	Имаше вид на затворник, когото водят към електрическия стол, без да е получил последното ядене.
	Някъде след седем вуйчо Уил плати гаранцията й. Когато изплуваха на Уайт Стрийт, тътенът на живота вече бе завладял града — още едно манхатънско утро.
	— Трябваше да те оставя по-дълго вътре — отбеляза рязко Уил.
	Вървеше толкова бързо, че Ийви го следваше с мъка. Всяка крачка отекваше като гръм в главата й.
	— Ужасно съжалявам, вуйчо.
	— Имахме споразумение: аз ти давам свобода, а ти стоиш далеч от неприятности.
	— Знам и се чувствам като последна тъпачка, задето се оставих да ме арестуват.
	Уил размаха пръст.
	— Не за това става дума, Еванджелин. Снощи ти умишлено пренебрегна благоразумната ми молба да си останеш вкъщи. Излъга ме.
	— Не точно те излъгах…
	— Да се измъкнеш, е лъжа.
	— Да, но… би ли вървял по-бавно, моля те? Главата ще ме убие.
	Утринното слънце бодеше болезнено очите й.
	Вуйчо Уил спря до будка за вестници и прокара ръка през косата си. Едно момче размаха вестник пред него, но той го отпъди и продължи:
	— Идеята беше ужасна. Аз съм ерген и не съм сведущ как да съм родител или дори вуйчо.
	— Не е истина. Ти си страхотно вуйчовски. Ами да, ти си най-вуйчовският човек, когото познавам.
	— Вуйчовски не е дума.
	— А би трябвало да е. И в речника снимката ти да стои до нея.
	— Подмилкването няма да даде резултат, Ийви. Снощи ти забраних да излизаш поради много сериозна причина. Но ти избра да пренебрегнеш благоразумната ми молба.
	— О, но, вуйчо…
	— И аз специално те предупредих да не се забъркваш в проблеми. Нали? Е, вярвам, вече си напълно наясно, че така просто не може.
	— К-к-какво искаш да кажеш? — Ийви почувства как стомахът започва да я боли.
	— Най-добре ще е да се прибереш в Охайо. Утре ще позвъня на майка ти — той си погледна часовника и се поправи: — днес, а ти се приготви.
	— Но аз за първи път се замесвам в неприятности.
	Още щом думите излязоха от устата й, разбра колко глупав е аргументът й — едва ли не обещание за следващи простъпки — и й се прииска да не го бе изричала.
	— Моля те, вуйчо. Ужасно съжалявам. Никога повече няма да пристъпя наставленията ти.
	Уил се облегна на близкия уличен стълб. Стори й се, че поомеква, затова продължи:
	— Ше върша всичко. Ше мета подовете, ще бърша праха от джунджурийките. Всяка вечер ще правя сандвичи. Само те моля, моля те, моля те, не ме връщай в Охайо.
	— Не възнамерявам да водя тази дискусия на Уайт Стрийт с човек, който мирише на фабрика за спирт. Ще те придружа до „Бенингтън“ и ти можеш да поспиш и — предлагам ти — да се изкъпеш.
	Ийви си помириса палтото и направи гримаса.
	— Ше те очаквам в музея в три часа. Тогава ще оповестя решението си. Не закъснявай.
	Дълга гореща вана отми затворническата смрад, но въпреки изтощението Ийви беше твърде нервна, за да заспи. Слезе до Мейбъл и почука по своя специален начин на вратата.
	— Ей, момичето ми, в беда съм. Заради снощи вуйчо заплашва да ме върне в Охайо. Трябва да намеря начин да го придумам да не го прави. Поомекна, струва ми се, но ако му кажеш, че идеята е била твоя, ще е по-снизходителен и, да, не е цялата истина, знам, бухтичке, но това е абсолютно първокласен критичен момент и… хайде, Мейбси, няма ли да ме пуснеш да вляза?
	Мейбъл хвърли бърз поглед към вътрешността на апартамента, измъкна се в коридора и затвори вратата.
	— Охооо, тази физиономия ми е позната. Какво криеш от мен? Умрял ли е някой?
	— Майка ми обвинява теб за моя арест. И забрани да стъпваш повече вкъщи — изстреля Мейбъл.
	Ийви зина от възмущение.
	— Арестували са майка ти безброй пъти повече от мен.
	— За каузата. Според нея да те арестуват за пиянство в нощен клуб е аморално и знак за капиталистическа алчност — прошепна Мейбъл. — Ти ми оказваш лошо влияние, така каза.
	— Господи, надявам се. Обясни на майка си, че ако не бях аз, още щеше да носиш черни чорапи и да четеш потресаващи руски романи за обречени аристократки.
	Мейбъл вирна брадичка и попита:
	— Какво й е лошо на Ана Каренина?
	— Всичко от А до енина. О, слушай, бухтичке, просто ме пусни да вляза и аз ще я очаровам.
	— Ийви, недей…
	— Петминутна сърцераздирателна история за мен като продукт на буржоазните ценности на средната класа и как системата на един корумпиран свят ме погубва, и тя ще започне да организира поход в моя защита.
	— Никога ли не знаеш кога да спреш? — сопна се Мейбъл. — Понякога си толкова себична, Ийви. За теб всичко е игра — всичко трябва да е все в твоя полза, и изобщо не ти пука какво иска някой друг,
	— Не е вярно, Мейбъл.
	— Така ли? Снощи исках да си тръгна…
	— Но тогава щеше да изпуснеш цялото удоволствие. И вкъщи да страдаш и да си казваш, че е трябвало да останеш. Щеше да съжаляваш, познавам те, Мейбси…
	— Наистина ли? — изстреля в отговор Мейбъл.
	Сякаш й удариха шамар. Ийви просто искаше приятелката й да се отърси от контрола на майка си и да се забавлява. Да го удари на живот като истинска млада дама. Не беше ли така?
	— Достатъчно, Ийви. Изморена съм и отивам пак да си легна.
	— Мейбси, аз… не съм си и помисляла… — промълви Ийви с треперещ глас.
	— Никога не си помисляш. Това е проблемът.
	Отвътре долетя звънливият глас на мисис Роуз:
	— Мейбъл, скъпа? Къде си?
	— Идвам — извика Мейбъл, прибра се и затвори вратата.
	Ийви постоя още малко, загледана във вратата. Почука отново по своя си таен начин, но приятелката й не отвори, и тя тръгна за срещата с Уил. На път към музея се опита да се отърси от мислите за разправията с Мейбъл, ала се оказа невъзможно. Двете никога не се бяха карали. И думите на Мейбъл й причиниха болка. Другите, така наречените „нормални“, говореха за нея по този начин. Но не и Мейбъл. Не и най-добрата й приятелка.
	В музея се чуваха гласове. Досущ като брат близнак на Уил, Джерико показваше спокойно и научно колекцията на двойка посетители, редки напоследък. Изглеждаха отегчени.
	— Тези джунджурии ще те преследват ли, ако ги пипнеш? — попита жената.
	— О, не. Те са напълно безвредни — чу тя Джерико.
	Каква пропусната възможност! Ако тя ги развеждаше из музея, щеше да измисли история, която никога да не забравят, тоест да ги накара пак да дойдат.
	Сам прелетя бързо и леко покрай нея по дългия коридор на път към залата с колекцията и й се усмихна ведро.
	— Ей, сестро, радвам се да видя, че вуйчо ти те е измъкнал от пандиза.
	Ийви се намръщи.
	— Заряза ме там в клуба, измамник такъв. Много позорно от твоя страна.
	— Ти не мислеше за мен, когато се навря в оня асансьор. Не се прави на по-добра, кукло. И у теб се спотайва малък крадец.
	Ийви му затръшна вратата и седна в кабинета на Уил да чака съдбата си. Ами ако той наистина реши да я изпрати вкъщи? Всъщност не си беше позволявала да допусне подобна мисъл; просто приемаше за дадено, че ще го придума. Ала ето — мисълта й влезе под кожата и й съсипа спокойствието.
	Точно минута преди три Уил влезе в кабинета. Закачи си шапката и палтото на закачалката и започна дълго и бавно да си сваля ръкавиците. В тишината Ийви се гърчеше от притеснение. Най-после той седна на работния си стол с висока облегалка, сложи ръце върху бюрото и я погледна замислено. Ийви преглътна и в гърлото й се събра слюнка, но тя потисна кашлицата.
	— Позвъних на майка ти; беше на официален обяд в своя клуб. Оставих съобщение, че трябва да ми се обади. Утре вечер има влак за Зенит. Ти ще бъдеш в него.
	Ийви изпъшка.
	— О, вуйчо, моля те. Не можеш да ме изпратиш вкъщи. Още не.
	Усещаше как сълзите изгарят крайчетата на очите й.
	— Стореното-сторено — Уил потърка мястото между веждите си. — Беше глупаво от моя страна да си мисля, че ще се справя. Аз съм стар ерген с установени навици.
	— Не, не си — възрази, подсмърчайки Ийви. — Много съжалявам. Всичко ще е прекрасно. Ще видиш. Просто ми дай още една възможност. Моля те.
	Гласът й се изтъни до умоляващ шепот.
	— Решението ми е окончателно, Еванджелин — каза внимателно Уил и състраданието му бе по-лошо от гнева му. — Ще ти бъде по-добре там, у дома, с твоите приятели.
	— Не, няма.
	С опакото на ръцете си, Ийви си избърса сълзите, но те не спряха.
	Уил вече произнасяше реч — нещо от сорта как някога бил млад и безгрижен, изобщо все неща, които възрастните казват, когато нанасят смъртоносен удар, въобразявайки си, че маскираните им като съпричастност лицемерни брътвежи ще бъдат добре посрещнати. Ийви обаче почти не слушаше. Никога не му е казвала за умението си да чете по предмети, съобрази тя. Той не го знаеше. Нямаше представа на какво е способна — че би могла да използва уменията си и да му помогне да намери Пентаграмния убиец. Нали в края на краищата успя да зърне нещичко, като взе катарамата на Рута Бадовски? И онова, което видя, навярно имаше някакво значение.
	— Трябва да ти разкрия нещо — прекъсна Ийви драматичния му монолог за отговорността. — Така и не ти казах какво се случи в Зенит. В какви точно неприятности се замесих.
	— Нещо, свързано с колективната ви игра и оклеветяването ти ли?
	— Не беше игра.
	— Наистина, Мйви, няма нужда.
	— Не, има. Моля те.
	Уил отстъпи и тя събра кураж.
	— На въпросното парти си намерих белята, защото отгатнах някои неща. Мисля, че съм ясновидка. Като Либърти Ан Ратбоун. И ако съм права, мога да използвам уменията си, за да ти помогна да разрешиш случая.
	Уил я гледаше смаян, но Ийви не му даде възможност да каже каквото и да било и припряно продължи:
	— Помниш ли как ми прилоша там, първия път, при тялото на Рута? Не заради гледката, която, разбира се, беше ужасяваща. Катарамата на едната й обувка се беше измъкнала от каишката и аз просто понечих да я оправя, да направя нещо… добро. Сигурно съм я стиснала силно — по-силно, отколкото ми се е искало, и… — Ийви издиша тежко. — видях разни работи. Просто защото държах нещо нейно.
	Отзивчивостта на Уил се бе свела до две силно стиснати от отвращение устни.
	— Това най-вероятно е някаква твоя тактика да останеш по-дълго в Ню Йорк, но не съм предполагал, че ще паднеш толкова ниско, да търсиш изгода от убийствата на две невинни…
	— Опитвам се да ти кажа нещо важно — почти изкрещя Ийви, за да го накара да спре. — Моля те. Просто ми отдели пет минути от своето време. Само за това те моля.
	Уил отвори джобния си часовник:
	— Добре. Имаш пет минути… започвай.
	Това беше. Ако не успееше да убеди вуйчо Уил, щеше да се окаже на първия влак за Охайо. Трябваше да му даде доказателство.
	— По-бързо ще е, ако направо ти покажа. Дай ми нещо свое — носна кърпа или шапка. И не ми казвай нищо за нея.
	— Ийви — промълви с въздишка Уил.
	Тя познаваше тази въздишка. Почти винаги вървеше с името й и с разочарование, тъй че се налагаше да сдържи напиращите сълзи. Защо да я приема на сериозно? Момиче, което се шляе по партита, модерна мацка с пълен набор от странности и натъпкан с кристални бижута и цветни чорапи гардероб.
	— Моля те, вуйчо — пророни тя тихо. — Моля те.
	— Добре — отстъпи Уил, огледа наоколо и се спря на ръкавица. — Ето. Остават ти точно четири минути и половина.
	Ийви притисна ръкавицата между дланите си и се съсредоточи. Тиктакането на вуйчовия й часовник я разсейваше. Опита се да се абстрахира от него и се концентрира върху ръкавицата, но нищо не излезе и първите ледени пръсти на паниката я сграбчиха.
	— Три минути — обади се Уил.
	Тя стисна зъби. Не проумяваше как и кога сработва умението й, само знаеше, че сработва — по свой си начин и когато си науми.
	— Остават две минути и половина…
	Образите започнаха да се размотават бавно и тя поде:
	— Ръкавици за седемдесет и осем цента в „Уулуърт“. Било е студено, а ти си бил загубил едната си ръкавица. Загубил си дясната и на този чифт, лявата държа в ръцете си. Продължаваш да сваляш дясната и да я забравяш някъде.
	Ийви отвори очи. Уил продължаваше да си гледа часовника.
	— Може да е случайно попадение. Или логика. Ръкавици на тази цена в „Уулуърт“ не са изключение. Често ме виждаш да си оставям дясната ръкавица, където не й е мястото. Никакво доказателство. Остава една минута.
	Ийви беше изморена, отчаяна и доста ядосана. Отново затвори очи. Този път сцената бе по-ясна. Видя смееща се жена с черна коса и черни очи и с кожен маншон. Съвсем в твой стил, Уилям. Вечно с една ръкавица по-малко, изрече тя след жената.
	— Спри — извика с леден глас Уил, но тя бе вече вътре. Виждаше едва ли не и вятъра. Младият Уил едва се крепи на кънките, а красивата жена се смее. Ийви се засмя неволно.
	— Виждам я. Стои до ледена пързалка… в тъмнозелено палто… в снега…
	— Спри, Ийви.
	— Много е красива и… щастлива… много щастлива… може би най-щастливият ден в живота й…
	Уил изтръгна ръкавицата от ръката й и я стресна. Беше се надвесил над нея целият пламнал и гневен.
	— Казах да спреш — почти изрева той.
	Тя се обърна и избяга от музея, без да обърне внимание, че Сам вика след нея.


>	Бог умря

	Броди по улиците на града, докато не се почувства твърде уморена, за да продължи. Намери пейка до езерото в Сентръл парк и седна да погледа една двойка в лодка. Те се смееха непринудено и се наслаждаваха на слънчевия ден. Изглеждаха безгрижни и щастливи и Ийви ги мразеше за това. Беше се надявала, че тъкмо вуйчо Уил непременно ще я разбере. Изтри сълзите с опакото на ръката си. Обикновено би отишла да потърси утеха при Мейбъл, но за това сега и дума не можеше да става и тя се чувстваше изоставена и самотна.
	Дотътри се до „Бенингтън“, качи се на покрива и седна при гълъбите. Напрежението в гърдите й заплашваше да я пръсне, сякаш кожата й не бе в състояние да го побере. Сякаш беше стигнала до задънена улица и всеки дебнещ зад ъгъла демон чакаше своя ред. Уил четеше лекции за свръхестествени явления, но нея я плашеха единствено духовете у самата нея. Понякога сутрин се събуждаше и се заричаше този ден да прави всичко като хората, да не е такава пълна глупачка, да е сдържана и да не подхвърля груби забележки. Заричаше се да избягва прекалените шеги и да не кара околните да замълчават, изпълнени с недоволство. Да е добра и мила, чувствителна и търпелива — изобщо момиче, каквото всеки обича. Но до вечерта добрите й намерения до едно се погубваха — беше изрекла на висок глас точно това, което не бива, и само за да я забележат беше отвърнала на непозволено предизвикателство, например. Навярно Мейбъл беше права — тя наистина е себична. Но какъв е смисълът да живееш кротко и тихо и изобщо да не създаваш никакъв шум? „О, Ийви, ти си твърде велика“, казваха хората и това не беше комплимент. Да, тя беше твърде велика и през цялото време се чувстваше такава.
	Защо тогава това все не стигаше?
	Гледаше колоните от прозорци на сградите през улицата. Толкова много прозорци. Кой ли живее зад тях? Бяха ли тези хора щастливи? Или понякога седяха на покрива, обзети откато че ли неизлечима самота?
	Вратата изскърца леко на ръждясалите си панти и Джерико се измъкна през тесния отвор.
	— Очаквах да те намеря тук. Какво се е случило с вуйчо ти Уил?
	Ийви извърна лице настрани и изтри очите си.
	— Разбърках чая обратно на часовниковата стрелка, тоест дръпнах дявола за опашката.
	Джерико приседна, запазвайки разумно разстояние помежду им.
	— Не е нужно да ми казваш.
	Ийви замълча. На юг слънцето се отразяваше ослепително в стоманения връх на една сграда. От комините се издигаха големи черни облаци пушек. Билборд рекламираше с огромни букви ментовата дъвка Ригли. На ръба на покрив гълъби протягаха шии да се докопат до храна.
	— Попита ме как и защо съм дошъл да живея при вуйчо ти. Не ти отговорих — започна Джерико.
	Той извади крайщник хляб от джоба си и разви хартията, в която го беше увил.
	— Да, не ми отговори — потвърди Ийви.
	Тогава смяташе, че ще умре от любопитство, а сега, пред надвисналата опасност да я изхвърлят оттук, й беше съвсем безразлично. Но изпитваше благодарност към Джерико, задето дойде при нея на покрива в опит да я утеши по своя си начин. Просто й се искаше той да не спира да говори, затова попита:
	— Ще ми кажеш ли сега?
	Джерико присви очи на слънцето и подхвана:
	— Израснах във ферма в Пенсилвания. Крави и пасища. Ширнали се нивя. Утрините там бяха тъй свежи; човек се чувстваше като новороден. Нещо далечно, нищо общо с това тук.
	— Звучи прекрасно — Ийви се надяваше думите й да не са прозвучали толкова тъпо, колкото се чувстваше.
	Джерико помълча известно време, вероятно си събираше мислите, и продължи:
	— Избухна епидемия. Детски паралич. Първа си отиде сестра ми. После аз се събудих с треска. Най-сетне ме откараха в болница във Филаделфия, ала аз вече не си усещах ръцете и краката и дишах трудно. Бях на девет.
	Говореше и междувременно чупеше хляба на малки парчета и ги хвърляше върху по-равната част на покрива, където роякът гълъби ги поглъщаха.
	— Поставиха ме в апарат, прототип на нещо, наречено железен бял дроб, над което работеха. Той диша вместо теб. Но ти, разбира се, си затворен в него — същински метален ковчег. Прекарвах цели дни, втренчен в тавана, и наблюдавах как светлината на прозорците зад мен се мести по него като слънчев часовник. Всяка неделя майка ми идваше с конска каруца от Ланкастър да ме види и се молеше за мен. Но във фермата имаше толкова много работа, освен двете деца и още едно на път, за които да се грижи. Скоро посещенията станаха през неделя, а след време изобщо спряха — тя навярно не успяваше да се измъкне и да стигне до Филаделфия. Измислях си хиляди лъжи — децата са способни на това. Удивително е в какви неща се караш да вярваш.
	Ийви не беше сигурна какво е редно да каже, затова мълчеше и наблюдаваше как птиците се трупат около хляба и се боричкат за него.
	— После чух чуруликане на перваза на прозореца — бе дошла пролетта. Шом птичката е успяла да се добере дотам, и майка ми би могла, помислих си. В мига, когато чух чуруликането обаче, разбрах, че тя няма да дойде повече. Разбрах го още преди лекарите да ми съобщят, че родителите ми са подписали документи, с които ме преотстъпват на грижите на държавата.
	Джерико си избърса ръцете с носната си кърпичка.
	— Как са могли да те зарежат така? — попита след минута мълчание Ийви.
	— Инвалидите не са годни за работа с плуг или вършачка. Те нямаха възможност да се грижат за мен. И да имат още едно гърло, което да трябва да хранят.
	— Как си в състояние да им простиш толкова лесно?
	— Каква полза щях да имам от обратното?
	— Но сега си силен и здрав. Как…?
	Джерико хвърли от покрива камъче със замаха на бейзболист.
	— Опитаха нещо ново. Имах щастието, че то сработи. И след известно време се възстанових.
	— О, ами това е чудо!
	— Няма никакво чудо — възрази той с безстрастна физиономия. — Уил прие да ми стане настойник, а и аз имах нужда от дом. Той е добър човек. Много по-добър от повечето.
	— Грижа го е само за работата му и този негов проклет музей — изсъска Ийви, без да я е грижа, че едва ли не ругае.
	— Не е истина. Не знам какво се случи днес, но той е ужасно разстроен. Говори с него, Ийви.
	Искаше й се да каже на Джерико за случилото се, но не се чувстваше способна да се подложи отново на критика.
	— Вече е решил твърдо да ме върне в Охайо. Ако съм дух, сигурно би ме чул.
	— Няма духове, Ийви. Но не го казвай на вуйчо си.
	Думите на Джерико я накара да се усмихне за миг.
	Даваше си сметка, че трябва да започне да си опакова багажа, но искаше още малко да попречи на неизбежното, да запечата завинаги в съзнанието си силуета на града върху небето. Колко жалко, че всичко това свършваше.
	Джерико извади опърпаната си книга и Ийви попита:
	— Може ли?
	Той й я подаде и тя зачете отбелязаната страница:
	— Бог умря! Бог е мъртъв! И ние го умъртвихме! Как да намерим утеха, ние, най-жестоките убийци? — Ийви присви очи. — Знаеш как да си прекарваш приятно времето, нали?
	Върна му книгата и попита:
	— Ще ми почетеш ли?
	— Искаш да кажеш да ти почета Ницше?
	— Надали ще ме убие, имайки предвид как се чувствам в момента.
	Джерико се окашля и намери любимото си място в текста.
	— Най-святото и най-могъщото същество, което светът е притежавал до днес, загина, обляно в собствената си кръв под ударите на нашите ножове — кой ще изтрие тази кръв от нас. С коя вода бихме могли да се измием…?
	Гласът му я успокояваше. Гледаше как отразяващото се във водната кула слънце озарява покрива на една сграда на запад. Гълъбите подскачаха наблизо, търсейки неуморно храна.
	— Какви изкупителни празненства, какви свещени игри ще трябва да измислим? Не е ли твърде велико величието на това дело за нас? Не трябва ли сами да станем богове, само и само да изглеждаме достойни за него?
	— Джерико, прилагали ли са чудотворното лечение и на някой другиго?
	— Казах ти, че няма чудеса.


>	Временна отмяна на екзекуцията

	Уил се прибра около часа за вечеря и извика Ийви в кабинета си. Седеше сковано на стола и премяташе между пръстите си цигара. От радиото се разнасяше тиха музика.
	— Еванджелин, искам да ти се извиня. Не биваше да допускам подобен изблик на гняв.
	Ийви вдигна рамене и отвърна:
	— На всекиго се случва понякога.
	— Боя се, че ме свари неподготвен.
	Уил запали цигарата, смукна веднъж и изпусна тънка струйка дим.
	— Разкажи ми повече за този свой талант.
	— Появи се преди две години, когато започнаха сънищата за Джеймс.
	— Брат ти Джеймс ли?
	— Не, Джеймс, портиерът — изрече рязко Ийви и веднага съжали, защото последното, от което се нуждаеше сега, бе да вбеси Уил.
	— Няма такъв прецедент. Аз съм музеен куратор и трябва да разполагам с данни — каза делово той. — Как го откри?
	— Първият път беше брошка на майка ми. Исках да си я сложа, но тя не ми разреши. Беше я оставила на тоалетката си и аз я взех, но нещо ме възпираше да си я закача на роклята. Въртях я в ръце и изпитах най-странното чувство — брошката се затопли. Затоплиха се и ръцете ми, а дланите ме засърбяха.
	Тя замълча. Искаше да говори за това, но сега се чувстваше разголена и беззащитна.
	— Продължавай. Какво видя? Само случилото се с предмета, около час назад или нещо по-отдавна? Влетя те като чувство, предположение, или се почувства сякаш си с човека, преживял точно този момент, който виждаше?
	— Значи… ми вярваш, така ли?
	Уил кимна.
	— Вярвам ти.
	Ийви продължи обнадеждена:
	— Все едно гледах кино, но светлината на прожектора не е прекалено ярка. Беше само един кратък миг. Видях мама да седи на тоалетната си масичка и долових какви чувства изпитва, когато носи въпросната брошка.
	— И какви?
	Ийви го погледна право в очите:
	— Желанието аз да съм умрялата, а не Джеймс.
	Уил отмести поглед и промълви:
	— Майките обичат еднакво децата си.
	— Не, не е така. Просто всички сме се споразумели да го твърдим.
	— И това бе първият път, така ли?
	— Да. Пробвах го. Съсредоточавах се върху предмет и виждах част от историята му. Събитията невинаги протичаха поред. Понякога картините бяха доста бледи, друг път — ярки. Усещам и виждам, струва ми се, повече, когато чувството е силно.
	— А с времето по-силно ли стана, или отслабна?
	— Не знам. Не съм го упражнявала като кастанетите — отвърна Ийви. — Можеш ли да го упражняваш като кастанети?
	— Срещала ли си човек, който да може да прави същото като теб? — попита Уил, пренебрегвайки въпроса й.
	— Има ли и други като мен?
	— И да има, не са го обявили публично. Говорила ли си с родителите си по въпроса?
	— Беше ми достатъчно трудно да го споделя с теб след случилото се в Охайо. Те го възприемат за една от малките ми лудории.
	— Добре, добре.
	— Защо ми задаваш всички тези въпроси?
	— Опитвам се да разбера — призна Уил.
	Досега никой не й беше казвал нещо подобно. Родителите й постоянно искаха да съветват, да поучават, да командват. Бяха добри хора, но изискваха от света да се пречупи, да се приспособи към техния ред на нещата. Ийви никога не бе успявала да пасне, а опиташе ли, винаги изхвръкваше като кукла, натъпкана в прекалено малка кутия.
	— Никой не знае, значи — промърмори Уил.
	— Е, издадох се малко на партито, на което ме заведе Тета — изрече неуверено Ийви.
	— Демонстрирала си го на парти?
	Гласът му бе изпълнен с тревога.
	— Не беше нищо важно. Просто разправях на хората какво са вечеряли или как са се казвали кучетата, които са имали като деца. Повечето бяха на градус — обясни Ийви, като внимаваше да не се изпусне за собственото си състояние онази вечер. — Беше просто за развлечение. Защо, не биваше ли?
	— Нима не помниш, че точно това ти създаде главоболията в началото?
	— Но онова там, беше Охайо. А това тук е Ню Йорк. Щом момичетата могат да танцуват полуголи в нощни клубове, не виждам защо да не мога да демонстрирам малко ясновидство.
	— Хората не се плашат от полуголи момичета в нощни клубове.
	— Хората биха се изплашили от мен, така ли мислиш?
	— Хората винаги се плашат от онова, което не разбират, Еванджелин. Историята го доказва. Предполагам, че щом са пили… — без да довърши мисълта, Уил попита: — И си имала един от тези… епизоди с катарамата на Рута Бадовски?
	Ийви кимна:
	— Видях ужасна стая, огромна пещ и очертанията на мъж, или поне така мисля. Но беше само силует, сянка. Не съм сигурна — тя тръсна глава и продължи: — Според теб дали онова, което видях, е свързано с убийството?
	— Не знам — отвърна мрачно Уил.
	— Дали е редно да съобщя на полицията?
	— Не, разбира се.
	— А защо не? Ако ще помогне…
	— Най-вероятно ще те вземат за ексцентричка. Или по-лошо — девойка търси слава и се опитва името й да се появи във вестниците. С Терънс сме приятели от доста време, тъй че знам как мисли полицията.
	— Но ако мога да разчета още нещо от убийствата, нещо, принадлежало на Томи Дъфи, например…
	— Абсолютно не — изкомандва Уил. — Не бива да се докосваш до неща, свързани с тези убийства.
	Скочи от стола и измина бързо цялата дължина на хола. Пътьом спря и загаси цигарата си във висок сребърен пепелник до кресло на бели и сини райета — никой никога не бе сядал на него, защото навитата като пружина енергия на Уил не му позволяваше да се задържи достатъчно дълго на него, за да остави следи по тапицерията.
	— Ще заловим нашия убиец чрез добрата старомодна детективска работа, дори да трябва да прочетем от кора до кора всяка книга по окултизъм в библиотеката на музея.
	— С една дума… мога да остана? — попита Ийви.
	— Да, можеш да останеш. Засега. Но ще има нови правила. Повече никакви лудории в заведения с контрабанден алкохол. И от теб ще се очаква да помагаш в музея.
	— Разбира се.
	Беше по-добре от влак към Охайо. Докажеше ли веднъж на Уил колко е нужна тук, в крайна сметка той щеше да я задържи задълго.
	— Благодаря ти, вуйчо — извика Ийви и го прегърна, а той изчака вцепенен тя да се отдръпне от него.
	Застанал в рамката на вратата, Джерико се окашля и изчака да го забележат и остави вестник на бюрото на Уил:
	— Сигурно би проявил желание да го прочетеш.
	— „Само в Ню Йорк Дейли Нюз от Т. С. Уудхаус. Музей осъществява пентаграмно убийство“ — прочете на висок глас Уил, намръщи се и попита: — Какво е това?
	Ийви грабна вестника и зачете:
	— „Ню Йорк, тази невероятно оживена и шумна метрополия, познава добре насилието. Бъгси Сигел, Мейър Лански и Момчетата от Браунсвил увеличаваха купчините от трупове много по-бързо, отколкото ченгетата успяват да извърнат глава настрани, докато вземат подкуп. Но Пентаграмният убиец депресиpa дори нечувствителните нюйоркчани. Майки не пускат децата си да играят стикбол на улицата, след като се свечери. Продавачките харчат трудно припечелените си пари за такси, за да се приберат директно в квартирите си без топла вода в Мъри Хил и на Орчард Стрийт. Самият Султан на суинга, бейзболистът Бейб Рут, е обещал награда от петстотин долара за информация, която би помогнала за залавянето на това отвратително приятелче. Но сред тази мания, свързана с манхатънските убийства, се извисява едно място — Музеят на американския фолклор, свръхестественото и окултното. Това е Музеят на гадните усещания, както вие, гражданите, го знаете.“
	— Вуйчо, музеят е във вестниците! — възкликна Ийви и продължи да чете:
	— „Бизнесът им е всичко призрачно, а всичко призрачно е добро за бизнеса. Последният петък, аз, репортерът, станах свидетел на стълпотворение пред старата достолепна къща на Корнелиус Т. Ратбоун близо до Сентръл парк, причина за което е фактът, че уредникът на музея, професор Уилям Фицджералд…“ — О, вуйчо! Това си ти! — възкликна повторно Ийви. — … „помага на нюйоркските момчета в синьо да разберат какво прави този сатанински убиец невидим и как да го открият, преди отново да е нападнал. В тази работа му помага неговата племенница, мис Ийви О’Нийл от Зенит, Охайо, очарователна седемнайсетгодишна госпожица, наясно с всичко — от прическите на вещиците до костите на китайските магьосници. Но когато този репортер се опита да се докопа до доказателства за лова на убиеца, младата дама се направи на много сдържана. «Боя се, че не мога да го коментирам», и тя примигна с онези свои сини очи. Драги приятели, заставайте на опашката. В този град има повече от един убиец.“
	Ийви се опита да сдържи смеха си. В крайна сметка Т.С. Уудхаус бе удържал на думата си.
	— Разговаряла ли си с този Уудхаус, Еванджелин? — потърси обяснение Уил.
	Ийви отвори широко очи:
	— Нямах ни най-малка представа, че е репортер, вуйчо! Представи се за посетител и аз го разведох из музея, а когато започна да задава въпроси, моментално го спрях. Взе ме за глупачка, този мерзавец!
	— Трябва да си по-внимателна. Да се научиш да се държиш като нюйоркчанка.
	Той извади втора цигара и преди да я запали, затвори кутията.
	— Къде отидоха обективните и правдоподобни репортажи!
	— Не си ли чул? Те не продават вестниците — обади се Джерико.
	— Толкова си прав, вуйчо. Този Уудхаус е един плъх. Но той поне споменава музея. Знаеш ли какво означава това?
	Уил изпусна две струйки дим през ноздрите си и отвърна:
	— Неприятности.
	Телефонът иззвъня и ги стресна. Уил вдигна и след миг изражението му се втвърди.
	— Ще се видим там — отсече той.
	— Какво става? — попита Ийви.
	— Пентаграмният убиец е нанесъл нов удар.


>	Торбалан

	На входа на великата масонска ложа Уил и Ийви бяха посрещнати от дребен мъж с тънки мустаци и кръгли очила с черни рамки, които превръщаха очите му в огромни сини орбити и Ийви веднага си представи бухал.
	— Насам — нервно посочи мъжът. — Полицаите са вече тук, разбира се.
	Той ги преведе през коридор с ламперия до обикновена дървена врата, на която имаше бронзова табела Готическа зала. Дребният мъж отбори вратата към задушно антре, после отбори втора врата и се озоваха в помещение, наподобяващо светилище. Миризмата веднага удари Ийви в носа — отвратителна гъста смрад на дим и изгоряла плът, която заседна дълбоко в гърлото й.
	Очите й обходиха великолепната залата: висок таван с греди и полилеи. В единия край имаше орган, а в другия — буквата Г на фона на слънце. Неколцина полицаи и следовател бяха наобиколили малък олтар. Те се отдръпнаха и Ийви ахна. Върху олтара се намираше силно обгорялото тяло на последната жертва на Пентаграмния убиец.
	— Член на нашето братство е открил тялото към десет сутринта — промълви премигващият мъж.
	Той се запъна при думата „тяло“ и мустачките му се накъдриха от отвращение.
	— Достопочитаемият велик майстор бе уведомен с телеграма, защото е извън града със семейството си.
	— Покойникът е брат Юджийн Мериуедър — поясни Малой.
	— Той е Младши калфа — прекъсна го приличащият на бухал мъж.
	— Бил е — уточни Малой, давайки на дребосъка да разбере кой командва парада. — Работил до късно тук. Отишъл към осем на вечеря с двама масони в ресторант на Осмо авеню. Разделили се някъде към десет и мистър Мериуедър се върнал сам в Ложата. И тогава убиецът го проследил.
	Ийви погледна неволно буците по краката на обгорялото тяло и усети леко замайване. Хвана се за един стол, за да не падне, и затвори очи, но образът не изчезна.
	— Оставил е на жертвата същия онзи печат — пентаграмата. И това е единственото неизгоряло място по тялото — Малой посочи кръг върху кожата на трупа, незасегнат от огъня.
	— Нека великият архитект бди над нас — изрече тържествено дребният мъж-бухал.
	— Вратите били затворени отвътре.
	Малой си почеса носа и погледна косо дребосъка:
	— Имате ли някой в Братството, който да е имал сметки за уреждане с него? Или например някой, който да е превъртял?
	— Не, разбира се.
	Гигантските очи на дребосъка не премигнаха зад очилата.
	— Джордж Вашингтон, Бенджамин Франклин, Джон Джейкъб Астор, Хенри Форд, Хари Худини, Франсис Белъми — авторът на Клетвата за вярност, самата клетва, сър! — са наши братя; всички до един велики мъже. Без масонското влияние страната не би могла да се основе, а впоследствие и да процъфти.
	Мъжът и детектив Малой влязоха в спор и гласовете им отекнаха в осквернената зала.
	— Ние сме твърде далеч от дома и сме уморени — обади се най-сетне Уил.
	Мъжът с очи на бухал спря изпълнената си с негодувание лекция и се усмихна:
	— Не знаех, че сме съмишленици, сър. Извинете ме, мистър…?
	Той се приближи за ръкостискане, но Уил го избегна и продължи да гледа съсредоточено трупа.
	— Покойният имаше ли врагове?
	— Мистър Мериуедър ли? Не. Той бе високо уважаван.
	— Е, някой не го е обичал — измърмори Малой.
	— Можеше да се издигне до Достопочитаем велик майстор някой ден. Миналата година речта му в „Киванис клъб“ бе приета много добре. Да, много добре.
	— Не се докопахме до нищо, Уил. Господи — изсъска ядно Малой и ритна от безсилие и гняв един стол.
	Свършената работа не ги бе приближила до този луд убиец. Заедно с цигарения дим в залата увисна и чувството за безнадеждност. Ийви започна да се прокрадва малко по малко към мъртвия. Тялото бе изгорено до синьо-черен цвят, изпод който се подаваше недопечена влажна плът. Ръцете бяха сгърчени, а главата — отметната назад, сякаш да издаде вик на агония. Вероятно бе изпитал неописуем страх и невъобразима болка. И ако Ийви направеше каквото бе намислила, щеше като нищо да узнае колко ужасно всъщност е било. И едното, и другото се оформяше все повече, а ударите на сърцето й се засилваха. Масонският пръстен на Юджийн Мериуедър се бе разтопил на изгорения му пръст, но тя се надяваше да разчете нещо при допира с метала.
	Вуйчо й разговаряше с мъжа-бухал и с Малой. Другите полицаи изследваха внимателно залата и си водеха бележки. Никой не й обръщаше внимание. Сега или никога, каза си тя, задиша през устата и притисна с длан ръката на Мериуедър. При допира на пръстите й кожата под тях се разпадна и тя възпря вика, забил нокти в гърлото й. Сълзи боднаха очите й, дъхът в гърдите й замря.
	Не можеше да го направи; беше прекалено ужасно. Вдигна си ръката и потърси утехата на монетата на врата си. И тогава я слетя спомен.
	— Защо трябва да отидеш? — беше попитала тя през сълзи Джеймс онзи ден в градината.
	— Защото, момичето ми, човек трябва да се бори за всичко, което е правилно и справедливо. Не бива да допуснеш да победи терорът — беше отвърнал той, избърсвайки сълзите й.
	Ийви си пое три пъти дълбоко дъх, затвори очи и стисна силно наполовина разтопения пръстен и разпадащата се плът на масона. Даваше си смътно сметка, че заскърца със зъби, когато образите прелитаха пред затворените й клепачи като постепенно усилващ се първоначално лек дъжд.
	Юджийн Мериуедър лъска с парче плат пръстена. Цялата му гордост е в него. Ден на брега с приятел. Слънцето сияе на пясъка. Лимонада — Ийви усеща освежаващия й вкус. Но никой от тези спомени не е свързан пряко с убиеца. В желанието си пръстенът да каже повече тя го притисна по-силно, ала образите останаха все така бледи — както при бързо показани снимки не успяваш да видиш нищо смислено в тях.
	Дишай, каза си. Намали темпото. Виж всичко. Но ужасното състояние на тялото, а и собствените й нерви, я разсейваха. Загуби връзката. Наложи се да се бори, за да я върне. И тогава го чу: подсвиркването. Същото подсвиркване чу и когато пипна катарамата от обувката на Рута Бадовски. Ийви усещаше бесните удари на сърцето си. Като в сън тя внезапно се оказа с Юджийн Мериуедър, който върви по тъмния коридор към златистата светлина, лееща се от Готическата зала. Той протяга ръка. Месинговата топка на вратата хвърля отблясъци. Вратата се отваря…
	— Какво правите?
	Един полицай стисна силно ръката й и прекъсна връзката. Очите му бяха пълни с възмущение и погнуса.
	— Аз… аз… — прошепна Ийви. — Молех се — успя да смотолеви.
	Беше толкова близо — само миг и вероятно щеше да види лицето на убиеца. По бузите й потекоха сълзи на безсилие и полицаят омекна. Потупа я по рамото:
	— Махни се оттук, миличка. Веднага.
	Тя се остави да я изведе. Със сигурност чу нещо. Дали беше важно? Дали подсвиркването идваше от убиеца, или отнякъде другаде? Същата мелодия ли беше? Не беше сигурна.
	Бригада чистачки с колосани престилки дойдоха с парцали и кофи, пълни със сапунена вода.
	— Не пипайте нищо — извикаха едновременно Малой и Уил.
	Мъжът-бухал отпрати жените с леко помахване на меките си пръсти и те се оттеглиха в сивотата на антрето, където зачакаха нови указания.
	— Закъсахме я, Уил — поклати глава Малой.
	Излязоха и премигнаха от неясната светлина на 23-та улица, където ги връхлетяха надвикващи се един през друг репортери.
	— Лешояди! — изръмжа Малой. — Разкарайте се оттук!
	Т. С. Уудхаус хукна напред с тефтер и молив в ръка. Сутринта очевидно бе сресал назад и намазал обилно с брилянтин непокорната си кестенява коса, но сега един дълъг кичур висеше над лявото му око като воалетка. Ийви се надяваше да не я разкрие пред вуйчо й.
	— Извинете ме! Господа, аз съм Т. С. Уудхаус от „Дейли Нюз“. Чух, че имате пореден труп там вътре. И той не е някоя участвала в танцов маратон девойка от Бруклин или момче от Уест Сайд.
	— Разкарай се, Ууди — озъби се Малой.
	Обидата изглежда не направи никакво впечатление на мистър Уудхаус. Той погледна Ийви, после се обърна към Уил.
	— Вашето мнение по въпроса, професоре? Явно положението е сериозно, след като въвличат и цивилни. Това гангстерска война ли е? Работа на апаши? На анархисти? На червени? На борци против капитализма? — Уудхаус се засмя. — Или Торбалан?
	— Или някой репортер — подхвърли насмешливо Малой. — Защо не запишеш това, Ууди. Ей, момчета, дайте ни повод да ви откараме с кораб в Русия.
	— Свобода на пресата, детектив.
	— По-скоро свобода на чакалите. С това ваше безотговорно отношение към фактите всички ние четем правдоподобни истории, колкото са правдоподобни риболовните разкази на дядо ми.
	— Анархистите възнамеряват да унищожат държавата — изложи Уил становището си по предишния въпрос. — Искат да създадат пълен хаос, да съсипят реда. Това е методично. Планирано.
	Моливът на репортера препусна по страницата.
	— Тогава значи е Торбалан, така ли?
	— Ей, момче, не си ли малко млад за тая работа? — обади се пак Малой.
	— Време е да се избавим от старите дърдорковци, дето пишат мили прилежни истории. Хората се нуждаят от доза силни усещания в новините, които четат. Малко оживление. Не сте ли съгласна, мис О’Нийл?
	Ийви не отвърна.
	— Хайде, късмет — пожела Малой.
	— Не вярвам в късмета. Вярвам във възможността. Двамата с вас, професоре, можем да работим заедно по случая. Да качим убиеца на бесилката. Какво ще кажете?
	Уил си оправи шапката и тръгна към 6-о авеню. Т. С. се промъкна до Ийви и вдигна ръка за поздрав.
	— Гледката вътре трябва да е била ужасна. Бедното създание, цялата трепериш. Да ти помогна, а? Извинете, извинете, момчета, направете път.
	Т. С. Уудхаус отведе Ийви зад една полицейска камионетка, разкопча сакото си и й показа плоска джобна бутилка.
	— Имаш нужда от малко течност за кураж.
	Ийви отпи голяма глътка, после повтори.
	— Благодаря.
	— Няма защо. Можеш обаче да опишеш сцената вътре.
	Тя му разказа някои подробности, но умишлено премълча други.
	— Имаш ли нужда от услуга, веднага уведоми Т. С.
	— Ще го запомня, мистър Уудхаус.
	Ийви отпи последна глътка от шишенцето му и си оправи шала.
	— Как изглеждам?
	Т. С. Уудхаус се ухили:
	— Превъзходно.
	— Накарай фотографа си да ме снима отляво. Този е хубавият ми профил. О, освен това ще трябва да го представим сякаш съм недоволна. Ясно ли е?
	Т. С. Уудхаус се усмихна едва видимо и каза:
	— Бизнес и нищо повече.
	— На този свят няма по-долна категория хора от хладнокръвните убийци. Освен репортерите — изрече високо Ийви, мина покрай живата верига полицаи и остави репортерите зад гърба си. Обърна се съвсем леко, като запази достатъчно дълго позата, та фотографът на „Дейли Нюз“ да успее да я снима. После метна шала на едното си рамо и хукна към Уил и очакващата я зад ъгъла кола.
	Главоболието бе започнало. Ийви се отпусна на седалката и през прозореца на полицейската кола се загледа в 6-о авеню. В странична улица няколко щастливо нищо неподозиращи момчета играеха стикбол. Надяваше се още дълго да не разберат нищо. На предната седалка Малой записваше нещо в тетрадката си. Драскането на молива по хартията засили още повече главоболието й. Тя затвори очи. Не съзнаваше, че си свирука мелодията, която чу в Храма, докато детективът не каза:
	— Не съм я чувал от години.
	Ийви вдигна глава от облегалката на седалката и попита:
	— Знаете ли тази песен? Каква е?
	— „Джон Немирни, Джон Немирни,/вечно със престилка, ножа остър вирнал./Мигом гърлото ти ще пререже, кокали ще събере,/и за няколко жълтици на пазар ще продаде.“ Пееха я в нашия квартал, за да ни плашат и накарат нас, дечурлигата, да сме послушни. И викаха: Немирния Джон ще дойде да ви вземе, ако не слушате.
	— Кой?
	— Немирния Джон. Джон Хобс. Обирал е гробове, мошеник и убиец. Пазел е човешки кости в къщата си, една голяма къща в горната част на града.
	— Допускате ли да стои зад тези убийства?
	Малой се усмихна снизходително:
	— Невъзможно, мис О’Нийл.
	— Защо?
	Малой спря да пише и я погледна право в очите:
	— Защото Джон Хобс е мъртъв, при това от близо половин век.


>	Немирния Джон

	Ийви вървеше по петите на Уил и не спираше да говори бързо, въпреки че главата я цепеше:
	— Чух мелодията и тогава, при Рута Бадовски, чух я и днес, докато докосвах пръстена на Юджийн Мериуедър.
	— Нали те помолих в никакъв случай да не правиш това…
	— Ами ако има връзка, която ни убягва? Ако нашият убиец действа по схемата на този Немирен Джон?
	— Ти базираш предположенията си на една песен…
	— На песен, за която се знае, че е свързана с убиец!
	— Твърде спорно предчувствие…
	Джерико и Сам наблюдаваха сцената, наподобяваща твърде необичаен мач по тенис.
	— За какво става дума? — попита по едно време Джерико едновременно с въпроса на Сам:
	— Защо е трябвало да пипаш пръстена на умрял човек?
	Без да им обръщат внимание, Ийви и Уил продължиха да спорят:
	— Ти би ли докоснал пръстен на покойник? — попита Сам Джерико, който сби рамене.
	— Вуйчо, това е единствената ни следа — настоя Ийви.
	— Чудесно — кимна след кратка пауза Уил. — Щом си толкова убедена в това…
	— Убедена съм.
	— Тогава направи като учените, когато силно вярват в нещо.
	— И какво е то?
	— Отиди в библиотеката — отвърна Уил. — Нюйоркската обществена библиотека положително разполага с информация за Джон Хобс.
	— Ще постъпя точно така — заяви твърдо Ийви и метна шала и шапката си върху огромната лапа на препарираната мечка.
	— Знаем, че убиецът действа съобразно Книгата на Братството — продължи Уил. — Храмът на Соломон. Масоните също наричат своите ложи храмове и се смятат за потомци на цар Соломон.
	— Имаме вярната идея, но погрешна връзка — обади се Сам и попита: — Какво е следващото приношение?
	Джерико разтвори Книгата на Братството и прочете:
	— Осмото приношение — Благоговението на Ангелския вестител — И веднага започна да изброява възможните значения: — Ангели… църква, свещеник или монахиня, някой на име Ейнджьл или Анджелика. Вестител — пратеник… пощаджия, говорител по радио, репортер, музикант…
	— Репортер — повтори Ийви и потърка слепоочията си.
	— Какво ти е? — попита я Уил.
	— Просто главоболие.
	— Главоболие ли? Кога започна?
	— Нищо особена, чиста досада. Според мама имам нужда от цайси — ох, от очила, но аз съм твърде суетна, за да ги нося. Казах й, че очите ми са си съвсем наред. Честно, два аспирина и ще съм кукуряк.
	Джерико й донесе два аспирина и чаша вода.
	— Защо ме гледаш така, вуйчо?
	Уил я наблюдаваше със сбърчени вежди, но щом чу въпроса й, започна да подрежда безцелно бюрото си и единственото, което каза, бе:
	— Изпий си аспирина.


>	Погрешният човек

	Мемфис беше разсеян. През целия ден си повтаряше като на запис срещата си с Тета, вълнението от бягството им на косъм от полицаите, погледа й, когато стана ясно, че са се измъкнали — благодарен и леко свенлив. В онзи момент Мемфис не искаше нищо друго, освен да я грабне и понесе в романтична целувка. Всъщност тъкмо мисълта за тази целувка едва не го въвлече в неприятности, защото при сутрешното си посещение във фризьорския салон на мисис Джордан, за да запише залаганията, обърка нейните числа с числата на мисис Робинсън — жената, която мие косите на клиентките.
	— Мемфис, къде ти е главата? — упрекна го добродушно мисис Джордан, а той се извини и хукна към „Флойд Брадърс“.
	Папа Чарлс беше свикал съвещание в „Делукс“, един от ресторантите, негова собственост, за да обсъдят катастрофалното нападение на полицията предишната нощ. Увери ги, че случилото се е незначително, дребно недоразумение, на път е да бъде разрешено по най-добрия начин и много скоро катинарите ще бъдат свалени от вратите на „Хотси Тотси“. Но си личеше, че зад изисканите маниери и спокойната му реч бушуват нерви. Подсказваше го тикът на брадичката, който беше виждал няколко пъти преди, когато на Папа Чарлс се налагаше да се справи с много пиян агресивен посетител или дрогиран контрабандист. Така или иначе обаче Мемфис мислеше само за Тета.
	Тета. Тета. Тета. Беше срещнал момичето на мечтите си — момиче, което сънуваше неговия сън — и то само за да я загуби в тълпата. Тъкмо усети, че съдбата му добива някаква форма, и всичко отново изчезна. Не знаеше къде живее, откъде е; дори не знаеше фамилията й. А натрапливата птица отново се появи, следвайки го по петите.
	— Къш! — отпъди я той с ръка. — Махай се!
	Сега пък закъсняваше да вземе Исая от училище. Влезе в класната стая с порой от извинения, но брат му не искаше да чуе нито едно. На улицата разгневеното момче зарита едно камъче и в крайна сметка го бутна в канавката, за да си го подритва отново друг път:
	— Трябваше да ме вземеш в три!
	— Налагаше се да свърша една работа, Ледено човече.
	— Каква работа?
	— Моя работа. Не твоя.
	— Другия път ще си тръгна сам.
	— Другия път няма да закъснея.
	— Сигурно си бил с Креолската принцеса — измърмори Исая.
	Мемфис се закова на място:
	— Къде чу това?
	— Снощи го видях написано в тетрадката ти — разсмя се момчето. — Мемфис си е хванал момиче! Мемфис си е хванал момиче!
	Мемфис сграбчи ръката му и извика:
	— Чуй ме сега. Онази тетрадка е лична. Тя е моя. Разбра ли?
	Исая вирна брадичка.
	— Пусни ми ръката.
	— Обещай ми!
	— Пусни ме! — Исая се отскубна и хукна по оживената улица.
	Беше непредсказуем, като се ядосаше, а и като нищо можеше да разкаже всичко на Октавия.
	Мемфис омекна. Нямаше нужда да си изкарва безсилието върху Исая, колкото и да го беше яд на него.
	— Не буйствай, Ледено човече. Хайде, нека отидем при мистър Реджи за по хамбургер, а? Ако искаш, ще седнеш на бара на въртящите се столове и ще се въртиш, колкото си искаш. Но не го прави много бързо, за да не си повърнеш хамбургера.
	Исая спря. Носът му течеше.
	— Искам шоколад — заяви той.
	— Тогава ще ти вземем шоколад — обеща Мемфис.
	Тревожеше се за малкия си брат. Сестра Уолкър откри съвсем случайно необикновената му дарба. Преди около шест месеца тя се пресели в Харлем и един ден дойде да посети Октавия. Била стара приятелка на майка му и вестта за нейната кончина дълбоко я натъжила.
	— Виола беше добра жена — каза сестра Уолкър.
	Октавия я изгледа много критично, очевидно не я хареса и каза:
	— Странно, никога не ми е споменавала за вас. А ние бяхме толкова близки.
	— Е, дори сестрите си имат съкровени тайни.
	Мемфис беше сигурен, че това никак не се хареса на Октавия.
	Но когато мис Уолкър предложи да се занимава с Исая по математика — предмет, който му създаваше главоболие, при това безплатно, Октавия отстъпи. Един ден, докато сестра Уолкър използваше картите, за да го учи на умножение, Исая започна да ги отгатва, преди да ги е видял, и тя го попита дали може да прави и други неща. Твърдеше, че това било умение и можело да му е от полза в живота. Започна да го насърчава да работи над него, сякаш е учебен предмет. Мемфис не виждаше как умението ще помогне на брат му да се развива и израства в живота като например музикалните умения на Гейб или умението на учителката мисис Уорд да решава математически уравнения. А и ако Октавия разбереше какво всъщност става в дома на сестра Уолкър, щеше да изпадне в невиждан гняв. Но това беше важно за Исая. Караше го да се чувства специален и щастлив като преди, когато майка им беше жива и играеше с тях на криеница, докато простираше прането в градината, която си деляха със семейство Тусан на 145-а улица. Мемфис все още чуваше смеха и думите й: „Добре, а сега да видим дали вие двамата сте толкова добри да приберете тези чаршафи, както добре се криехте между тях.“
	Бяха добри времена. Баща му, който свиреше в оркестъра на Джералд Локхарт, се прибираше вкъщи и питаше весело:
	— Я да видим сега какво са правили днес братята Кембъл?
	На Мемфис му липсваше миризмата на бащината му лула в предната стая и понякога, когато минаваше покрай магазина за цигари на Ленокс авеню, се спираше просто за да възкреси поне мъничко милия спомен.
	— Грижи се за Исая — заръча майка му.
	Останала само кожа и кости, тя не ставаше от леглото, а погледът в очите й беше празен.
	— Обещай ми.
	И той й обеща. След три дни я погребаха в гробището Уудлон. Оркестърът на Джералд Локхарт се премести в Чикаго и баща му замина с тях с намерението да ги вземе при себе си, щом спести достатъчно пари. Но те изглежда все не бяха достатъчни и момчетата продължаваха да живеят в задната стая у Октавия. Единствено Исая остана от онова щастливо време, когато семейството им живееше заедно; когато трябваше просто да влезеш в някоя стая, за да чуеш как някой се смее, или да извикаш:
	— Кой чука на вратата ми?
	Затова Мемфис не изпускаше нито за миг брат си. Не беше сигурен, че ще го преживее, ако с момчето се случеше нещо.
	Но всичко това бе минало и той нямаше намерение да мисли постоянно за него.
	Предишната вечер с Тета му даде нова надежда. Тя беше някъде там, в този град и Мемфис възнамеряваше да я търси и отново да я открие.
	В дрогерията той и Исая седнаха на бара, мистър Реджи взе поръчката и сложи два хамбургера на скарата. Обръщаше ги с шпатулата си, а те цвърчаха успокояващо. После мистър Реджи им ги сервира в чинии заедно със сода за Мемфис и шоколадов шейк за Исая. Момчето веднага се зае лакомо с шейка и по брадичката му потече сладолед.
	— Май съм точно на време — изникна изневиделица Гейб, тръсна се на стола до Мемфис и си отхапа голяма хапка от хамбургера му, после заяви гръмко: — Ей, Кембъл, тъкмо ти си човекът, когото търсех. У Алма ще има парти. Отиваме. О, и ще си вземем добра пиячка.
	Гейб му подаде пачка банкноти.
	— Не пред Исая — прошепна му Мемфис.
	— Той не знае за какво говорим. Наслаждава се на шейка си.
	— Не знам какво? — попита момчето.
	Мемфис хвърли на приятеля си поглед, който говореше: „видя ли?“
	Гейб сви устни и скръсти ръце на гърдите си.
	— Ей, малкия, да нямаш някакви там вълшебни уши?
	— Не, но имам способности.
	— Исая — извика Мемфис, за да го спре.
	— А, така значи. Сега разбирам — подразни го Гейб.
	— Хайде на бас, че знам колко пари имаш в джоба си — Исая направи цял кръг със стола си.
	— Исая, Гейб няма време за твоите игрички — прекъсна го рязко Мемфис. — Яж си сандвича.
	Момчето присви очи. Мемфис познаваше отлично този поглед: след него обикновено трябваше да се очаква неприятност.
	— Имаш две банкноти от пет и един долара и две монети от по двайсет и пет цента. Освен това адреса на жена на име Цимбелин.
	Гейб си изпразни джобовете и очите му едва не изхвръкнаха.
	— Откъде знаеш?
	— Казах ти! Имам талант. А и мога да пророкувам.
	— Изобщо не го бива да прави такива неща. Исая, престани да разправяш празни приказки — Мемфис стрелна брат си с остър поглед.
	— Ще разправям каквото си искам — озъби се в отговор момчето.
	— Ще разправя каквото си иска — захили се Гейб. — Кажи ми още нещо, малчо.
	— Понякога виждам бъдещето на хората.
	— Исая, престани веднага. Така или иначе вече трябва да си вървим…
	— Я задръж, брато. Момчето иска да ми предскаже бъдещето. Е, кажи ми, Исая, ще стана ли изгряващата звезда на Оке Рекърдс?
	— Трябва да пипна нещо твое.
	— Мистър Реджи, сметката, моля — извика Мемфис. — Колко ви дължим?
	— Изчакай минутка, Мемфис — отвърна мистър Реджи, понесъл две чинии.
	— Казвай — прошепна Гейб и протегна ръката си към Исая.
	Момчето я взе в своята и се съсредоточи, но след дълга пауза я пусна бързо и се отдръпна с широко отворени очи.
	— Какво видя? Не ми казвай, че е нещо страшно — пошегува се Гейб.
	— Нищо не видях — отвърна Исая и Мемфис дори не го поправи.
	Брат му го гледаше с онези много големи очи и Мемфис знаеше, че, е видял нещо, което го е изплашило.
	— Хайде, грабвай си палтото, Ледено човече.
	Само че Гейб не мирясваше.
	— Давай, давай. Кажи какво видя за твоя стар приятел Гейбриъл, а?
	— Под моста… не минавай под моста — отвърна тихо Исая. — Той е там.
	— Какъв мост? Кой? Какво ще ми се случи, ако го направя?
	— Ще умреш.
	— Исая! — изръмжа Мемфис. — Той няма това предвид, брато. Просто се забавлява. Кажи, че съжаляваш, Исая.
	Все така с широко отворени очи момчето премести поглед от Гейб към брат си, после отново към Гейб и промълви тихо:
	— Извинявай, Гейб.
	— Ти само се забавляваше ли, човече? — попита го Гейб.
	— Точно така — прошепна Исая с набедена глава.
	Лицето на Гейб се отпусна в усмивка, отчасти на облекчение, отчасти на досада.
	— Малки братчета — поклати той глава, тупна Мемфис по гърба и му напомни: — Не забравяй за оная, другата работа, ясно?
	— Няма — отвърна Мемфис.
	Слепият Бил Джонсън седеше в ъгъла с паница супа в ръце, която Реджи бе така добър да му даде. Супата беше рядка, но топла и той ядеше бавно, наострил ухо към сцената на бара. Паницата вече беше празна и той стана, метна, сумтейки, китарата на гърба си и затропа с бастуна навън към улиците на Харлем. Въздухът миришеше на надвиснал дъжд. Бил не обичаше дъжд. Напомняше му за Луизиана, за времето, когато беше син на изполичар, имаше две здрави очи, по цял ден береше памук, а дъждът мокреше до кости човек, мъчещ се да си изработи нормата. Напомняше му за деня, когато собственикът, мистър Смит, го наби с ремък, понеже свири на китара, вместо да бере памук, и за това как по-късно половината му реколта се съсипа, а подпухналото тяло на мистър Смит, подуто като торба изгнил ориз, намериха в реката. Плъзнаха слухове, че на Бил Джонсън не може да се има доверие, че по нещо прилича на гущер; че той стоял на кръстопътя нощем и сипел клетви срещу Папа Легба — посредника между боговете и хората. Че е плюл върху кръста. Че е продал душата си на дявола.
	В деня, когато мъжете в тъмни костюми пристигнаха в бивака, валеше. Похабената реколта бе привлякла вниманието им. Говореше се за вероятността да го е сторил Бил Джонсън; бил способен да умъртви от състрадание старо куче, но щом е гневен, ако държи в ръката си пеперуда, тя ще умре. Мъжете в тъмни костюми седяха в гостната на мисис Тейт преднамерено спокойни и търпеливи, усмихнати и безкрайно любезни и пиеха лимонада от запотени чаши.
	Доведоха им Бил. Тогава той бе висок метър и осемдесет, мускулест и як двайсетгодишен мъж с гладка тъмнокафява кожа и без позорните печати по тялото, които предците му бяха носили посрамени. Бил седна на стар тръстиков стол с ръце на коленете, а мъжете започнаха да задават въпроси: Иска ли да помогне за запазване на сигурността на държавата? Би ли желал да попътува с тях, за да поговорят?
	Жадуваше да се махне от онези поля, да се измъкне от Луизиана и от мъжете с бели качулки, които подпалваха нощта с техните кръстове. Затова замина с мъжете в тъмни костюми, седнал на задната седалка на колата им с перденца на страничните прозорци. Направи, каквото искаха от него. Каза им как това изхабява тялото му, показа им как се превива гръбнакът му, как посивява косата му. Беше само на двайсет, но изглеждаше на петдесет. Мъжете разцъфтяваха в същите онези любезни усмивки и казваха:
	— Само още един път, Бил.
	А когато зрението му се сви до точици мътна светлина, която накрая стана черна, те го отпратиха без нищичко освен китарата, белег на кожата и ръкостискане, придружено с предупреждение да си трае. Не виждаше, тялото му бе употребено и съсипано. А дарбата му — ако онова можеше да се нарече дарба — като че ли също го напусна. Колко пъти бе вил към небето и молил да си я върне отново? После преди три месеца най-неочаквано усети първите трепети на надежда. Сега се нуждаеше само от точната искра, която да задейства дарбата му.
	Братята Кембъл изхвръкнаха от дрогерията на Реджи и звънчето над вратата иззвънтя. Бил ги чуваше, че се карат. По-малкият Кембъл имаше дарбата — беше съвсем ясно, а по-големият държеше това да остане в тайна. Беше умно от негова страна. Да разкриваш такива тайни на когото ти падне, не водеше до нищо добро. Рискуваш да попаднеш на погрешния човек. На някого, за когото дори не подозираш, че е опасен.
	Първите дъждовни капки цопнаха на черните очила на Бил и той се намръщи. Проклет дъжд. Почеса неволно белега на лявата си ръка и затропа с бастуна си надолу по хълма.


>	Божествена звезда

	Тета се мусеше. За всеки друг тя навярно изглеждаше просто отегчена. Само че Хенри знаеше всичко за нея и тя определено се мусеше. Седеше като на витрина на ръба на сцената в костюма си — кръстоска между сукман и къси панталонки, и обута с черни чорапи. Беше завързала в бохемски стил през челото си зелен шал с индийски мотиви. Устните й, силно начервени, контрастираха с мътнокафявите й очи и модерния й тен.
	Хенри седеше на пианото и я наблюдаваше как въздиша, цупи се и клати напред-назад единия си крак.
	— Господин Зигфелд ще дойде след малко — обяви помощник-режисьорът. — Иска да поработи над номера Божествена звезда във второ действие, защото смята, че е малко изтъркан.
	— Изтъркан е. Тези смешки са били изтъркани още преди майка ми да се роди. А мелодията е отвратителна — изрече ядно Тета и запали цигара.
	— Благодарим ти, както винаги, за безценната ти забележка, Тета — изстреля помощник-режисьорът. — Ако прекарваш повече време да репетираш стъпките си и по-малко — да мрънкаш, наистина ще имаме шоу. Хайде, всички, готови.
	— Мога да изпълня проклетите стъпки и с два счупени крака — измърмори Тета и седна до Хенри на пейката пред пианото.
	— Някой е вкиснат — пошегува се Хенри, но достатъчно тихо, за да го чуе само тя.
	Тета отпусна лъскавата си черна глава върху рамото му.
	— Благодаря за съчувствието.
	— Все още вехнеш по твоя мистериозен рицар в сияйни доспехи, така ли?
	— Ще разбереш, ако го видиш.
	— Красив ли е? — попиша Хенри и изсвири няколко секси трели.
	— И още как.
	— Галантен?
	— Много.
	Музиката на Хенри стана тиха и романтична.
	— Очарователен и при това деликатен.
	— Ъ-хъ.
	— Богат?
	Тета поклати отрицателно глава и отвърна:
	— Поет.
	— Поет ли? — Пръстите му пробягаха по клавишите и отекна нехармонично дрънчене. — Не си ли чувала, скъпа моя, че трябва да се омъжиш за пари, а не по любов?
	— Той сънува същия сън като моя, Хен. Виждал е онова налудничаво око със светкавицата, и кръстопътя. Какво, според теб, означава това?
	— Доста е мистериозно, признавам — понижи глас Хенри. — Мислиш ли, че е… необикновен като теб и мен?
	— Не знам. Но у него има нещо, сякаш съм го познавала цял живот. Не мога да го обясня.
	Хенри засвири свое леко джазово парче и предупреди:
	— Започваш да ме караш да ревнувам.
	Тета го целуна по бузата:
	— Никой няма да те измести, Хен. Знаеш го.
	— Защо не отидем в Харлем да го потърсим?
	— „Хотси Тотси“ е затворено.
	— Има куп други клубове за претърсване. А и тъкмо ще разбереш кои от тях наемат танцьорки, защото знаеш какво ще каже Фло за твоя чернокож поет, който се занимава със залагания.
	— Не е нужно Фло да знае.
	— Фло знае всичко.
	Уоли дотича по пътеката в залата и запляска с ръце за внимание.
	— Всички по местата си. Мистър Зигфелд пристигна.


	Репетицията беше дълга и изтощителна. Мистър Зигфелд не харесваше нищо. Спираше ги по средата на всеки номер и крещеше:
	— Не, не, не! Това може да мине в „Скандалите“, но не е шоу на Зигфелд. Името ни е еталон!
	Близо час отделиха на номера Божествена звезда, но нищо не се получаваше като хората.
	— Не струва — крещеше от дъното на салона мистър Зигфелд.
	Беше елегантен мъж с вчесана назад бяла коса и идеално поддържани мустачки. Според слуховете, костюмите му — а той винаги бе в костюм — бяха ушити на „Савил Роу“ в Лондон.
	— Имаме нужда от смях. От нещо такова.
	— Ами да доведа обратно мистър Роджърс — предложи Уоли.
	— Не се притеснявам за Уил Роджърс. Той може да си направи гаргара и пак ще е смешно. Притеснявам се за този номер.
	Всички бяха на ръба. Ако мистър Зигфелд не беше щастлив, никой не беше щастлив. Можеше да ги уволни до една и да си наеме нови танцьорки, като превърне случката в рекламна шумотевица.
	— Отново! — изрева великият Зигфелд.
	Хенри засвири. Звездата на номера, Дон — арогантен певец на сантиментални песни — слезе по дългата широка пътека, пеейки с мелодраматично вибрато: Звездите там горе падат от небето./ Кажи ми, скъпа моя, /защо не мога аз/ да падна във ръцете ти/ като божествена звезда/ и да остана в тях завинаги…
	Хенри извъртя многозначително очи, когато погледът му срещна погледа на Тета. Запеееек, изрекоха безгласно устните му и тя се опита да не избухне в смях. Момичетата разпериха ръце настрани и заслизаха грациозно по стълбата. Седнал в залата, Фло имаше вид на човек, погълнал туршия с копър. Отново щяха да повторят номера, Тета бе готова да се закълне. Но и безброй пъти да го репетираха, нищо нямаше да излезе. Беше отчайващ — сантиментален и долнопробен. Докато краката й следваха всяка стъпка тя изведнъж си спомни съвет, който получи в едно вариете: Искаш смях, направи нещо неочаквано.
	Момичетата слизаха наперено по дългата стълба и тогава Тета тръгна нарочно в погрешна посока, понасяйки се плавно наляво като изпаднала в умопомрачение Айседора Дънкан: другите танцьорки се объркаха и се заблъскаха около нея.
	— Ей, внимавай! — измърмори Дейзи.
	— Извинявай, мамо — отвърна Тета и няколко от момичетата потиснаха смеха си.
	— Тета! Какво правиш? Върни се в редицата! — изкрещя Уоли.
	Тя обаче продължи и се блъсна в една висяща лъскава звезда.
	— О! — възкликна Тета и потупа като в алкохолно опиянение звездата с думите: — Съжалявам, мистър Роджърс.
	Цялата трупа погледна нервно към Тета, после към седналия в салона мистър Зигфелд. Скучният и безинтересен Дон се усмихна през зъби и без да сваля поглед от нея, подхвана отново песента. Тета се запрепъва по стълбите, тананикайки си високо.
	— Не спирай, Дон, не спирай, съкровище. Получава ти се отлично! Дори на мистър Роджърс му харесва — и тя направи жест към лъскавата звезда.
	После извика: „О, Хенри!“, хвърли се към него, обви шията му с ръце и го целуна страстно.
	— О, всичко е наред. Той ми е брат.
	— Само не казвайте на нашите майки — отбеляза саркастично Хенри и този път всички се разсмяха освен Дон, Дейзи и Уоли, чиито бузи пламтяха.
	— Мис Найт! Мисля, че се наситихме на отвратителното ви държане…
	— Я виж ти, Уоли, снощи ми говореше друго — отвърна дрезгаво тя.
	Движеше се опасно по сами ръба. Рискуваше дори да падне. Доколкото й бе известно, в следващата минута можеше да се окаже на улицата. Някъде там в тъмното Фло наблюдаваше и тя изчакваше той да се произнесе.
	— Мистър Зигфелд, не съм в състояние да работя в такава обстановка — простена Дон.
	Великият Флорънс Зигфелд тръгна по пътеката между редовете и трупата се смълча.
	— Прекрасно, Дон. Не е нужно да го правиш. Винаги мога да си намеря друг на твое място — заяви той.
	После присви очи, втренчи се в Тета и бавно и полека започна да се усмихва все по-широко и да аплодира изпълнението й.
	— Е, това беше наистина забавно.
	Тета изпусна въздуха, който досега сдържаше.
	Зигфелд насочи вниманието си към помощник-режисьора и заговори бързо като нюйоркския трафик:
	— Уоли, добави тази сцена в пиесата. Изгради около нея действие. И подготви съобщение за клюкарниците: „Зигфелд откри нова звезда в лицето на…“ — той й се усмихна.
	— Тета. Тета Найт.
	— Мис Тета Найт!
	— И нейния брат Хенри Дюбоа — добави тя.
	При тези й думи момичетата отново се разкикотиха, без, разбира се, Дейзи. Взела страната на Дон, тя хвърляше убийствени погледи на Тета.
	— И нейният брат — повтори като ехо Фло. — Харесва ми това същество. Откъде си, миличка?
	— От Кънектикът — излъга тя.
	— Кънектикът ли? Кой е от Кънектикът? — извика великият Зигфелд и лицето му се изкриви, сякаш опитал вкиснало мляко.
	Той се замисли и стигна с отмерена крачка до оркестрината.
	— Ти си отдавна изчезналата дъщеря на руски дворяни и родителите ти са убити от комунистите — това покорява сърцата. Предани слуги са те извели тайно от страната, организирайки дръзко среднощно бягство, и ти си пристигнала с кораб в Америка, страната на мечтите. Сложи на главата й панделка. Голяма панделка. Синя. Не, червена! Не, синя. Миличка, погледни ме с отчаян поглед.
	Тета погледна нагоре, сключи ръце на гърдите си и попита:
	— Достатъчно тъжно ли е?
	— Идеално! Още миг и ще ми потрябва кърпичка. И така, отгледана си от състрадателни монахини в Бруклин — Уоли, намери ми нуждаещо се от дарение манастирско училище в Бруклин — което скъпата ми съпруга Били посетила — гледай тази част с Били да попадне във вестниците заедно с нейна снимка с пеленаче на ръце — и тя те е чула да пееш „Тиха нощ“. — Зигфелд направи гримаса. — „Тиха нощ“ е малко прекалено, а?
	Погледна към Хенри, който сви рамене.
	— Добре, нека е „Тиха нощ“ — продължи Зигфелд. — И тя те е довела направо при мен, твоя чичо Фло, който от пръв поглед разбира от хубост и талант. На път си да станеш известна, дете.
	— Мистър Зигфелд, Хенри може да ви напише страхотна мелодия. Той е изключително талантлив — Тета хвърли на Хенри поглед говори-за-себе-си.
	— Бих могъл.
	— Прекрасно, прекрасно, Ханк…
	— Хенри, сър.
	— Ханк, напиши ми тази мелодия. Нека е…
	— Мелодична — довърши вместо него Хенри.
	— Точно така.
	Хенри отпрати на Тета поглед нали-ти-казах, а тя отвърна с леко повдигане на раменете в смисъл какво-мога-да-направя?
	— Уоли, свърши всичко това. Време е да вървя, защото имам среща с Били — ще оглеждаме вили. Тази жена умее да харчи пари. За щастие аз имам много.
	— Разбира се, мистър Зигфелд — Уоли тръгна след великия мъж, но погледна назад към Тета и тя му се изплези.
	Момичетата се струпаха около нея и започнаха да я поздравяват за щастието, а Дейзи се изниза, проклинайки.
	— Не е много похвално да отклоняваш вниманието към себе си — изсъска Дон на път покрай нея.
	— Ако беше добър, нямаше да успея да отвлека вниманието от теб, Дон — извика след него Тета, прегърна Хенри и попита. — Знаеш ли какво означава това?
	— Повече репетиции ли?
	— Най-сетне можем да си позволим пиано, Хен. И всеки ще си тръгва от шоуто, пеейки си твоята песен.
	— Тананикайки си, искаш да кажеш, нали?
	— Не се превземай. Това е начало.
	— Сега вече разбирам — Хенри разтвори ръце. — Флорънс Зигфелд представя незабравимата мелодия на мистър Хенри Дюбоа, блусът „Запек“!
	Тета го удари.


>	Превръщане в ад

	Нюйоркската градска библиотека, тази кралица на книгите, господстваше на 5-о авеню между 40 и 42-ра улица. Малко сгради можеха да се мерят с подобна величественост. Точно в единайсет часа преди обяд Ийви застана пред внушителните мраморни стъпала, уверена, че ще намери именно онова, което да разреши с един замах случая с Пентаграмния убиец; при това да го намери за около половин час, не повече. Извади душата на детектив Малой да й разкаже всичко известно му за Джон Хобс — не беше кой знае колко много, но поне я осветли, че онзи бил обесен на някой си септември 1876 година.
	Да, сър, това е моята любима./ Не, сър, това не означава може би./ Да, сър, това е моята любима…, тананикаше си тя, докато минаваше покрай единия от двойката лъвове на страж пред входа. „Чудно котенце“, потупа го тя по дясната лапа и влезе. Упътиха я да се качи по вита стълба на третия етаж до обширно, облицовано с дървена ламперия помещение, пълно с рафтове с книги. Библиотекарят — според медната табелка пред него се казваше мистър Мартин — я погледна над „Невинни години“ на Едит Уортън и попита:
	— Мога ли да съм ви полезен?
	— Със сигурност! — грейна в усмивка Ийви. — Трябва да намеря информация за един убиец — по молба на моя вуйчо, доктор Уилям Фицджералд от Музея на американския фолклор, суеверията и окултното. Сигурно сте чували за нас?
	Ийви изчака мистър Мартин да се замисли, сбърчвайки вежди, и да отвърне:
	— Не бих казал, че съм чувал.
	— Ох! — изпъшка разочарована Ийви. — Добре тогава, какво можете да ми кажете за човек на име Джон Хобс, осъден за убийство през 1876 година? О, да, а и бихте ли били така мил да го направите бързо. Има страхотна разпродажба в „Б. Алтмън“ и искам да съм там преди тълпата.
	— Аз съм библиотекар, а не оракул — напомни й мистър Мартин и й предложи лист хартия и молив. — Бихте ли написали името, моля?
	Ийви надраска Джон Хобс, убиец, 1876 и му върна листчето. Мистър Мартин изчезна замалко, после се върна с две купчини вестници, закрепени за дебели дървени пръчки и ги постави пред нея. Цялото това количество щеше като нищо да й отнеме седмица работа. Едва ли щеше да пазарува този ден. Или изобщо някога.
	— Всичко това ли? — възкликна тя.
	— О, не — отвърна мистър Мартин.
	— Слава богу!
	— Ще се върна с другите след минута.
	— Другите?!
	— Да, общо четиринайсет.


	В шест и половина вечерта Ийви се върна, залитайки, в музея. Влезе с тежки стъпки в библиотеката, мина покрай масата, където Уил, Джерико и Сам работеха, хвърли шала си на пода и с дълбока въздишка се стовари на кадифеното канапе с думите:
	— Умирам от умора.
	— Мислех, че отиде в библиотеката — каза Уил.
	Тя го изгледа, но той дори не вдигна глава от книгата.
	— Защо според теб съм толкова изморена? Който иска да знае нещо за този град през 1876 година, моля да вдигне ръка. Не виждам нито една. Абсолютен шок.
	Ийви прегъна на две една възглавница, натика я в ъгъла на канапето и зарови лице в нея.
	— Има едно отвратително изобретение, наречено Десетична система на Дюи — система за библиотечна класификация — и трябва да си търсиш нужното в книги и вестници, страница след страница, страница след страница…
	Уил се намръщи:
	— В това ваше училище не са ли ви учили как да правите проучвания?
	— Не, но мога да изрецитирам „Бойният химн на републиката“ докато забърквам мартини.
	— Оплаквам бъдещето.
	— И тогава идва мартинито — Ийви се прозя и протегна. — Мислех си, че проучването ще е някак по-привлекателно. Прошепвам на библиотекаря таен код, а той ми дава нужната ми книга и ми пошушва номерата на страниците. Като бар с контрабандна пиячка, само че с книги.
	— Не виждам никакви книги — изрече нерешително Уил.
	— Сместих всичко тук. — Ийви си докосна главата. — И тук.
	И тя потупа тефтерчето в ръката си.
	— Откраднала си книги от Нюйоркската градска библиотека? — повиши тревожно глас Уил.
	— Имай ми малко повече доверие, вуйчо. Водих си записки.
	Ийви извади от претъпканата си чанта стенографска тетрадка.
	Уил протегна ръка.
	— Може ли да ги видя?
	Ийви притисна тетрадката до гърдите си.
	— А-а, не. Загубих невъзвратими часове от скъпоценната си младост и така и не отидох до „Б. Алтмън“. Тук ще играя на радиоговорител.
	Тя се излегна на канапето, качи единия си крак на облегалката и запрелиства страниците, докато не намери нужната.
	— Немирния Джон, роден Джон Хобс, е отгледан в Бруклин, Ню Йорк в сиропиталището „Майка Нова“, където е оставен на девет години. Проблемно момче, два пъти бягал оттам и накрая успял — тогава бил на петнайсет. Отново изплувал в полицейските доклади на двайсет и девет, когато една жена го обвинила, че я упоил, и се опитал да се възползва от нея. Какво лошо, лошо, лошо момче!
	Тя свъси вежди и Сам се разсмя.
	— Въпросната жена обаче била проститутка и делото било прекратено. Бедната мацка.
	Ийви прелисти страницата.
	— После работил в леярна, откъдето го разкарали, след като го заловили да си прави разни неща за себе си от метала на фирмата. Появява се отново през 1865 година — заловили го да продава опиати на завръщащите се войници, служили във федералната армия. През 1871 година работел за един балсаматор — истински предприемач, а не някакъв контрабандист. Подхванал доходна странична дейност — продавал трупове на медицински училища. По едно време се преправил на спиритуалист и провеждал сеанси в Ноулс Енд, шикозна къща в горната част на града на брега на Хъдсън. Ида Ноулс — собственичката на въпросната къща, останала без мангизи и се наложило да я продаде на жена… — Ийви плъзна пръст до нужното й място, — на име Мери Уайт, богата вдовица, медиум и съжителка на Немирния Джон, която се била сдушила страхотно с Ида след смъртта на родителите на последната. Тази Ида била някакъв зеленчук, дето хич не включвала и шестте цилиндъра…
	— Моля? — прекъсна я Уил.
	— Била е доста наивна — обясни Сам.
	— Защото започнала да пръска всичките си долари за сеанси с Мери и Джон. Така или иначе според дрънкотенето…
	— Кое? — попита Уил.
	— Слуховете — обади се пак Сам.
	— … Джон Хобс държал голямо количество опиати, а и на срещите на спиритуалистите по подхождало да им се вика срещи на спиртниците, защото всички били много ошантавени от някаква долнопробна пиячка, и онова, което правели, можело да накара всеки глупак и всяка гъска оттук до Топека да посегне за амонячната си сол.
	Уил протегна ръка и каза:
	— Позволи ми.
	— Моля.
	Ийви му подаде бележките си заедно с няколко статии от вестници, на които вуйчо й погледна с ужас.
	— Как ги измъкна от библиотеката?
	Тя сви рамене и отвърна:
	— Утре ще им ги върна и ще обясня, че ужасно съжалявам, задето съм ги сметнала по погрешка за моя „Дейли Нюз“.
	— Майка ти знае ли за наченките ти на криминално съзнание?
	— Нали затова ме изпрати при теб.
	— Добра работа, маце — ухили се Сам.
	— Глупости.
	Ийви се отпусна на възглавницата, затвори очи и изрече:
	— Утре сигурно ще съм прекалено уморена, за да отида на кино.
	Уил закрачи и зачете:
	— „…мисис Мери Уайт, доста колоритна вдовица, чийто партньор бил мистър Джон Хобс. Ида продължила да живее там в източното крило и двете с Мери много се сближили. Ида обаче не харесвала особено мистър Хобс. В писма до своя братовчед тя пише: Снощи Мери и мистър Хобс проведоха поредния си спиритичен сеанс в гостната и той продължи дълго след общоприетото за благоприлично време. Присъствах за кратко. Мистър Хобс ми предложи сладко вино, от което се почувствах много странно. Виждах и чувах такива необикновени неща, че не бях сигурна кое е истинско и кое — не. Извиних се и се прибрах да си легна, но ме слетяха много особени сънища.“
	„В прекрасния антикварен шкаф той държи заключена старата книга, ала не ми позволява да прочета. Каза ми с усмивка: Това е книгата на моите братя, която моят баща ми даде, преди да ме изпратят в сиропиталището…“
	— „Книгата на моите братя“! — възкликна Ийви. — Страхотно!
	— „Нo аз не вярвам на нито една негова дума.“, — продължи Уил, — „защото той лъже с такава лекота, с каквато се смее. Лъже, за да печели симпатия или да плаши. Веднъж ми каза, че стига да поиска има силата да превърне всичко в ад. Из къщи се носи отвратително зловоние, сякаш всички стени се разлагат, и чувам ужасяващи шумове. По всяко време на деня и нощта идват и си отиват хора. Повечето прислуга ни напусна. Боя се, че тук става нещо безобразно, скъпи братовчеде. О, моля те да изпратиш властите да проверят, защото съм твърде болна да се справя сама с това.“
	Уил прегледа откраднатите от Ийви статии и притихна.
	— И как в крайна сметка е свършил този Немирен Джон? — попита Сам.
	— Ида Ноулс изчезнала — Ийви се наслаждаваше на ужаса на историята, — ченгетата пристигнали да разследват; Немирния Джон се опитал да ги баламоса с приказки, че тя била избягала с някакъв наркоман, а те с Мери не посмели да изплюят камъчето от страх да не й съсипят репутацията, защото — Ийви сложи мелодраматично ръка на челото си — я обичали като сестра.
	— Купища тъпотии — отбеляза Сам.
	— Ти го каза, братко. Полицията също не повярвала на нито една тяхна дума. Ченгетата претърсили къщата и открили десет мъртви тела, за които мистър Хобс си признал, че са свързани с работата му да снабдява медицински училища с трупове. Полицията обаче не била никак сигурна и за това.
	— Ето всъщност откъде идва песента — каза Джерико.
	— … Мигом гърлото ти ще пререже, кокали ще събере, / и за няколко жълтици на пазар ще продаде. — изпя Ийви като шансон.
	— „Продължили претърсването“ — зачете високо Уил — „и намерили трупа на жена, която носела брошка, принадлежаща на Ида Ноулс.“
	Ийви отпусна отчаяна ръце и извика:
	— Ти ми открадна великия финал, вуйчо.
	Уил не обърна внимание и продължи:
	— Въпреки че той и Мери тържествено декларирали неговата невинност, въз основа на писмата на Ида и на брошката й Джон Хобс бил обвинен за убийството й, както и за убийството на онези десет души, чиито тела били намерени в къщата, и осъден на смърт чрез обесване.
	— Чудя се дали са продали тялото му на някое медицинско училище — пошегува се Сам.
	Уил извади цигара от сребърната си табакера и затършува за запалка из джобовете си и по бюрото, отрупано с книги и бумаги.
	— Погребан е в гробище за бедняци. Нито едно погребално бюро не го искало, а и той нямал близки роднини, които да предявят претенции за тялото му.
	— Допускаш ли да има някаква връзка с нашия убиец? Например да е запознат с тази история. Да следва историческия факт, така да се каже? — попита Ийви.
	Сам се пресегна към купчина книги, взе сребърната запалка на Уил с инициалите му и му я подаде. Уил си запали цигарата, изпусна дим през ноздрите си и се произнесе:
	— Продължавам да мисля, че се ловиш за сламката, Еванджелин. Ще допусна известна взаимна зависимост…
	Ийви започна да брои на пръсти:
	— Кометата. Книга на Братството. Песента…
	— Как изобщо разбра за въпросната песен? — попита Джерико.
	Тя погледна Уил, който й отправи предупредителен поглед, и отвърна:
	— Женска интуиция.
	— Хобс говори за „Книгата на моите братя“ — въобще не е същото — поправи я Уил. — Семантика.
	— Gesundheit, с други думи. Ще ви кажа нещо, което ще ви побърка — изрече Ийви, доволна от тяхното внимание, макар Уил да изглеждаше по-скоро изнервен, отколкото обзет от напрегнато очакване. — Споменава се случай с изчезнали хора и неразкрито убийство през 1875 година. Намерено е тяло със странни знаци по него!
	— Преди петдесет години — пресметна многозначително Уил. — А и не знаеш какви са тези знаци. Не разбирам какво общо има това с нашия случай.
	Ийви въздъхна.
	— И аз също. Но е интересно.
	И тя забарабани с пръсти по масата, опитвайки се да направи връзка, която обаче изчезна като дим.
	— Какво е станало с оная жена на Хобс, Мери Уайт? — попита Сам.
	— След като го обесили през 1879 година, тя се омъжила за шоумена Хърбърт Блоджет. Изнесли се от Ноулс Енд. На едно място се споменава, че паднала от кон и страдала от лошо здраве, но оттогава — нищо друго за нея.
	— Сигурно е умряла — предположи Сам.
	Изведнъж из целия музей се разнесе ужасно тропане. Ийви хукна към вратата, отвори и видя повече от десет души, подредени прилежно на опашка. Мъжът най-отпред вдигна високо „Дейли Нюз“, вестника на Т. С. Уудхаус, и обясни:
	— Дошли сме да видим за какво е целият този шум.


	Само за няколко дни след първата статия на Т. С. Уудхаус, последвана бързо от втора, а после и от трета, в музея се развихри невиждана от години дейност. Уил получаваше отвред покани да чете лекции — от частни клубове до обеди на дами от висшето общество. Колкото и той да се опитваше да се придържа към научен подход, всички искаха само едно — да узнаят повече за убийствата. В най-изисканите квартали на Ню Йорк, обитавани от каймака на обществото и твърде претенциозни, за да приемат страха, се отваряха „Убийствени клубове“, където сервираха коктейли с имена Пентаграма отрова, Вуду елегантност и Коктейл на убиеца — силна смесица от уиски, шампанско, портокалов сок и смлени череши, от който на следващата сутрин на човек му се искаше да умре. Убийството се превърна в още един повод за пиене и танци цяла нощ. Беше отлично и за бизнеса. Треската около Пентаграмния убиец обзе всички и Мйви възнамеряваше да извлече голяма полза от това.
	По време на туровете й из музея обикновено ленено боне се превръщаше в шапчица на салемска вещица, обвинена, че танцувала с дявола в гората. Купа, напълнена сутринта с вода, и поставена на масата между две запалени свещи, беше благословия от монаси, за да разпъжда духовете от помещението. Тя изработи малък олтар и постави в него частта от кост на китайския железопътен работник редом със снимката на дух, направена в западен Масачузетс. После разказваше на наивните посетители, че костта е на момичето от снимката, а духът й все още витаел из музея. При тези нейни думи Сам тайно задействаше духало, завесите се раздвижваха, а преситените дами и елегантните им кавалери зяпваха от почуда и ликуваха, развълнувани от близостта си с дух.
	През един такъв следобед Уил се върна от лекция и завари музея претъпкан от посетители, нетърпеливи да влязат в помещението с всевъзможните експонати. Опита се да се приближи, но един младеж му прегради неочаквано път и извика:
	— Чакай си реда, дядка.
	Уил надзърна над главите на две докарани млади дами и видя Ийви да обяснява многословно:
	— Трябва, разбира се, да сте изключително внимателни край тези предмети. Те са неимоверно могъщи. Не бихте искали да ви преследват, след като си тръгнете от тук, нали?
	— Нима могат да го правят? — попита жена отпред, която изглеждаше уплашена.
	— О, да! — отвърна Ийви. — Но тъкмо затова в лавката ни за сувенири продаваме амулети. Те са копия на древни символи, които, казват, отпъждали злото.
	Ийви вдигна малък сребърен диск.
	— Лично аз винаги нося няколко на себе си. Невъзможно е да сте напълно в безопасност, особено с окултен убиец на свобода в този град.
	— Ийви — изрева Уил от коридора. — Ако обичаш, да поговорим за малко насаме?
	Тя се насили да се усмихне и отвърна:
	— Разбира се, доктор Фицджералд. Това е професор Фицджералд, куратора на музея и най-изтъкнатият учен по въпросите на нещата, които излизат изневиделица в нощта. Както ви е известно, доктор Фицджералд помага на полицията в издирването на ужасния убиец, тероризиращ града. Както и аз.
	Изпълнени с вълнение, всички обърнаха като един очи към Уил.
	— Разкажете ни повече за престъпленията, молим ви, професоре — провикна се млада жена. — Наистина ли им изпива кръвта и облича дрехите им? Истина ли е, че извършва тези чудовищни убийства като присъда срещу Сухия режим?
	Уил погледна свирепо племенницата си, която се зае моментално да чисти въображаемо петно на стената.
	— Ийви, веднага в кабинета ми! Сега. Незабавно!
	— Разбира се, вуйчо… о, доктор Фицджералд. Дами и господа, ще се върна след минута при вас. Моля ви, бъдете внимателни. Не би ми се искало да обезпокоите духовете. Всеки, който желае да се бръкне за талисман, моля да се обърне към нашия сътрудник мистър Сам в лавката ни за сувенири.
	— Еванджелин! Веднага!
	Ийви затвори зад себе си вратата на малкия кабинет. Дървото трептеше от бърборенето на превъзбудените посетители.
	— Да, вуйчо?
	— Какво правиш, за бога? — Уил запали цигара, грабна шепа ядки и застина в нерешителност кое от двете да си сложи по-напред в устата.
	— Водя турове.
	— Виждам. И какви врели-некипели разправяш на тези хора?
	— Създавам атмосфера! О, вуйчо, най-сетне имаме човешки тела в това място. Тела, които плащат. Бихме могли да вдигнем чудна шумотевица тук.
	— Не се интересувам от шумотевица. Аз съм учен.
	— Добре. Няма да ти го налагам.
	— И откога имаме лавка за сувенири?
	— От снощи. Не е нужно да припадаш — не продаваме никакви ценни артефакти. Използвам уреда ти за релефен печат и восъчния ти печат, за да ги поставя върху станиол. Voila! Получаваш талисмани.
	— Това е непочтено.
	— Не, това е бизнес — поправи го Ийви.
	Уил заговори, но тя вдигна умоляващо ръце.
	— Ох, вуйчо, когато Лъки страйк ти продават цигарите, казват ли: „Имаме тютюнев продукт в кутия за вас“, а? Не, нали? Те казват: „Лъки страйк са вашите цигари“ и ти показват картинки на красиви хора на красиви места, наслаждаващи се на тези цигари така… сякаш правят любов!
	Уил едва не си изкашля дробовете.
	— Моля?
	— Карат те да ги желаеш. Трябва да ги имаш. Защото всеки, който е някой, ги пуши, тъй че е по добре и ти да пушиш точно тях, човече, иначе си губещ. Точно това правя в нашия музей.
	— Нашият музей?
	Уил върна ядките в купичката и смукна дълбоко от цигарата си. После я насочи като пръст към Ийви и заяви:
	— Няма да продаваш повече „талисмани“. И ще се придържаш към фактите. Ясен ли съм?
	— Както желаеш.
	Тя отвори вратата към тълпата и започна високо:
	— Насам, моля. Влизаме в трапезарията, където вероятно са се правели сеанси и може би са привиквани духове.
	Обърна поглед назад към Уил и продължи:
	— И макар да не сме напълно сигурни, според слуховете самият президент Линкълн е общувал тясно с отвъдното там, на онази маса.
	Уил загаси нервно цигарата си и веднага запали нова.
	— Попитайте ме колко пари изкарахме днес — усмихна се с грейнал поглед Ийви на Сам и Джерико.
	Беше пет и половина и само преди десет минути отпратиха последния посетител.
	— Колко?
	— Достатъчно, за да си платим сметката за тока и даже ще ни останат достатъчно за чаша чай. Е, за гореща вода.
	— Свърши отлична работа — похвали я Сам.
	— Всички свършихме отлична работа — поправи го тя.
	В празния музей отекна тъпият звук на месинговото чукало. Ийви погледна часовника и промълви с уморена въздишка:
	— Почти е време да затваряме. Махай се.
	— Искаш ли да ги разкарам? — попита Сам.
	— Не, сама ще се справя. Джерико, дръж Сам под око тук — намигна им закачливо тя.
	Вън на стълбите на музея стоеше Мемфис и гледаше втренчено масивните дъбови врати. Интересуваше се от това място откакто сестра Уолкър спомена за Ясновидците и за сестрата на Корнелиус Ратбоун, Либърти Ан. А сега не беше сигурен дали изобщо трябваше да идва тук. Чудеше се дали този доктор Фицджералд би хвърлил светлина и върху случващото се с Исая, и върху странния символ в собствените му сънища. Дори не познаваше тези хора. Какво би могъл да каже, че да не изглежда глупак? А и можеше ли да им се довери? Знаеше само, че музеят не е отворен за чернокожи. Постъпката ти е лишена от всякакъв разум, Мемфис, мърмореше си той, сякаш леля Октавия беше наблизо. Тъкмо се канеше да си тръгне към метрото, масивните дъбови врати се отвориха; в рамката им се появи дребно хубаво момиче с руси къдрици и големи сини очи.
	— Боя се, че музеят се затваря след десет минути — извини се тя.
	— О, разбирам. Съжалявам, че ви обезпокоих — промълви Мемфис, проклинайки се за напразно похарчените пари за метро.
	— Е, хайде, влизайте. Но ви предупреждавам: имахме тежък ден и по някое време просто ще си събуя обувките.
	Мемфис я последва в огромната тъмна къща с ламперии по стените и прозорци с цветни стъкла. Приличаше повече на катедрала, отколкото на стара заможна къща.
	— Ийви О’Нийл на вашите услуги.
	— Мемфис Кембъл.
	— Е, мистър Кембъл, като имаме предвид, че разполагаме само с десет минути, ще ви предложа съвсем бегъл поглед на помещението с колекцията, макар вероятно да проявявате специални интереси. Изберете си — вещици, духове или вуду свещеници?
	Мемфис извади тетрадката от раницата си.
	— Да си призная, мис, прочетох за вас във вестниците и си зададох въпроса дали бихте ми обяснили какво означава този символ.
	Той й показа рисунката на окото със светкавицата. Ийви я разгледа внимателно и поклати глава.
	— Ужасно съжалявам, но ако дойдете друг ден, ще има време да се поровите в библиотеката ни и да се опитате да го откриете.
	— Благодаря ви! Непременно ще дойда.
	Остана разочарован, защото продължаваше да не намира отговорите. Почти на вратата спря и се обърна.
	— Има ли още нещо, мистър Кембъл?
	— Да. Ъъ, не. Малко ми е неудобно да питам, но… Знаете ли, на север от мястото, където живея, има стара къща. Просто пълна развалина, но съм чувал, че някога била прекрасна.
	Момичето му се усмихваше търпеливо — така човек се усмихва на слабоумна старица — и Мемфис отново си даде сметка колко смешно е цялото му начинание. И все пак изпитваше потребност да уведоми някого за въпросната къща, дори да беше чисто и просто игра на въображението му и той да изглеждаше глупак. Стоеше и си играеше с катарамата на раницата си.
	— Понякога ходя там горе и… напоследък в тази стара къща има нещо странно. Сякаш в нея се живее и… Звучиш налудничаво, Мемфис. Просто се чудех дали имате някакви книги за Ноулс Енд, дали не ви е известно нещо за нея. Развалина е, тъй че…
	— Какво казахте? — възкликна момичето и отвори широко очи.
	— Казах, че е развалина…
	— Преди това. Ноулс Енд ли споменахте?
	— Така се нарича къщата. Или се е наричала много отдавна. Сега не е нищо повече от паяци и гниещи дъски.
	Погледът й го караше да се чувства неудобно. Видя и как й треперят ръцете.
	— Бихте ли изчакали тук, мистър Кембъл? Няма да се забавя и секунда.
	Ийви О’Нийл забърза по коридора, а токчетата й чаткаха по мраморния под. Мемфис стоеше в празното фоайе, стискаше шапката си и изведнъж си помисли: „Ами ако тя си мисли, че съм Пентаграмният убиец?“
	Не я дочака да се върне. Измъкна се навън и тича пресечки наред. Позабави ход едва когато усети удивените погледи на белите по улицата. Застави се да тръгне с умерена крачка и да лепне на лицето си онази своя очарователна усмивка, сякаш за него няма тревоги на този свят. Сърцето му обаче биеше до пръсване. Все така усмихнат, Мемфис сви зад един ъгъл и налетя върху едно момиче. Подхвана я, за да не падне, и промълви:
	— Ужасно съжалявам.
	— Давай, моли за прошка — чу се познат дрезгав глас.
	Мемфис се засмя. Сърцето му отново заби, но този път от чиста радост.
	— О, това не е ли Креолската принцеса?
	— Трябва да престанем да се срещаме по този начин, Поете — заключи Тета.


	В музея Ийви се върна с Уил, Джерико и Сам, но нито във фоайето, нито на улицата имаше следа от Мемфис Кембъл.
	— Беше точно тук! — въздъхна тежко тя. — И, вуйчо, говореше за Ноулс Енд! Не ти ли се струва необикновено?
	— Сигурна ли си, че не е бил репортер? — попита Уил.
	— Дори и да е, изглеждаше искрен. Попита ме за един символ — око със… ох, виж, ще ти го нарисувам.
	Тя нарисува око със светкавица и му го показа. Сам застана близо до нея и поиска да се увери:
	— За този ли символ те попита?
	— Как каза, че му е името? — поинтересува се Уил.
	— Мемфис. Мемфис Кембъл.
	— Знаете ли какво означава този символ, професоре? — попита Сам, който гледаше с огромен интерес окото със светкавицата.
	Уил хвърли бегъл поглед на рисунката и отсече:
	— Никога не съм го виждал. А сега ви моля да не ми пречите, защото имам работа.
	Завъртя се на пети и ги остави във фоайето.


	Мемфис и Тета седяха в дрогерията на мистър Реджи в Харлем на яйчен крем и говореха ли, говореха. Тета имаше чувството, че не е говорила толкова, откакто е срещнала Хенри. Забавляваше Мемфис с истории за смехотворни хорица от шоу бизнеса, а Мемфис й разказа за залаганията и колко кисел може да бъде Исая, но Тета разбираше колко неудържимо обича той малкия си брат. Разговаряха дълго — двамата загубиха представа за времето. Тета си пропусна репетицията, но го подмина с пренебрежение.
	— Ще им кажа, че в метрото е имало пожар — заяви тя.
	— Наистина ли не искаш още нещо? Сандвич или супа? — попита я Мемфис.
	— За последен път ти казвам, така ми е добре.
	Даваше си сметка, че всички ги наблюдават. Щом вдигнеше очи и улавяше погледите им, те се залавяха трескаво с приборите или се преструваха, че четат вестник.
	Искаше му се да я пита за толкова много неща. Откъде е? Дали все още сънува окото? Мислела ли е за него от онази нощ насам? И тя ли е лежала будна, загледана в тавана, представяйки си лицето му, както той нейното?
	— Момиче на Зигфелд, така ли? — беше всичко, което изрече.
	— Ами след като разбрах, че мястото за поет е вече заето — пошегува се Тета. — Като стана дума за поезия, чел ли си „Морни блусове“ на Лангстън Хюз?
	— И дълго в нощта напяваше той песента./Звездите изчезнаха, загасна и луната — изрецитира усмихнат възторжено Мемфис.
	— Певецът спря и си легна,/а морните блусове ехтяха в главата му./Той спеше като скала или като мъртвец — довърши Тета. — Никога преди не съм чела нещо толкова прекрасно.
	— И аз.
	Всичко наоколо сякаш изчезна — дрънченето на чинии отзад, звънтенето на касата, тихите разговори на посетителите — останаха само Мемфис и Тета. Ръката й се плъзна леко към неговата. Той също премести своята на сантиметри, колкото върховете на пръстите им да се докоснат.
	— Тази събота у моята приятелка Алма има парти. Би могла да дойдеш, ако искаш — предложи той.
	— Искам. — отвърна тя.
	Дрогерията отново се върна в шумния живот. Възрастен мъж мина покрай тях и ги изгледа намусено. Тета и Мемфис отдръпнаха ръцете си и притихнаха.


>	Ужасният избор

	Ийви и Джерико седяха на късен обяд в старата трапезария на „Бенингтън“. Джерико говореше, но тя бе потънала в мислите си. Подпряла с юмрук брадичка, зяпаше с невиждащ поглед кафето, което вече от десет минути разбъркваше разсеяно.
	— И аз гръмнах мъжа в гърба — каза Джерико, за да провери вниманието й.
	— Интересно — отвърна тя без да вдигне поглед.
	— После му взех главата и сега я държа под леглото си.
	— Разбира се — промърмори Ийви.
	— Ийви. Ийви!
	Тя вдигна глава и се усмихна леко.
	— Да, какво?
	— Не слушаш.
	— О, разбира се, че те слушам, Джерико.
	— И какво казвах?
	Тя го погледна с празен поглед:
	— Ами, каквото и да е било, не се съмнявам, че е прекрасно.
	— Казах, че съм застрелял мъж в гърба и съм му отрязал главата.
	— Сигурно си го е заслужил. О, Джерико, съжалявам. Не съм в състояние да спра да мисля за връзката на Джон Хобс с нашите убийства.
	— Защо?
	Тя не можеше да му каже за песента, а без това нямаше как да продължи.
	— Не ти ли се струва интересно, че има подобни неразкрити убийства от преди петдесет години?
	— Интересно, но далечно. Ако искаш да узнаеш за тях, хайде да се върнем в библиотеката…
	Ийви изстена:
	— Моля тe, не ме карай да се връщам там. Ще бъда добра.
	— Библиотеката е твой приятел, Ийви — усмихна се едва забележимо той.
	— Библиотеката може да е твой приятел, Джерико, но в никакъв случай не и мой.
	— Просто трябва да разбереш как да я използваш — и, играейки си с вилицата си, се окашля и промълви: — Не пречи някой път да ти покажа как става.
	— Джерико! — извика тя и се засмя.
	Той също се засмя и додаде:
	— Никак не е сложно. Можем дори да идем…
	— Знам кой ще ни разкаже за старите убийства — прекъсна го тя.
	— Кой? — попита той с надежда Ийви да не е доловила разочарованието му.
	— Човек, който ми дължи услуга.
	Тя изтича до телефонната кабина и затвори стъклената врата зад себе си.
	— Алгонкуин четири, пет, седем, две, моля — каза в слушалката и зачака оператора да направи своята магия.
	— Т. С Уудхаус, „Дейли Нюз“.
	— Мистър Уудхаус, обажда се Ийви О’Нийл. Звъня ви за услугата, която ми обещахте.
	— Казвай!
	— Ще ми изровите ли информация за неразкрито убийство в Манхатън през 1875 година?
	— Да нямаш контролно по история, прекрасна? — захили се репортерът.
	— Просто ме уведомете какво сте намерили, моля. Много е важно. О, освен това, мистър Уудхаус, нека си остане между вас, мен и градинската порта. Разбрахте ли ме?
	— Както кажеш, скъпа.
	С усещането, че е много умна, Ийви излезе от кабината и тръгна към трапезарията. Минавайки покрай асансьора, вратата се отвори и в него се оказа обърканата мис Лилиън.
	— О, скъпа, слязох надолу, вместо да се кача нагоре.
	Носеше тежка чанта със зеленчуци и други покупки и Ийви й предложи да й помогне да я занесе до апартамента си.
	— Качи се, качи се, скъпа — покани я мис Лилиън. — Толкова се радвам да имаме посетител. Веднага ще сложа чайника.
	— О, моля ви, не се притеснявайте — възпря я Ийви, но старата жена вече беше в кухнята.
	Ийви я чу да драсва клечка кибрит, чу и как изсъска и се запали газта. Нямаше намерение да завързва разговор. Това е то да предложиш помощ на стар човек — цяло главоболие, помисли си тя. Едва не се спъна в котка с тигрова окраска, която измяука изплашена, и се стрелна нанякъде. Изпод масата излази друга котка, черна с жълти очи. В полумрака едва се виждаше, но мис Лилиън запали лампата.
	— Какъв очарователен дом имате — съумя да каже Ийви с надежда усмивка да е заменила гримасата й.
	Цареше безподобен безпорядък, всичко беше затрупано с вестници и книги, всяка повърхност — покрита със сантиментални стари джунджурии — богато украсени часовници, показващи леко различно време, бронзови свещници с изгорели докрай свещи, бюст на Томас Джеферсън, снимка в рамка на важни поклоннички на някакъв хълм, изсъхнали цветя във ваза, по чиито стени се бе образувал филм от изпарилата се вода; малка фотография върху метал — Ийви реши, че това са младите Лилиън и Аделайд с колосани престилки. Ако имаше награда за отвратителен вкус — помисли си тя — сестрите Проктър щяха безспорно да я спечелят.
	— Чаят ти, скъпа — мис Лилиън й посочи люлеещ се стол до стар малък орган.
	— Благодаря — измънка Ийви, обмисляйки вече оправдание защо се налага да си тръгне незабавно: болен вуйчо, пожар в сградата, внезапно възникнала гангрена.
	— Ади и аз живеем в „Бенингтън“ почти от самото му построяване. Преместихме се тук през април 1875 година — старицата се намръщи. — Или беше през май.
	— Пролетта на 1875 година ли? Мис Лилиън, спомняте ли си история за някой си Джон Хобс, обесен за убийство през 1875 година?
	Мис Лилиън сви устни и се замисли.
	— Не мога да кажа, че си спомням.
	— Обвинили го, че е убил жена на име Ида Ноулс.
	— О, Ида Ноулс! Да, това си го спомням. Дето избяга със зестрогонец, както разправяха. А после… да, да, сега си спомних! Онзи човек…
	— Джон Хобс.
	— Беше осъден за това. О, той изглеждаше лош човек. Крадец на гробове, ако си спомням добре. Шарлатанин.
	— А помните ли подробности по случая или нещо за него? Изобщо нещо?
	Ийви отпи от чая. Имаше особен вкус.
	— Не, боя се, че не, скъпа. Стара съм. А, ето я и нашата Ади.
	Мис Аделайд влезе с мяукащата черна котка на ръце и рокля, чиито най-добри времена са били по време на президентството на Теди Рузвелт:
	— Открих Хоторн да се опитва да ми изяде бегониите, този малък дявол.
	— Мис О’Нийл тъкмо ме питаше за Ида Ноулс. Спомняш си случая, нали, миличка? И за ужасния човек, когото обесиха за това. Но аз не можах да си спомня кой знае колко. Ела тук, Хоторн, и си хапни.
	Тя сипа малко салата в чиния в краката си и котаракът скочи от ръцете на Аделайд и се метна към нея.
	— Обесиха го в нощта на кометата — изрече като насън мис Ади.
	— Соломоновата комета ли? — попита предпазливо Ийви.
	— Да, тя. Той им го е казал. Такова беше желанието му.
	— Джон Хобс е пожелал да го обесят в нощта на Соломоновата комета ли? — попита отново Ийви.
	Искаше да е сигурна, че е чула правилно. Стори й се много важно, без да е в състояние да обясни защо.
	— Чудя се защо ли го е направил?
	— Кометите са мощни предзнаменования — засмя се сподавено мис Лилиън. — Древните са вярвали, че се появяват, когато преградата между този и отвъдния свят изтънява.
	— Не разбирам.
	— Какво по-добро време да планираш смъртта си и да си осигуриш завръщане, ако искаш да отвориш вратата към необятния свят на душите?
	— Но, мис Проктър, това е абсолютно невъзможно — отбеляза възможно най-внимателно Ийви.
	— Това е невъзможен свят — отвърна с усмивка мис Аилиън. — Изпий си чая, скъпа.
	Ийви погълна остатъка и изплю листенца, попаднали в чашата.
	— Какъв красив талисман — мис Ади се втренчи във висулката на врата й.
	— О, това е подарък от брат ми — обясни Ийви.
	Не се впусна в подробности. Ако им кажеше, че Джеймс е убит, можеха да се разкудкудякат и да започнат да й съчувстват или да насочат разговора към всеки техен покоен роднина и тя да остане тук целия ден и цялата нощ. Трябваше да намери начин да се измъкне оттук.
	Мис Ади протегна ръка и прокара пръст по повърхността на половиндоларовата монета, пребледня и изрече:
	— Да направиш такъв ужасен избор.
	— Какво имате предвид? — попита Ийви.
	— Ади вижда във вечната душа — поясни мис Аилиън. — Ади, скъпа, чаят ти изстива, а и имаме още толкова много работа.
	Мис Аилиън скочи доста припряно.
	— Боя се, че е време да се сбогуваме, мис О’Нийл. Благодарим за посещението.
	— Ужасен избор — повтори мис Ади, гледайки я с такова съчувствие, че Ийви се почувства напълно разголена.
	Вън на премигващите лампи в коридора — защо все не успяваха да оправят проклетите лампи? — Ийви си помисли за необикновеното последно желание на Джон Хобс. Дали се е надявал да се върне след смъртта си? Беше смешно, разбира се. Мисъл на егоцентричен луд, какъвто изглежда беше този човек. След две седмици същата тази комета щеше да се върне в небето над Ню Йорк.
	Докато чакаше хриптящия асансьор, по гръбнака й премина необяснима тръпка. Искаше й се да го обсъди с Мейбъл, да се посмеят по повод ужасяващата обстановка у сестрите Проктър, но двете все още бяха скарани. Никога досега не се беше случвало да не си говорят толкова дълго и Ийви се колебаеше между гняв към Мейбъл и чувството за болезнена липса на приятелката й. Вратата на асансьора се отвори и пръстът й неволно се насочи към копчето за етажа на Мейбъл. В последната възможна секунда все пак натисна най-долното.
	А горе, в претъпкания дом на сестрите Проктър, Хоторн се отъркваше с любов о крака на мис Аделайд. В другата стая сестра й бърбореше за случилото се през деня. Мис Ади огледа утайката в чашата на Ийви, разгледа внимателно рисунъка, оставен от листенцата на дъното, и се намръщи.


>	„Гробницата“

	Детектив Малой влетя в музея, пробивайки си решително път през търсачите на необикновени неща и събития. Със смразяващ поглед прекъсваше всеки, опитал се да го попита за Пентаграмния убиец.
	— Мис О’Нийл — поздрави той, докосвайки периферията на шапката си.
	— В момента вуйчо не е тук. Имате ли нещо ново?
	Той направи знак с очи към библиотеката. Тя предаде групата посетители на Сам и поведе детектив Малой натам, като затваряше вратите след тях. Малой окачи шапката си на един бронзов орел.
	— Тръгнахме по следите, които вуйчо ви ни даде за Братството. Оказва се, че през последните няколко години има активизиране на култа. Гражданите се оплакват от тях. И предположете кой е лидерът.
	— Предполагам, че не е Уил Роджърс.
	— Брат Джейкъб Кол — каза Малой.
	Награби шепа ядки от кристалната купа на бюрото на Уил и продължи:
	— Проповядвал за Соломоновата комета и за Звяра, който идвал с нея.
	Изчака думите му да попаднат в целта и додаде:
	— Разбра се, че отглежда добитък и през две седмици идва в града да продава животни на касапите.
	— Търговец на месо ли е?
	— Да. И е бил тук за всяко от убийствата. Накарах момчетата да го хванат и да го доведат в управлението. Но засега отказва да говори. Мислех да заведа вуйчо ви, та дано той успее да го убеди да си отвори устата.
	Ийви прехапа устна.
	— А може ли аз да опитам, детектив?
	Удивен, Малой вдигна вежди.
	— На разпит на възможен убиец? Боя се, че не.
	— Може пък да проговори пред момиче. В края на краищата аз не съм заплаха като полицията.
	— Оценявам куража ви, мис О’Нийл, но това не е ваша работа.
	Взе шапката и й пожела приятен ден.
	Щом той си тръгна, Ийви излетя от библиотеката. Музеят гъмжеше от посетители и по изключение й се прииска да не е така. Заподскача зад гърба на хората, за да я види Сам над главите им и извика:
	— Сам. Сам Лойд! Трябваш ми!
	Той се промъкна до нея захилен.
	— Знаех си, че ще се пречупиш.
	Тя забели очи с досада.
	— Вземи си душ, човече. Трябваш ми, за да ми помогнеш да проникна в „Гробницата“.
	— Още ли не си си научила урока?
	— О, Джерико! Поеми, моля те, групата. Сам ми е нужен за изключително важна мисия.
	— Аз мога да ти помогна — каза Джерико.
	— Вече го правиш — изчурулика тя, мушна ръка под ръката на Сам и го повлече към вратата. — По пътя ще ти обясня всичко.
	Двамата взеха колата на Уил, за да се спуснат от Горен Уест Сайд към прословутия градски затвор. Пътуваха дълго, а и Сам не преставаше да говори. По едно време попита:
	— Приятелката ти Мейбъл все още ли е влюбена в гиганта?
	— В Джерико ли? Мммм.
	Ийви почти подскочи при думите приятелката ти Мейбъл.
	— Какво му е на това момче?
	— Просто не го харесваш, защото той те мрази — отвърна тя.
	— Не само това е причината.
	— Какво искаш да кажеш?
	— А, нищо. Мисля, че и ти си падаш по гиганта.
	— Джерико? О, той е много симпатичен.
	— Значи го харесваш, така ли? — подсмихна се Сам.
	— Не казах това.
	Минаха покрай големите звукозаписни компании на „Тин Пан Али“ в Уест Туентис и наближаваха елегантните къщи на „Гримърси“.
	— Имаш ли си постоянно гадже? — попита след кратко мълчание Сам.
	— Никой не може да ме издържи дълго.
	Сам я погледна косо:
	— Това предизвикателство ли е?
	— Не. Голата истина.
	— Ще видим.
	— Все още ми дължиш двайсет долара — напомни му Ийви.
	— Ти приличаш на мен повече, отколкото си мислиш, Ийви О’Нийл.
	— Ха!
	— Искам да кажа, че ме харесваш много повече, отколкото си мислиш.
	— Карай и си гледай пътя, Лойд.
	Тресейки се, колата минаваше край бизнесмени в тъмни костюми. Придържаха с ръка бомбетата си, за да не ги отвее вятърът по Ийст Ривър. Множеството се изливаше като пълноводна река по улиците, наподобяващи каньони.
	— Имам нещо мъничко за теб — загадъчно се усмихна Сам.
	— Така ли? И какво е то? Вече ти казах, че банката е затворена.
	— Малко блясък за шията ти.
	Той извади от джоба си колие и й го подаде.
	Ийви ахна.
	— Боже господи! Това тук изглежда да е истински диамант! Откъде го взе?
	— Ще повярваш ли, ако кажа, че е от щедра леля?
	— Не.
	— Здраве да е. Там, откъдето го взех, няма да им липсва. Имат си много.
	Ийви въздъхна.
	— Сам…
	— Ясни са ми такива хора. Мислят само за себе си и изобщо не ги е грижа какво става с другите. Стига да е ново, купуват всичко, което билбордовете и списанията им пробутват.
	— А вуйчо Уил намира мен за цинична.
	Ийви напъха колието обратно в джоба му.
	— Не може просто ей така да обикаляш насам-натам и да си присвояваш разни чужди неща, Сам.
	— Защо не? Ако индустриалните магнати го правят, те са герои. Ако малките хора като мен го правят, то те са престъпница.
	— Сега пък звучиш като болшевик. Не си от онези анархисти, нали?
	— Бомби и революция ли? Не е моят стил. Аз си имам своя си мисия — Сам натърти на последните думи.
	— И каква е тая мисия? Да подмамваш момичетата с откраднати скъпоценности?
	— Чувала ли си някога за нещо, наречено Проект „Бъфало“?
	— Не бих рекла.
	— Ами и да потърсиш информация по въпроса, няма да намериш. Тайна правителствена операция по време на войната.
	— Как тогава разбра за нея?
	— Майка ми работеше за нея. Подложи се на някакъв опит…
	— Опит ли? Какъв…?
	— Не знам. Но какъвто и да е бил, тя постигна доста висок успех. Двамата с баща ми често се караха за това. Чувах ги от другата стая. Чувствала, че трябва да отиде. „Какво друго ни остава?“, бяха думите й. А баща ми повтаряше: „Не“. Той обичаше тази дума. — Лицето на Сам помръкна. — Така или иначе, след около месец се появиха онези типове от правителството. Поискаха да видят документите на баща ми. Заплашиха да го върнат в Русия, ако не им съдейства. Баща ми не искаше да се връща в Русия, за да гладува или да бъде убит. Имаше си хубава къща и бизнес с кожи. Тъй че същата вечер майка ми си опакова багажа и замина. Изпрати ни едно-единствено писмо. По-голямата част от него бе замазана от цензурата. Пишеше, че вършат добра работа, важна работа за страната. И това щяло да промени човечеството. Повече не получихме вест от нея. Баща ми им писа, но му отговориха, че е умряла от грип. Бях осемгодишен.
	— Толкова ти съчувствам, Сам! Това е ужасно.
	Градът проблясваше като мираж от следобедното слънце.
	— И все пак името Сам Лойд не звучи много руско.
	— Сергей Дубович. Баща ми си сменил фамилията на Дойд, когато с майка ми дошли в Ню Йорк. А когато съм се родил, настоял да ме кръстят Сам. Като чичо Сам.
	— А-а, ето защо ми се стори познат — подразни го Ийви. — И къде е сега баща ти?
	— В Чикаго, предполагам.
	— Не знаеш ли?
	— Двамата не се разбирахме особено. Той обича да казва не, а аз трябваше да казвам да. Дразнеше се, когато и аз на свой ред казвах не. И със сигурност не му се нравеше упорството ми да разбера какво е станало с майка ми.
	— Нали била умряла.
	— Това е според информацията от тях. Ето какво получих преди две години.
	Измъкна от джоба си опърпана пощенска картичка с дървета и планини. Ийви се престори, че я вижда за пръв път.
	— Красиво място. Какво е?
	— Не знам. Виж ей там, отзад. На руски е.
	Ийви разгледа внимателно ситния, очевидно женски почерк.
	— Означава „лисиче“. Така ме наричаше галено мама. Единствено тя ми викаше „лисиче“. Така разбрах, че е жива. Реших да я намеря и заминах. Бях известно време във флота — докато не ме разкриха, че съм само на петнайсет. После постъпих в цирк.
	— Не може да бъде!
	— Честна скаутска.
	— Ти не си скаут — сряза го тя.
	Налетяха на дупка и Ийви се килна към Сам.
	— Извинявай — промълви пламнала тя и седна с изпънат гръб.
	— Не е нужно извинение — захили се той. — Ще гледам да попадна на още някоя.
	— И така, циркът — окашля се Ийви.
	— Да, циркът. Тренирах за акробат. Станах много добър на въже във въздуха. Краката ми са бързи. Даже правех въздушни трикове — летях.
	— На аероплан ли?
	— Не е зле да опиташ някога — усмихна се Сам. — Макар че ако искаш да видиш майсторско изпълнение, трябва да гледаш великата Бел Бътлър.
	— Коя е тази царица?
	— Стара приятелка.
	— Каква приятелка? — вдигна удивена вежди тя.
	Сам се засмя, но не задоволи любопитството й.
	— Циркът ме докара до Кони Айлънд. После те заминаха за зимата във Флорида, а аз реших за известно време да остана тук и да се пробвам да изкарам достатъчно пари, за да намеря мама.
	Ийви разгледа отново картичката. Представляваше красива картина на синьо небе и дървета на фона на планини. Върна я на Сам, а той я прибра грижливо в джоба си.
	— Не става много ясно накъде точно да тръгнеш.
	— Ще я намеря — отсече решително той. — Така че сега знаеш кой съм. А ти? Как се озова при вуйчо си?
	Трябваше ли да му каже истината? Това означаваше да признае, че се е опитала да разбере нещо от картичката на майка му, но е ударила на камък. Ами ако изпадне в ярост? Или я помоли да опита пак. При провал ще я сметне за лъжкиня.
	— Убих човек, задето се изгаври с честта ми — изчурулика небрежно.
	— Нормално. И?
	— И… Ограбих магазин за един долар. Просто не мога да се наситя на гривните с изкуствени камъни!
	— Че кой може! И?
	— И… Обвиних златното момче на града, че е забременило камериерка.
	Сам подсвирна тихичко.
	— За удоволствие ли?
	Ийви вдигна глава. Слънцето изглеждаше толкова близо — просто да го докоснеш — и пробляскваше като станиол върху декор на бродуейско шоу.
	— Бях на парти с онези „лъскави млади същества“, които толкова мразиш. Да, бях една от тях. Беше късно, бях пияна и… Така или иначе, ставаше дума за клюка, която бях чула — излъга тя. — Но се оказа истина.
	— Не разбирам. Щом е било истина, защо си го загазила?
	Изпитваше желание да му каже, но обеща на Уил да си мълчи, а и се пазеше с някоя своя постъпка да не съсипе престоя си в Ню Йорк.
	— Наистина убих човек в Охайо.
	— Хм. А после започнаха тези убийства в Ню Йорк. Съвпадение, а?
	— Предизвикваш ме, Лойд. Боя се, че ще се наложи да те убия начаса. Бъди сладур и стой мирен, докато те душа.
	Пресегна се на шега към шията му, но той направи рязко движение с колата и тя изпищя.
	— Ще карам кротко, сестро. Просто гледай да не ни вкараш в катастрофа.
	Паркираха старата кола на Уил през една пряка, свиха встрани от дрънчащите нагоре по паветата на Сентръл Стрийт тролеи и тръгнаха към „Гробницата“. Висока каменна стена и железен парапет опасваха внушителния елипсовиден затвор с кули от четирите страни. Приличаше повече на средновековна крепост, отколкото на модерна нюйоркска сграда.
	— Направя ли този знак — Сам пипна с пръст носа си отстрани — означава да им отвлечеш вниманието, докато аз открадна, каквото ни е нужно. Схвана ли?
	— Схванах. Но как ще разберем къде крият човека? — попита отчаяна Ийви.
	Влязоха и се натъкнаха на лудница от служители, надзиратели и злодеи — нещо като бродуейска премиера на престъпници.
	Сам се приближи към длъжностното лице на гишето.
	— Извинете. Дамата тук разбрала, че държите брат й, Джейкъб Кол.
	Служителят попита някого по телефона и поклати глава.
	— Никакви посетители.
	— Разбирам. Просто искаме да се уверим, че не го държите в подземията, защото миналия месец прекара пневмония и застоялият въздух е опасен за дробовете му — обясни Сам.
	Служителят се обърна към Ийви:
	— Той е в кабинета на началника, тъй че бъдете спокойна.
	Тя премигна с дългите си мигли и се опита да изглежда отчаяна.
	— Благодаря ви. Бяхте истинско съкровище, сър.
	Сам докосна носа си и Ийви пак запримига. Внезапно залитна и извика:
	— Охххх.
	Припадна възможно най-очарователно и служителят я подхвана. Но през полуотворените си очи наблюдаваше как междувременно Сам му задига ключа.
	— О, благодаря ви, сър. Дали има къде да поседна, докато се съвзема?
	Той ги въведе зад гишето и посочи една пейка. Ийви намигна на Сам и той прошепна в ухото й, така че кожата на врата й настръхна:
	— Сестро, двамата сме страхотен екип.
	В този момент отпред възникна безредица между пияни мъже. Служителят изостави Ийви и Сам и се втурна да се оправя с положението. Ийви грабна ръката на Сам и го повлече навътре в сградата.
	— За протокола, сестро, това не отговаря на представата ми за добро прекарване — прошепна й той, докато се промъкваха по лабиринта от коридори на внушителния градски затвор.
	— Как ще минем покрай охраната? — попита тя.
	Видя полицай, седнал зад бюро, да попълва документи.
	— Остави на мен.
	— Сам — предупреди го тя, като приближиха.
	Полицаят вдигна глава и на Ийви й се стори, че гледа право към тях. Чу Сам да си мърмори нещо под носа, все едно шепне молитва, после вдигна ръка, сякаш да ги предпази, и полицаят отново сведе поглед към документите, като че ли изобщо не ги е видял. Получи се много странно и Ийви си каза, че той всъщност наистина не ги е видял.
	— Чист късмет — промълви тя и въздъхна.
	Намериха Джейкъб Кол в мрачна стая с два стола и маса. Носеше същия работен комбинезон и черна шапка като при последната им среща. И медальонът все така висеше на шията му.
	Тя видя недодяланите татуировки, надничащи изпод навитите му донякъде ръкави.
	— Здравейте отново — поздрави Ийви. — Помните ли ме, мистър Кол?
	Брат Кол я изгледа бегло:
	— Ъ-хъ.
	— Чух, че не искате да кажете нищо на полицията. Защо?
	— Няма да им кажа. Няма да кажа и на теб.
	— Колко жалко. А според мен имаме да си говорим за маса неща. За това, например.
	Мйви сложи Книга на Братството на масата между тях.
	Лицето на Джейкъб Кол помръкна.
	— Откъде я взе?
	Тя отвори книгата и я запрелиства, без да поглежда към него.
	— Увлекателно четиво. Много по-интересно от Моби Дик. Като ето това например.
	Обърна на страницата с единайсетте приношения и по-точно на Сватбата на Звяра и Жената, облечена в слънце. После остави книгата на масата и се вгледа в изпълнения с благоговение поглед на Джейкъб Кол.
	— Ритуалът на приношенията. Започнал е, нали? Въздигането на Звяра.
	Той се приведе над книгата, сложи почтително ръце на страницата и промълви:
	— Точно както го вижда пророкът. Когато огънят пламне в небето, избраният ще извърши последното приношение. Звярът ще се появи и ще започне Армагедон.
	По кожата на Ийви полазиха тръпки и тя с мъка запазваше присъствие на духа.
	— И Звярът идва на този свят чрез ритуалното убийство — ммм, чрез приношенията. Така ли?
	Джейкъб Кол кимна рязко.
	— Светът е потънал в грях. Бог ще го очисти с кръв чрез избрания.
	— И избраният сте вие — направи опит Ийви.
	Устните на Кол се свиха от дълбоко презрение.
	— Защо трябва да ти кажа? Ти не си нито законът, нито си вярваща. Ти си само едно момиче.
	— Както Рута Бадовски беше само едно момиче — сопна се Ийви.
	Не харесваше ни най-малко този Джейкъб Кол.
	— Кажете ми, наистина ли изпратихте очите й на полицията като приношение на Звяра, та той да знае, че сте изпълнили пророчеството — блъфира тя.
	— Аз… аз го направих. Дано Бог е доволен.
	От Джейкъб Кол не би излязъл особено добър играч на покер, помисли си тя.
	В този кратък и уязвим миг на изненада си беше разкрил картите — той не знаеше, че тя лъже. Не знаеше подробностите около убийствата.
	— А какво ще кажете за ръцете на Томи Дъфи? Какво направихте с тях? — притисна го тя.
	Джейкъб Кол застина с напълно безизразна физиономия.
	— Казах всичко, каквото имах да кажа. Няма да кажа нищо повече.
	— Добре тогава. Просто искам да знам още нещо. Последно, а после ви оставяме на мира. Медальонът ви — какво означава той?
	Джейкъб Кол продължи да мълчи.
	— Ийви, да се изпаряваме — подкани я Сам. — Чувам някой да идва по коридора.
	— Ама толкова е хубав! — отвърна му тя предизвикателно. — Просто искам и аз да си имам такъв. Откъде го взехте?
	— Не може да се подиграваш с Бог! — погледът на Джейкъб Кол стана кръвнишки.
	— Кой каза нещо подигравателно за Бог? Просто искам да узная името на вашия бижутер. Или бихте ми позволили да купя вашия — Ийви протегна пръст, като че ли да докосне медальона, но Джейкъб Кол удари с юмрук по масата и тя отскочи назад.
	— Той е за мен и само за мен! И Бог каза: Измий плътта си и приготви стените на къщите си. Свържи душата си със Свещения знак и го носи винаги и ще си закрилян и на този свят, и в отвъдното. Но се грижи Свещеният знак да не бъде унищожен. Защото тогава ще прекъснеш връзката на душата си!
	— Разбирам — кимна Ийви, стараейки се да не покаже усмивката си.
	Беше получила това, което искаше, макар сърцето й да биеше лудешки.
	— Тогава ще отида в „Тифани“. Благодаря ви все пак.


	— Какви бяха тия глупости да се свържеш със Свещения знак? — попита Сам след като се измъкнаха от „Гробницата“ и тръгнаха бързо към паркираната си кола.
	— Изглежда вярва, че е възможно да завържеш душата си с медальон. Възприема го като своеобразен магически предмет, който ти позволява да живееш вечно.
	Сам подсвирна и тръсна глава.
	— В какво ли не вярват хората. И ти мислиш, че това е нашият убиец?
	Ийви поклати бавно глава.
	— Не мисля. Убиецът не е изпращал по пощата очите на Рута Бадовски на полицията. Измислих си го и той се хвана.
	— Може би се преструва, че не знае нищо.
	— Може би — съгласи се тя, без да е убедена.
	На тротоар вестникарче развяваше вестници и викаше:
	— Допълнително издание! Допълнително издание! „Дейли Нюз“! Специален брой с новини за Пентаграмния убиец! Прочетете всичко за това!
	Ийви подхвърли дребни пари на момчето и зина, удивена от заглавието на първа страница.
	— УБИЕЦ ИМИТАТОР! ПЕНТАГРАМНИЯТ ЗЛОДЕЙ ИЗЗЕМВА СТРАХОВИТА СТРАНИЦА ОТ ИСТОРИЯТА! Предател! — изсъска гневно тя. — Аз му дадох тази ценна идея, а той я е използвал, за да му се прочуе името!
	— Никога не се доверявай на пресата, кукло — посъветва я Сам.
	Ийви отвори на статията, а после я прочете направо на улицата сред вихъра от пешеходци.
	— „През лятото на 1875 година на хиподрума Белмонд е намерено частично разложеното тяло на неидентифициран мъж. По него имало следи от странни татуировки, включително и петолъчка, а за ризата му била прикрепена бележка. Голяма част от мастилото било изличено от вятъра и дъжда, но се разчитали две думи: ездач и звезди“ — Ийви ахна: — Бледият Ездач, яхнал смъртта пред звездите. Третото приношение. Той наистина изземва страница от историята.
	Скочиха в колата на Уил и подкараха бързо към горната част на града, а щом стигнаха, Ийви дори не изчака Сам да паркира — влетя в музея и прекъсна лекцията на вуйчо си.
	— Открих третото приношение — заяви тя и размаха вестника.
	После излезе от залата и остави Уил и студентите му в пълно недоумение.
	Малко по-късно самият Уил влетя в библиотеката и извика:
	— Ийви, как, по дяволите, си позволяваш да прекъсваш така лекцията ми?
	— Вуйчо, чуй това! — и тя започна да му чете статията на Т.С. Уудхаус. — Преди петдесет години! Третото приношение е направено преди петдесет години…
	— Ийви — повиши тон Уил.
	— Затова убиецът е започнал от петото — защото другите четири вече са били извършени и той просто си довършва работата!
	— Ийви, Ийви! — прекъсна я Уил. — Джейкъб Кол си е признал.
	— Той… какво?
	— Само преди половин час. Терънс ми телефонира. Признал си е всичко. Казал, че той е избраният, предопределен да донесе края.
	— Но той не е убиецът. Не може да е.
	— Той е, Ийви! От полицията в Нов Бретрън потвърдили, че през последните шест месеца проповядвал за пристигането на Звяра и появата на Соломоновата комета. Признал е злодеянието си. Всичко свърши — натърти Уил. — Защо не си подариш една вечер навън и не отидеш на танци с приятелите си? Заслужи си го. А сега аз трябва да се връщам и да си продължа лекцията.
	Ийви седна на широката стълба и се заслуша в гласа на вуйчо си оттатък — говореше за природата на злото.
	Джерико дойде и се настани до нея.
	— В „Палас“ прожектират Фауст на Фридрих Мурнау.
	— Чудесно — отвърна тя, все още премисляйки нещата в главата си.
	— Чудех се дали не би…
	На външната врата се почука.
	— Ще ида аз — въздъхна Ийви. — Сигурно още някой репортер.
	Вън на стълбите стоеше висока, едра чернокожа жена в елегантен кафяв кариран костюм, с бежова шапка с червена панделка. Не приличаше на репортер; държеше се всъщност по-скоро като кралица.
	— Мога ли да ви бъда полезна? — попита Ийви.
	Жената се усмихна любезно, но хладно.
	— Търся доктор Уилям Фицджералд.
	— В момента има лекция.
	— Разбирам — кимна жената, поразмисли и каза: — Мога ли да му оставя визитната си картичка?
	— Разбира се.
	Жената извади от дамската си чанта семпла кремава картичка. Ийви прокара пръст по буквите. Мис Маргарет Уолкър, адрес — в горната част на града.
	— За мистър Фицджералд ли работите?
	Каза „работите“ по особен начин — с известен привкус на съмнение — и накара Ийви да застане нащрек.
	— Аз съм му племенница, Ийви О’Нийл.
	— Негова племенница — удиви се мис Уолкър. — Не е ли прекрасно?
	Ийви се поколеба как следва да се държи с мис Маргарет Уолкър. Не се случваше често някой да я накара да се почувства така съсипана.
	— А вие, мис Уолкър, за вуйчо ли работите?
	Устните на жената потрепнаха в подобие на усмивка, преди да се спрат и замръзнат.
	— Не.
	Заслиза по стълбището, но се обърна и попита:
	— Мис О’Нийл, дано да не е неучтиво от моя страна, но на колко сте години?
	— На седемнайсет.
	— Седемнайсет — повтори жената, сякаш за да го обмисли. — Приятен ден, мис О’Нийл.
	Ийви обърна картичката и с удивление прочете кратката бележка на гърба, написана педантично от Маргарет Уолкър.
	То се връща.
	Какво се връща? Коя беше Маргарет Уолкър? И каква бе тя на Уил?
	Тя отиде пак в библиотеката и с изненада видя, че вуйчо й е там.
	— О-о, ти вече си свършил. Някой тъкмо те търсеше. Една жена. Остави си визитната картичка.
	Уил се втренчи в името. Обърна картичката и прочете бележката на гърба.
	— Коя е тя, вуйчо?
	— Не я познавам — Уил хвърли визитката на Маргарет Уолкър в кошчето за боклук.


>	Стягай си тревогите

	Ийви сънуваше.
	В необикновената криволичеща логика на съня тя седеше на старата дървена люлка зад къщата им в Охайо, а Джеймс я люлееше. Изпитваше отчаяна нужда да се обърне, да се увери, че той е там, и да му пошепне предупредително, но люлката се издигаше все по-високо и не й оставаше друго, освен да се държи здраво. На четвъртото залюляване излетя толкова високо, че медальонът изхвръкна от врата й. Ийви протегна ръка да го хване и започна да пада надолу, надолу към кадифената вечност.
	Гарван изтръгна медальона от пръстите й и отлетя с него в разпенено тъмносиво небе над необятна пшеничена нива. В облаците проблесна светкавица и удари земята. Пшеницата пламна. Ийви вдигна ръка, за да се предпази от горещината.
	Свали си ръката и установи, че е на безлюдния Таймс Скуеър. Безокият ветеран от войната седи в инвалидната си количка под билборд на Марлоу Индъстрис и дрънчи с чашата си за милостиня.
	— Сега е времето — каза той.
	Красивата жена от снимката на вуйчо Уил прелетя на кънки, смеейки се, и каза:
	— Напълно в твой стил, Уилям.
	Ийви чу смях и се обърна. Смееше се Уил, младият Уил от семейните снимки. Но когато погледна отново, беше Джеймс, застанал на сами края на обвитата в мъгла позната гора. Беше блед. Толкова блед! Около празните му очи лежаха тъмни сенки. Той й махна и тя го последва между дърветата до военен лагер. На едно оръдие бе поставен грамофон „Виктрола“, а плочата се въртеше ли въртеше: Стягай си тревогите в своята стара войнишка торба/ и се смей, смей, смей…
	Пълни с пясък торби образуваха стена пред дълъг окоп. Ограда от бодлива тел се простираше на километри. А мъглата висеше тежко над всичко това.
	Не позволявайте радостта и смехът ви да спрат./ И се смейте, момчета, защото това е стилът…
	Над веригата от дървета в мъглата изникна дълъг назъбен покрив — като забравен приказен замък.
	Плочата се въртеше: Защо да се тревожим? Това е тъй безсмислено…
	Войниците се разхождаха, разговаряха, ядяха от канчетата си и пиеха от манерките си. Тя примигна и за част от секундата момчетата се превърнаха в скелети. Ийви изпищя и затвори очи, а когато отново ги отвори, те си бяха просто войници. Един вдигна манерката си за наздравица с нея и се усмихна, а от устата му изскочи скакалец.
	Така че, стягай си тревогите в своята стара войнишка торба/ и се смей, смей, смей…
	Експлозия разтърси земята. Стълб ослепителна светлина прониза небето и се разсея бързо на вълни, покосявайки дървета и хора. Плът се свлече от костите, вместо очи останаха дупки, крайници започнаха да се топят, усти останаха отворени в ням вик. А грамофонът свистеше и скърцаше. Ийви хукна. Босите й крака затъваха в поле от кървава кал, която напръска нощницата, лицето и ръцете й. Кръвта покрай изгорелите дървета се превърна в макове. Тя зърна Джеймс пред себе си. Стоеше с гръб към нея. Жив и невредим.
	Джеймс, извика го тя, но в света на сънищата от устата й не излизаше звук. Джеймс.
	Джеймс. Вече беше близо. Щеше да го достигне и двамата да избягат от това ужасно място. Да, щяха да избягат. И да се спасят. Те…
	Той се обърна бавно, свали противогаза си и тя видя, че красивото му лице е мъртвешки бледо и без плът — озъбено и без устни.
	А след това той вече се топеше като всички други.
	Ийви се събуди разтреперана. Приседна в леглото, притисна колене до гърдите си и зачака дишането й да се нормализира. Знаеше, че тази нощ няма да заспи повече. Изтощена, тя се завлече дo кухнята за чаша вода, после седна в стола на Уил и се опита да се разсее, като оправи бъркотията по бюрото му. Взе кристалната тежест за хартия. Нож за писма. Снимка в рамка на жената, която бе видяла, докато държеше ръкавицата на Уил. Стига да искаше, можеше да притисне всеки от тези предмети между дланите си, да се съсредоточи и да измъкне тайните на Уил. Отнасяше се и за тайните на Джерико, на Сам, на Мейбъл, на Тета. Списъкът нямаше край. Но това беше форма на кражба — да узнаеш тайните на хората без тяхното съгласие. И тя не беше сигурна, че иска да поеме тази отговорност.
	Върна снимката на мястото й и сложи длан върху медальона от половиндоларова монета на врата си. Веднага почувства топлина. Никога не успяваше да го разчете; монетата бе прекалено обременена с нейните спомени. Но тя обичаше тази тежест върху шията си. Беше сетната й връзка с Джеймс, а някога Джеймс бе връзката й с всичко хубаво. Помнеше писъмцето за рождения си ден, пристигнало заедно с монетата.
C>
	Честит рожден ден, голямо момиче.
	На седем ли стана? Преди да го осъзная, ти вече ще си закичваш гардении в косата и ще седиш с млади господа на предната веранда — под зоркото око на милия ти брат, разбира се. Боя се, че Франция е ужасно кална. Би си прекарвала чудесно тук — да си правиш сладки от кал и да ги мяташ по немците. Утре е важен ден, затова известно време няма да пиша. Тук има нещо мъничко за спомен от стария ти брат. Не го изхарчвай изцяло в сладкарницата.
@	С нежност, Джеймс
C$
	След седмица получиха ужасната телеграма, че Джеймс е мъртъв и семейството й се счупи. После събраха и залепиха частите — студийна семейна снимка под натрошено стъкло.
	На бюрото на Уил лежеше „Дейли Нюз“, отворен на последната статия на Т. С. Уудхаус за Пентаграмния убиец. Брат й отдавна бе мъртъв, а някъде в този град един убиец разбиваше сърца. Ийви завъртя медальона и се замисли за скърбящите семейства на Рута Бадовски, Томи Дъфи и Юджийн Мериуедър. Знаеше какво е да чакаш някого, който никога няма да се върне. Познаваше тази мъка — белег, който избледнява, но никога не изчезва. Вуйчо Уил не й позволи да използва дарбата си и да помогне да заловят убиеца, защото смяташе, че е прекалено опасно. Той обаче грешеше. Опасно беше да не я използва. Не че това вече имаше значение след като Джейкъб Кол си бе признал. Защо обаче това не й позволяваше да се почувства по-добре?


	Джерико бе забравил да спусне завесите, преди да си легне, и сега досадните неонови светлини на никога незаспиващия град го събудиха. Отиде до огледалото, застана гол до кръста пред него и започна да се разглежда. Беше висок и с широки рамене на фермер, какъвто щеше да е, ако не се беше разболял. Отвори тихичко чекмеджето на скрина, извади кожената торбичка от скришното й място под купчината сгънати долни ризи, отвори я и прокара пръст по тъмносините ампули. Искаше да ги размаже с юмрук. Вместо това протегна ръце пред тялото си и ги задържа така за няколко секунди, после ги отпусна, като през цялото време гледаше образа си в огледалото. Ръцете му бяха стабилни, кожата — гладка, очите — бистри. Сърцето му поддържаше устойчив, спокоен ритъм. Ако го погледнеше, човек никога не би разбрал. Само някой много-много близък му човек някога би узнал истината. Но той не възнамеряваше да направи никого толкова близък.
	Долови движение в апартамента и открехна вратата. Мидя Ийви да излиза от кабинета на Уил. Проникващата през прозорците синкава светлина очерта формите й под тънката нощница и Джерико усети възбуда дълбоко в корема си. Упрекна се, че гледа, но не престана. Чак когато тя изчезна от погледа му, той затвори тихо вратата и се отпусна на пода, готов за лицеви опори — неговата наказателна практика — и започна да брои наум: Трийсет… петдесет… сто. Когато свърши, тялото му блестеше гланцирано от пот, която му носеше облекчение. Потта беше нещо хубаво. Здраво. Нормално. Протегна отново ръце. По-устойчиви от скали. Мушна кожената торбичка под ризите и затвори чекмеджето.


	Партито на Алма в апартамент с излаз към градина в Харлем беше в разгара си. Тромпетът на Гейб стенеше и ръмжеше като разгонен. Тесният апартамент бе натъпкан с тела, които танцуваха и пиеха, пееха и крещяха в нощта. Мемфис влезе с Тета под ръка и няколко души вдигнаха удивено вежди, а други го зяпнаха поразени. Точка на това сложи приятелката на Алма, Рита — отиде направо при Тета и попита високо:
	— Имаш ли цигара?
	— Имам десет — отвърна Тета. — Коя си избираш?
	Рита се разсмя и заяви:
	— Тази е готина!
	Оттам нататък всичко беше наред. Скоро всички се отдадоха на удоволствието. Или почти всички.
	Гейб дръпна Мемфис в един ъгъл.
	— Брато, когато ти казах да си хванеш момиче, нямах предвид бяла.
	На Мемфис не му се щеше да го обсъжда с Гейб, затова просто каза:
	— Това е свободна страна.
	И тръгна към кухнята за две питиета.
	Гейб го последва.
	— Не, не е. И ти го знаеш.
	— Е, би трябвало да е.
	— Би и е не са едно и също. Какво ще стане, като й писнеш, или по-лошо — ако те обвини в нещо, а? Помниш ли Роузууд?
	— Две бири! — поръча Мемфис на мъжа зад импровизирания бар и попита: — Защо замесваш града в това, Гейбриъл?
	— Този град е изгорен до основи, защото една бяла жена казала…
	— Гейб-ри-ъл! — извика над врявата Алма. — Ще надуеш ли тая твоя тръба, или цяла нощ ще си чешеш езика?
	— Не се пали толкова, захарче — викна в отговор Гейб с усмивка, която мигом изчезна, щом се обърна към Мемфис: — Не стига, че се влачат тук, ами заемат най-хубавите маси в нашите клубове, докато ние дори не можем да приседнем в техните! Или се опитват да превземат бизнеса ни отвътре, както стана с „Хотси Тотси“. И ти сега искаш да се перчиш с една от тях!
	— Не се перча, Гейбриъл.
	— Брато, търсиш си белята. Достави на всички ни удоволствието да я изкараш навън, да й помогнеш да си хване такси за Центъра и да й махнеш за довиждане.
	— Не ми нареждай как да си живея живота, Гейб — сопна се Мемфис.
	Гейб го хвана за ръкава.
	— Не ти казвам как да си живееш живота. Опитвам се да го спася. Хванеш ли се с погрешните хора, няма да можеш да излекуваш онова, което ще ти причинят.
	— Казах ти. Вече не мога да лекувам — процеди през зъби Мемфис.
	Измъкна се от ръката на Гейб, плати за бирите и си запробива път през тълпата към мястото, където Тета седеше и поклащаше крак в такт с лудешкото изпълнение на пианото.
	— Всичко наред ли е, Поете?
	— При мен ли? Ами аз съм си безгрижен.
	— Със сигурност е така — потвърди Тета и доближи лицето си до неговото.
	— Тук е много запушено, не мислиш ли? Не е зле да поемем малко свеж въздух, а?
	Апартаментът на Алма беше толкова фрашкан с народ, че щеше да им отнеме цяла вечност да стигнат до вратата. Мемфис кимна към прозореца и двамата излязоха през него на подредена квадратна градина, пресечена на кръст от въжетата с днешното пране. Въздухът бе остър, но приятен, след блъсканицата вътре.
	— Откъде си? — попита я Мемфис.
	— Отвсякъде.
	— Къде живеят близките ти?
	— В тая страна хората умират да разберат откъде си, кои са родителите ти — измърмори Тета. — Да ти призная, не знам. Баща ми изчезнал, преди да се родя. Майка ми ме оставила на стълбите на някаква църква в Канзас. Била съм още бебе. На три ме осинови госпожа Боуърс. Не беше от жените, които би нарекъл майчински тип. От мига, в който ми намериха достатъчно малки обувки за степ, постъпих в цирк „Орфей“ и имах по осем представления седмично.
	— Трудно ми е да си представя, че някой е можел да те изостави — промълви Мемфис толкова искрено, че Тета почувства нещо в гърдите да я стяга.
	— Внимавай, Поете. Ще започна да ти вярвам.
	— На мен може да се вярва.
	— Така ли? Докажи го. Кажи ми някоя своя тайна.
	Мемфис се замисли дълбоко и след малко каза:
	— Някога имах способност да лекувам. Викаха ми Харлемския лечител, Мемфис Чудото. Веднъж месечно заставах пред олтара в църквата и слагах ръце на хората, за да отнема болката им.
	— Занасяш ли ме? — попита изключително сериозно Тета.
	Той поклати глава:
	— Де да беше така.
	И й разказа за смъртта на майка си, и как същата нощ загуби дарбата си, и тя никога повече не се върна. Накрая заключи:
	— За добро е, предполагам.
	Тета го слушаше внимателно. Беше толкова искрен. Щеше й се да му разкаже за Канзас — какво е извършила там и защо се е наложило да избяга. Но кой мъж би се задържал край нея, след като чуе тази история?
	— Ела — подмами го тя с пръст.
	Мемфис я последва по тесния проход между две накачени с пране въжета. Скрити там, те се целунаха, а нощта край тях кипеше. Устите им носеха сладостта от кокосовата торта на Алма и на бирата.
	— Не е ли твърде бързо? — промълви той.
	Не можеше да си спомни миг от живота си, в който не е познавал Тета; време, през което тя не е била в мислите и сънищата му.
	— Животът тече бързо, Поете.
	Мемфис обви лицето й с длани и залепи устни до нейните. Никога не я бяха целували така. Бяха я опипвали момчета, обезумели от желание. Собственици на театри, по-стари „чичковци“, й пускаха ръце или „проверяваха“ дали костюмът и дори бельото и са каквито трябва да бъдат. Изобщо все мъже, които бе дарявала със случайна целувка, за да избегне нещо по-лошо. И Рой, разбира се. Красивият и жесток Рой, с неговите демонстративни целувки, сякаш целеше да я победи и превземе, да я дамгоса с уста. Онези мъже така и не успяха да видят истинската Тета. Сега целувката на Мемфис нямаше нищо общо с техните. Беше страстна, но и деликатна. Взаимно споразумение за желание. Споделена целувка. Той целуваше нея. Беше с нея.
	Мемфис се отдръпна и попита.
	— Всичко наред ли е?
	— Не — отвърна тя.
	— Какво има?
	Тета вдигна очи и го погледна през гъстите си мигли:
	— Ти спря.
	Мемфис я притегли към себе си. Тя се вкопчи в прането, за да запази равновесие, после паднаха, оплетени в прострените дрехи, които нямаше да минат без повторно пране.
	— Нека просто останем тук — предложи Мемфис.
	Тета положи глава върху гърдите му, вслушвайки се в равномерните удари на сърцето му, а той я притискаше към себе си.
	Извън градината градът се въртеше и въздишаше в съня си. От решетките на каналите свистеше пара и се виеше като опашка на забравен бог нагоре по стълб на улична лампа. Дълбоко под земята, сякаш подгонени от нещо въображаемо, нещо много по-ужасно от кошмарните им сънища, по релсите в недовършените тунели на новата метролиния тичаха плъхове. Жена-медиум, чиято връзка с душите се свеждаше до дърпане на въженце с пръста на крака си, та закаченото чукче да потропва под масата, изведнъж се видя принудена да покрие кристалната си топка и да я прибере в гардероба. В Чайнатаун чернокосото момиче със зелените очи се поклони почтително на прародителите си, прочете си молитвите и се приготви за разходка в сънищата си между живи и умрели. Северно от Хъдсън вятърът носеше чудовищните смъртни писъци на призрачни обитатели в изоставено разрушено село, а ехото от звука достигаше макар и тихо в друго село, долу, и мъжете, седнали да играят дама в задната част на смесения магазин, спираха играта, поглеждаха се нервно и затаяваха дъх, докато вятърът и ехото стихнат. Майка видя насън покойната си дъщеря и се събуди, готова да се закълне, че е чула смразяващото: „Мамо, прибрах се.“ Мъж от Клана отиде да се изпикае до старо дърво и изведнъж подскочи, усетил сякаш краката на обесен върху раменете си. От дървото обаче не висеше обесен и той се повлече обратно към огъня и братята си в бяло. Млад мъж от индианско племе наблюдаваше как ястреб описа сияен сребърен кръг в небето и изчезна. В стара ферма момче сбута родителите си, събуди ги и прошепна: „Две момичета ме викат да си играем на криеница в царевичните ниви“. Баща му го спеши през сън да се връща в леглото и когато момчето мина край прозореца на горния етаж, видя огрени от ярка бяла светлина момичета в дълги поли и блузи с висока яка да изчезват постепенно в царевицата, викайки тъжно: „Ела, ела да си поиграеш с нас…“
	А по-нататък, в митологизираните от американското съзнание необятни прерии, една фигура стои в сянката на мрака и чака своето време като бостанско плашило, чакащо реколтата.


>	Архангел Гавраил

	Гейб вървеше на запад към къщи, главата му бучеше от изпушената у Алма трева. Беше захладяло и той духна в ръцете си, за да ги стопли. Денят се оказа чудесен, най-чудесният от чудесните дни, за които си спомняше. Срещна се с великия Мами Смит. Беше едва на осемнайсет, но другите джазмени се държаха с него като с равен, усмихваха се на солата му, хвалеха го за синкопите.
	Единствена сянка хвърли пререканието с Мемфис. Какво си въобразяваше той? Как се осмели да доведе на тяхното парти онова момиче? Беше красива. Но имаше толкова много красиви момичета, които не създават главоболия — или поне не чак толкова големи главоболия. Беше му неприятно, че се разделиха така. Мемфис и Тета се изпариха, без дори да се сбогуват. Ако Мемфис се стремеше към такива отношения, добре. Но когато онова момиче му скрои някой голям бял номер, кой ще изслуша цялата сърцераздирателна история? Гейб, разбира се, кой друг.
	Стресна го звук. Едно, две, три; едно, две, три. Чуден ритъм, като необикновен валс. Обърна се, ала не видя никого.
	Измъчваше се заради Мемфис и момичето му и това му съсипваше настроението.
	Гейб вдигна яката на сакото си, за да се предпази поне малко от вятъра откъм Хъдсън, и продължи пътя си. Вятърът трябваше да се задоволи да подритва тенекиена кутия по улицата. Над нея линиите на железницата стенеха от собствената си празнота. А Гейб мислено си повтаряше последните моменти от изминалия ден. Приятелството с другите музиканти. Здрависването с Кларънс Уилямс, който му предрече светло бъдеще с „Оке Рекърдс“. „Ще направя така, че да свириш за всички“, обеща той и Гейб се почувства преуспял.
	Звукът нахлу отново — едно, две, три, едно, две, три, щрак, стъпка, стъпка, щрак, стъпка, стъпка.
	— Има ли някой там? — извика към сенките Гейб.
	Нещо се стрелна между широките гуми на паркиран форд и Гейб изскимтя. Прокрадна се котка и той се разсмя.
	— Господин котарак, следващия път ме известете за своето присъствие. Аз нямам девет живота.
	Продължи, клатейки глава; тананикаше си песен на Мами Смит, а пръстите му пробягваха несъзнателно по въображаем тромпет. Между релсите на вдигнатата над улицата железопътна линия проникваше светлина и това му напомни предупреждението на Исая: Мостът. Не минавай под моста. Гейб никога не би го казал на Мемфис, но у Исая имаше нещо несъвсем редно и номерът да му предскаже бъдещето бе добър пример за това. Исая прие твърде сериозно шегата. Всъщност Гейб повярва, че момчето наистина е уплашено. Прекалено богато въображение — това му бе проблемът.
	Едно, две, три, едно, две, три, щрак, стъпка, стъпка.
	Отново онзи проклет звук! Гейбриъл се обърна. Изведнъж се оказа, че е паднала гъста мъгла. Светлините на клуб „Уупи“ едва се виждаха.
	Не минавай под моста. Той е там.
	Гейб се сгуши в яката си. Защо позволява да му действат глупавите приказки на онова хлапе? Отекнаха стъпки. Идваха сякаш отвред. Мъглата стана още по-гъста. Как е възможно? Как така се сгъсти за части от секундата? Дали върви близо до реката? Загуби ли се? Почувства се объркан. Къде беше пътят назад към клубовете? През мъглата се чу подсвиркване.
	— Гейбриъл… — извика някой името му.
	Не разпозна гласа.
	— Кой е там?
	— Гейбриъл, ангелът. Пратеникът…
	— Ти ли си, Мемфис? Престани, веднага…
	Гейб се огледа за нещо, което при нужда да размаха, но не видя нищо подходящо.
	Не минавай под моста. Той е там.
	Това можеше и да е шега, но Гейб не се разсмя, а забърза напред.
	Мъжът изникна от мъглата, все едно роден от нея. Дрехите му бяха старомодни и носеше сребърен бастун. Усмихваше му се. Студена, много студена усмивка, и краката на Гейб омекнаха.
	— Гейбриъл, архангел Гавраил, чиято тръба разкъсала небесата.
	— Ако търсите тромпетист, аз вече свиря с Каунт — похвали се Гейб.
	Сърцето му биеше лудешки. Онзи беше просто старик с бастун, при това навярно пиян. Гейб би се справил с него, ако се стигне до схватка. Защо тогава изведнъж се изплаши?
	Не минавай под моста. Той е там. Ще умреш.
	— Гавраил, чиято тръба извести раждането на Йоан Кръстителя. На Исус Христос. И чийто вик ще бъде доказателство за идването на Звяра — продължи странният мъж.
	В очите му бушуваше огън и Гейб осъзна, че не е способен да отмести поглед от тях.
	— И осмото приношение е приношението на ангела, великия пратеник, чиято божествена музика привлича небесните тела и посреща тържествено огъня в небето. И, о, чудеса, той засвири на златния си тромпет и възвести раждането на Звяра.
	Мъжът като че ли се уголемяваше. Очите му бяха два пламъка, а кожата му се променяше.
	— И каза Бог, нека всяка уста приветства и хвали древния змей, защото той е пътят на праведността.
	От мъглата се разнесе демоничен шепот — дихание от самия ад.
	— Ще ме погледнеш ли, Гейбриъл? Ще ме погледнеш ли, за да се смаеш?
	Гейб откри, че е загубил дар слово. Защото съществото пред него не можеше да се опише с думи.


>	Ноулс Енд

	Вестниците съобщиха c крещящи заглавия за ареста на Джейкъб Кол: УБИЕЦЪТ ЗАЛОВЕН! О, БРАТКО, НАЗОВИ ГО СПАСЕН! ВСИЧКО Е НАРЕД! Макар детектив Малой да твърдеше публично, че Джейкъб Кол е само заподозрян, в съда на общественото мнение Кол вече беше обявен за виновен. Ийви обаче беше разговаряла с този Джейкъб Кол. Той очевидно не знае почти нищо за убийството на Рута Бадовски. Изглежда покрай ареста си целеше да привлече внимание към себе си.
	Ийви остави на Мейбъл предложение за мир — снимка на Джерико, която откри сред някакви бумаги. Сложи я в писмото, в което се казваше просто: „Съжалявам, бухтичке. Ще простиш ли на лошата си приятелка? Ийви“. Отговорът на Мейбъл бе направо да се качи при Ийви и да я прегърне и двете си обещаха никога повече да не се карат. Ийви организира обяд с Джерико, а после, на масата, изведнъж се сети за неотложен телефонен разговор. Когато след четирийсет минути се върна, завари двамата да водят приятен разговор за Толстой. Е, не много разпален, но не и груб и тя го прие за добър знак.
	Сега, покрити с наметала, Мейбъл и Ийви седяха на столовете в един фризьорски салон на 57-а улица, а две фризьорки им миеха косите.
	— Какво ще кажеш за едно приключение? — извика Ийви през шума на водата.
	— Какво приключение? — извика в отговор Мейбъл.
	— Имаш ли ми доверие?
	— Ха!
	Разговорът спря за момент, докато фризьорките им подсушат косите и ги настанят пред огледалата, за да започнат да ги правят — едната къдрите на Ийви, а другата — дългата грива на Мейбъл.
	— При определени обстоятелства приятел се нуждае от сляпата вяра на друг и сега обстоятелствата са точно такива — каза Ийви след дълга пауза. — А и кога съм те подвеждала?
	— Искаш ли списък?
	— Ако ти кажа, че има връзка с убийствата на Пентаграмното чудовище, и сме на път да предприемем необходимото разследване?
	Гребенът на фризьорката замръзна в косата на Мейбъл и Ийви я изгледа косо.
	— Готова съм да се закълна, че ти би тръгнала с мен, нали?
	— Абсолютно сигурно! Ще взема пистолет и ще изстрелям всичките шест патрона в ужасното същество. После ще го наръгам, за да съм сигурна, че е мъртъв.
	Фризьорката сви рамене и изкоментира:
	— Трябва да си сигурен, наистина.
	— И още как — потвърди Ийви.
	— Ох! — изпищя Мейбъл, защото гребенът я оскуба, и ръката й литна към болното място на главата.
	— Съжалявам, мис. Ама каква коса само! Мислили ли сте някога да я отрежете?
	— Не се и опитвайте — изрече с въздишка Ийви. — Ние я караме от векове.
	— Добре тогава — решително откликна Мейбъл. — Ще го направя.
	Ийви я прегърна и възкликна:
	— Мейбъл, ти влизаш в двайсети век! Хип, хип, ура!
	— Carpe diem — обяви Мейбъл.
	Фризьорката поклати глава.
	— Е, не знам за онези чуждестранни филмови звезди, но бихте изглеждали прекрасно с прическа като на Клара Боу — грабна ножиците тя.


	Слънцето представляваше една красива голяма топка, когато Мейбъл и Ийви слязоха от влака на 155-а улица и тръгнаха на север през редици от къщи в английски стил и по-малки блокове от кафяв камък, минаха покрай гостилницата „Стария вълк“, отминаха магазина за зеленчуци „Джонсън“ и пусналата котва на един ъгъл фирма за недвижими имоти, предлагаща апартаменти под наем, и поеха към реката, където къщите оредяваха все повече. Две момчета в прашни комбинезони си подхвърляха бейзболна топка и имитираха повикванията на играчите от „Янките“: „Бейб Рут е на мястото на батсмана, великият Бамбино, кралят на удара…“ Момчетата им кимнаха и Ийви направи движение с ръка, сякаш замахва с бухалка и ги насърчи:
	— Бъдете като Султана на силния удар*!
	[* Бамбино, Султана на силния удар — прякори на легендата в бейзбола Бейб Рут- Б.р.]
	Накрая двете с Мейбъл тръгнаха към Ноулс Енд по забравена от света странична уличка, виеща се нагоре по изложен на вятъра хълм над Хъдсън. На този брулен от ветровете хълм стоеше като горгона и въпросната къща.
	— Моля те, не ми казвай, че сме се насочили натам — изрече запъхтяна от изкачването Мейбъл. — Положително ще ни изядат плъхове или ще срещнем чудовището на Франкенщайн.
	— Ще е вълнуващ следобед, признай. Поне ще се появиш с най-фамозната прическа в града. А тя наистина е невероятно хубава! Толкова съм щастлива, че се реши да се подстрижеш.
	Мейбъл игнорира комплимента и попита:
	— Защо ме доведе тук, Ийви? Какво общо има това с разследването на убийствата?
	— Вярвам, че това е леговището на Пентаграмния убиец.
	Мейбъл я изгледа смаяна.
	— Тета с право те нарече Ивъл*. Мисля, че имаш нужда от услугите на Зигмунд Фройд. Той единствен би разбрал как работи болният ти мозък.
	[* Evil (англ.) — зъл, лош; пагубен; зло, бедствие, нещастие. — Б.пр.]
	Ийви пъхна ръка под нейната.
	— Ще ти споделя нещо поверително за този случай, но трябва да се закълнеш върху Библията на крал Джеймс.
	— Аз съм атеистка.
	— Тогава трябва да се закълнеш върху атеистичната Библия, че ще си мълчиш.
	— Не съществува такова нещо като атеистична Библия.
	— Е, ще напишем една. Закълни се в гроба на самия Шейх.
	— Кълна се в гроба на Валентино.
	— Имам достоверна информация за евентуални улики в къщата, доказващи идентичността на убиеца. Тъй че Всъщност не те излъгах.
	— Мислех, че полицията вече го е затворила — онзи Джейкъб Кол.
	За момент Мейбъл се вгледа внимателно в лицето на приятелката си и попита:
	— Не допускаш той да е Пентаграмният убиец, така ли?
	— Наречи го интуиция.
	— О, не. Не, не, не!
	— Моля те, Мейбси, трябва да го направя.
	Не издържа и разказа на Мейбъл всичко, което досега не бе успяла да й сподели относно разследването — за катарамата на Рута, за подсвиркването, за връзката на Немирния Джон с Ноулс Енд, за краткото посещение на Мемфис Кембъл в музея, когато успял да каже, че къщата изглежда обитаема.
	— Да му се не види, Ийви — потръпна Мейбъл и се замисли.
	Ийви познаваше по физиономията й кога се е замислила; приятелката й кроеше план.
	— Няма да влезем там, без да вземем предпазни мерки — Мейбъл направи знак на Ийви да я последва надолу по улицата и обратно при момчетата, които си подхвърляха бейзболна топка.
	— Знаете ли оная къща горе на хълма? — попита ги тя.
	— Да, мис.
	— Живее ли някой там? Виждали ли сте някой да влиза или да излиза?
	— Никой не влиза, понеже никой не смее — натърти едното момче.
	Мейбъл погледна Ийви сякаш да каже Видя ли?
	— Е, ние ще влезем. Ще… рискуваме. За нашия женски клуб — информира ги Мейбъл.
	Другото момче тръсна глава:
	— Това ще е вашето погребение, мис.
	— А бихте ли искали да спечелите десет цента?
	Момчетата ги последваха до ъгъла, тоест дотам, докъдето, както те казаха, майките им позволяват да се отдалечат.
	— Ако до трийсет минути мис О’Нийл и аз не сме излезли, викайте полицията — инструктира ги Мейбъл.
	— За никого не викаме полиция. Те са лоши, колкото къщата.
	— А какво ще кажете за това — ако до трийсет минути не сме излезли, запратете с все сили тази бейзболна топка в прозореца, а после бягайте при майките си. Ще го направите ли?
	— Това ни е единствената бейзболна топка.
	— Петдесет цента — предложи Ийви.
	— За петдесет цента? Ще хвърлям като Бейб Рут, мис.
	— Прекрасно!
	Ийви сложи в ръката на всеки по двайсет и пет цента.
	— Сега разчитаме да наблюдавате като две сериозни момчета. Вие сте рицари, натоварени с мисия.
	— Ъ?
	— Просто си дръжте зъркелите на оня вертеп и не смейте да се изпарите — обясни Ийви, накара ги да плюят и да се закълнат на храчката си.
	После, хванати за ръце, двете с Мейбъл тръгнаха към превърнатата в развалина Ноулс Енд.
	Навремето къщата със сигурност е представлявала красива гледка с големите си кули, терасата, двата малки комина и един много широк, както и с прозорците си във формата на арки. Сега обаче тези прозорци бяха заковани с дъски, а двете запазили се жалузи висяха на по един пирон и заплашваха да паднат. С годините двойната дъбова входна врата бе посивяла. Метални драскотини показваха мястото на някогашното чукало, отдавна изчезнало — навярно продадено или откраднато. Вратата беше заключена.
	— Все трябва да се влиза отнякъде. Ще огледам отстрани — каза Ийви.
	Спъна се в нещо на двора и видя, че е кукла. Порцелановото й лице се бе напукало, а в цепнатините имаше плесен.
	На гърба на къщата имаше вход за прислугата. Ийви измъкна фиба от косата си и зачовърка с нея из обикновената ключалка. Вратата се отвори със скърцане и двете се намериха в огромен килер с рафтове. Миришеше на гнило и прах. През дъските на прозорците проникваха тънки ленти светлина.
	Ийви извади от чантата си фенерче и лъчът му им показа напукана тенекиена облицовка и прашинки.
	— Какво, по дяволите, търсиш в тая къща, Ийви?
	Не беше сигурна точно какво. Нуждаеше се от нещо, което да разчете.
	— Огледай се дали няма да намериш стар медальон с пентаграма.
	— Пентаграма като Пентаграмния убиец ли? — попита предпазливо Мейбъл.
	— Просто медальон — излъга Ийви. — Спокойно, моето момиче. О, го…
	Ийви влезе в помещение, някога несъмнено било бална зала. Чаршафи покриваха част от мебелировката, от което се създаваше впечатление повече за гробище, отколкото за дом. Плюшено канапе до огромна камина бе цялото покрито с плесен, а пълнежът му се сипеше по пода. От стените висяха мръсни жълти и раздрани на ленти тапети. На места се бяха износили до степен под тях да се виждат гниещи греди. Всичко ценно бе изнесено отдавна от къщата. Нямаше книги, нямаше сребро или украшенийца, изобщо нищо, което да е от полза за Ийви. Липсваха дори полилеите. В един ъгъл стоеше обвит в паяжини роял; множество от клавишите липсваха. Ийви натисна един и в мъртвото пространство отекна писклив звън. От пролуката между два клавиша се измъкна малък черен паяк и тя отдръпна ужасена ръката си. На далечната стена висеше огледало. В него помещението приличаше на натрошена жива картина. Стори й се, че в едно от парченцата зърна движение и подскочи.
	— Какво има? — попита Мейбъл и Ийви осъзна, че просто бе видяла приятелката си да се приближава към нея.
	— Нищо.
	Обгърна с поглед всичко наоколо и констатира:
	— Много странно.
	— Кое? Какво?
	— Вън видях голям комин, а тази камина е твърде малка за него.
	— Нямаме време да критикуваме архитектурата, Ийви. Всяка минута онези момчета ще изтичат при майките си. Ако вече не са изтичали до дрогерията за сладолед и сода. Не ти беше работа да им даваш предварително парите.
	— Продължавай да търсиш — нареди й Ийви.
	— Какво?
	Не знам, помисли си Ийви и заяви:
	— Качвам се горе.
	Мейбъл дотича до нея и извика:
	— Еванджелин Мери О’Нийл! Няма да ме оставиш нито за миг сама. Неразделни сме като Джордж и Айра Гершуин*.
	[* Джордж Гершуин (1898–1937) е американски композитор и пианист. Сред най-известните му произведения е „Рапсодия в синьо“, а заедно с брат си Айра Гершуин — текстописец, създават множество култови песни. — Б.р.]
	— О, рапсодия. Тогава никога няма да съм тъжна — подхвърли саркастично Ийви, но шегата прозвуча нелепо в тази гробница.
	— Би ли продължила да вървиш, моля ти се.
	Голямо централно стълбище водеше към втория етаж. Елегантните му, украсени с дърворезба колони, бяха напълно изгнили на места. Стъпалата скърцаха и стенеха под всяка тяхна крачка и Ийви се надяваше стълбата да понесе тежестта им. Прокара лъча на фенерчето по посивелите от паяжини маслени картини. Горе, по дълъг коридор в двете посоки имаше безброй врати. Очите на Ийви търсеха неуморно нещо, което да й помогне да попадне благодарение на дарбата си на улика. Нещо лично.
	— Насам — тръгна тя надясно.
	Пътем опитваше топките на вратите, но всички бяха заключени. В дъното се натъкнаха на друга стълба. Беше тясна и водеше към мансарда, със закован с дъски прозорец. През пролуките им проникваха късове светлина, но недостатъчни, за да разсеят мрака. Ийви прокара лъча на фенерчето по стаята. Той спря на легло с драпиран балдахин. На скрин с тройно огледало. На гардероб. Мейбъл отвори внимателно скърцащите му врати. Вътре се въргаляха само няколко шапки. На скрина лежеше малко огледало и четка за коса.
	Изведнъж Мейбъл нададе смразяващ кръвта писък.
	— Какво? Какво има? — сърцето на Ийви заби силно.
	Без да спира да пищи, Мейбъл посочи към леглото, където лъчът на фенерчето падна на побягнал плъх. Пищейки, двете момичета почти се покатериха една върху друга.
	— Това е последната капка, Ийви — промълви, задушавайки се Мейбъл. — Моля те, защо просто не си тръгнем?
	— Добре — съгласи се Ийви.
	Не успяваше да се отърси от усещането, че се е провалила.
	Изведнъж кракът й попадна на нещо, тя се спъна и едва не падна върху приятелката си.
	— Ийви! Искаш да ме изплашиш до смърт ли?
	— Извинявай, скъпа.
	Тя насочи фенерчето към пода. Част от една дъска беше изгнила, а под нея се провиждаше нещо скрито.
	— Не ми казвай, че ще бръкнеш там — изрече ужасена Мейбъл.
	— Добре, няма да ти кажа.
	Ийви сподави писъка си и бавно-бавно и много внимателно насочи ръка към тъмната дупка, към скрития там предмет. А когато стигна до него, тя го извади рязко и треперейки извика:
	— Господи! Не искам никога повече да го правя!
	Мейбъл се приближи и попита:
	— Какво е това?
	Ийви изтри слоя прах от капака на кутията и го отвори. Вътре имаше малка кожена тетрадка. Мейбъл й светеше, а Ийви отвори наслуки на една страница. Горе на страницата пишеше 22 март 1870 година и следваше текст:
	— Тази вечер татко лежи покрит със саван върху масата в трапезарията, готов да бъде погребан. Аз съм последната останала от семейство Ноулс. О, загубена ли съм? — прочете високо Ийви и възкликна изненадана: — Това е дневникът на Ида Ноулс!
	— На това ли се надяваше?
	— Не, то надхвърля надеждите ми.
	— Прекрасно! Да се измитаме от тук. Това място ме изнервя.
	Заслизаха възможно по-бързо, като внимаваха да не паднат, Мейбъл се устреми към кухнята, откъдето бяха влезли. Ийви обаче забеляза открехната врата в дъното на коридора зад нея. Не я беше забелязала преди. Ами ако там имаше важна улика?
	— Ийви! Да вървим! — изсъска Мейбъл.
	Само че приятелката й вече се набираше през вратата. Влезе и се озова в малка стая. Колкото и странно да беше, там, в средата на стената, имаше друга врата. Тя завъртя топката, прекрачи прага и полетя надолу по улей за спускане на пране. Пищейки, Ийви опипваше гладките стени на улея, за да намери за какво да се хване, нещо, което да прекрати полета й надолу. Летеше с главата напред, ала мантото й се закачи на нещо остро и тя спря… Откачи го внимателно и отново полетя надолу. Яката се беше скъсала. Тупна тежко — чак костите й издрънчаха — върху мръсен под. Не си счупи нищо, но фенерчето й изчезна, а новото й брокатено манто бе съсипано — в края на улея висеше ярко парче плат.
	Ийви се изправи на крака и изчака очите й да свикнат с тъмнината. Помещението постепенно придоби смътни очертания. Стара пещ. Грубо скована маса, отрупана с инструменти. Прашно, вече вкоравено, отдавна забравено пране на едно въже. Едва доловимо движение накара кръвта да забумти в ушите й. Нямаше никого. Но движението се усети — беше сигурна. Вдигна ръка и почувства лек ветрец. Откъде ли идваше? В тази тъмна гробница нямаше нито един прозорец.
	— Ийви, добре ли си? — отекна панически в улея глухият глас на Мейбъл. — Ийви!
	— Мейбъл, съкровище, жалко, че не можеш да видиш какви готини питиета има тук; Джон Баримор* ми сервира коктейл с шампанско — пошегува се Ийви, за да се поуспокои.
	[* Джон Баримор (1882–1942) — член на прочутата актьорска династия Баримор, легенда в американското кино и лондонския театър. — Б.р.]
	— Не смей да ме премяташ.
	— Всичко е наред, бухтичке. Търся стълба. Ще съм горе след минута.
	Мейбъл не спираше да говори, както правеше винаги, когато е нервна, но Ийви й беше благодарна за това и, спъвайки се, продължи да се оглежда из тъмното мазе с вдигната ръка, следвайки тънката струйка въздух.
	— … не мога да повярвам, че успя да ме склониш да дойда…
	Струйката въздух водеше към стена. Беше невъзможно — въздухът не може да проникне през стена.
	— … никога повече няма да те послушам, Ийви О’Нийл…
	Беше толкова тъмно, че Ийви затърси с ръце пролука в стената. Стори й се, че чува шепот сред оглушителната тишина. Кожата на ръцете и врата й настръхна. Да, шепот. Като драскане на крилца. Като бръмчене на насекоми. Като тихо ръмжене на кучета. Шепнеха едновременно хиляди езици.
	— Дръж се, момиче, дръж се — каза си тя високо.
	Това й повтаряше Джеймс, когато я държеше и я учеше да стои устойчиво на ледената пързалка.
	Сега заедно с дъха трепереха и ръцете й. Чу се изхрущяване — беше настъпила нещо твърдо. Наведе се да провери какво е и вдигна парче от стъклена катарама. Катарама от обувка. Като липсващата от обувката на Рута Бадовски. Зави й се свят, краката й омекнаха и тя пусна стъкленото парче сякаш е нещо гадно. Шушукането започна отново. Все едно някой се движеше в мрака. Старата пещ оживя, лумна огън. Стана толкова внезапно, че Ийви падна по гръб. И също толкова внезапно огънят загасна.
	Нещо горе изтрещя шумно и Мейбъл изпищя.
	— Мейбъл! Мейбъл! — извика Ийви.
	— Ония диванета хвърлиха топката. След цяла вечност! — обясни в улея Мейбъл. — Да изчезваме веднага, преди майките им да дойдат и да ни арестуват за незаконно нахлуване в чужда собственост.
	Ийви продължи да се спъва и да търси начин да се измъкне от мазето. Едва не изкрещя от радост, когато най-сетне откри стълба. Хукна нагоре и затропа по вратата, докато Мейбъл не отвори. Хванати за ръце, двете излетяха през главния вход вън на слънце. Дори не си направиха труда да пуснат резето. Спряха едва при платформата на метрото и изчакаха влакът да се приближи, тракайки по релсите на металния градски гръбнак.


	Ийви знаеше, че Уил ще получи удар след разказа й за подвига си в Ноулс Енд, но се надяваше да се усмири, като му покаже дневника на Ида Ноулс, който успя да изтръгне от Мейбъл с обещанието да го прочетат заедно, щом вуйчо й го види. Седна в библиотеката на музея и прегледа няколко страници в самия му край.
C>
#	7 септември, 1874 година
	Тази вечер бе вечер на чудесата! В затъмнената гостна милата ми Мери влезе в контакт с покойните ми родители. Хванахме се за ръце и Мери и мистър Хобс заговориха със странен глас. Чу се почукване и пламъчето на свещта трепна и угасна. Потънахме в пълен мрак.
	— Не се бой, милинката ми — изрече в транс Мери и аз веднага разбрах, че това е скъпият ми баща, който говори чрез нея.
	О, да чуя думите му към мен от такова загадъчно разстояние, да се вдигне завесата от най-безценните моменти, бе най-голямата утеха за мен.
	— Как са моите люляци? — попита мама, както някога, когато беше жива.
	Любимите й люляци! Копнежът в душата ми попречи да говоря.
	— Красиви, както винаги! — съумях да отвърна.
	И колкото и неприлично да беше, не можех да спра пороя от сълзи.
	Колко кратко бе посещението им при нас. Надявам се час по-скоро да успея да се чуя с тях.


#	3 октомври
	Мистър Хобс е много ексцентричен човек. Носи най-необичайния медальон — кръг, върху който е отпечатано съзвездие от чудновати символи. Мери казва, че е свещена реликва от таен орден. Понякога го виждам да седи в студената библиотека и да изучава древен текст. Твърди, че самият Господ Бог го е насочил да го намери в хралупата на стар дъб. Книгата била мистичен текст, пълен с ключове за отвъдния свят, и непосветени не можели да я четат. Така ми обясни веднъж, извини се и я заключи в старинния шкаф, а ключа прибра в джоба си. Стори ми се доста безочливо, задето си е присвоил моя старинен шкаф, но по думите на Мери мистър Хобс е духовен човек и не се впечатлявал от земни грижи и неща от рода на собственост и богатство, макар че той всъщност се зае да ремонтира къщата за своя сметка, което е огромно облекчение за мен, защото искам Ноулс Енд да възвърне някогашното си великолепие.


#	28 октомври
	Ужасен трясък! Чуковете на мистър Хобс не ни дават мира ни денем, ни нощем. Преместих се в мансардата, за да избегна праха и нечестивия шум.


#	22 ноември
	Мистър Хобс не ме пуска в собствения ми зимник. Дадох да се разбере колко ме обижда това, а той ми обясни възможно най-мило, че там се е случила ужасна беда и старата пещ, както и всичко останало, трябва да се изхвърли. Говореше с усмивка, но аз забелязах, че очите — възможно най-студеният нюанс на синьото — никога не отразяват усмивката на устните му.


#	15 януари
	Не се чувствам добре и повече лежа. Според Мери съм пренапрегната от прекалено честите разговори с моите скъпи родители и от непрестанните писма да си платя данъците. Само че аз нямам пари.
	— Скъпа, продай ми Ноулс Енд. Така аз ще платя данъците, а ти ще продължиш да си живееш както досега, без да се притесняваш, че си единствената собственичка на къщата. Репутацията ти не бива никога да се поставя под въпрос — посъветва ме Мери.
	Не съм в състояние да понеса болката да продам Ноулс Енд, но е далеч по-лошо да я загубя на търг. Ще помисля по въпроса. Мери ми предложи сладко вино и настоя да го изпия, за да се успокоя.


#	20 януари
	Не мога да спя спокойно, защото сънувам ужасни сънища.


#	21 април
	Заварих го в тъмната гостна чисто гол.
	— Погледни ме и се удиви — изръмжа той.
	А в мрака очите му бяха два лумнали огъня. Не си спомням нищо след това. Събудих се с главоболие в леглото си и вече беше следобед. Мери заяви, че нямам нужда от лекар, а само от почивка и от грижите й.


#	Май
	Не знам кой ден е, защото дните се сливат като потоци в река. Долу провеждат странни сеанси. Чувам ги, но съм твърде слаба, за да сляза. А и твърде уплашена.


#	Август
	Жегата е страшна. Цялата къща е пропита от нетърпима воня и направо ми прилошава. Онзи е изчезнал. Нямам представа къде.


#	1 септември
	Звярът се прокрадва, дебне из стаите и плаши всички. Прислужничките — малкото останали — се боят от него. Той разказва най-невероятните истории. Веднъж заяви, че е единственият оцелял от изчезнало племе на избрани, а аз знам, че е бил беден като църковна мишка, произлиза от най-долната класа, отгледан е в сиропиталище в Бруклин. Всеки път разказва различна история, затова е невъзможно да отсееш истината от лъжата.


#	20 септември
	Няма повече да пия сладкото вино на онази жена.


#	28 септември
	Липсата на вино ме кара да се чувствам много болна. Цяла седмица не ставам от леглото, пиша и повръщам. За мен се грижи последната ни останала прислужничка — Емили, най-милото момиче на света. Призна ми, че е изплашена колкото мен. Случайно намерила отключена една иначе винаги под ключ стая и едва не полетяла с главата надолу по улей, който според нея водел право към мазето.


#	3 Октомври
	Събудих се посред нощ от писъци, но се затрудних да определя докъде стигат сънищата и откъде започва събуждането.


#	8 октомври
	Емили не е идвала вече от шест дни.


#	10 октомври
	Надигнах се със сетни сили от леглото и слязох долу. Жалузите бяха плътно затворени и къщата създаваше усещането за гробница.
	— Къде е Емили? — попитах възможно най-невъзмутимо мистър Хобс, но коленете ми трепереха под халата.
	— Тръгна си доста внезапно, за да е при сестра си, която ражда — отговори звярът.
	— Странно, не ми е споменавала нищо за това, а и не си взе заплатата — казах.
	— Не искаше да те тревожи с такива дреболии — отвърна той.
	— Защо тогава си е тръгнала без дамската си чанта? — попитах, защото първо минах през нейната стая, и видях там чантата й — недокосната.
	Мисис Уайт се материализира до звяра, привлечена, без съмнение, от тона ми.
	— Ще имаме грижата да я изпратим на бедното момиче. Беше ужасно разтревожена за сестра си.
	Коя жена ще вземе да си остави чантата?


#	13 октомври
	Мистър Хобс за пореден път не ми разреши да сляза в мазето. Каза, че не било безопасно, и нещо в тона и студените му сини очи ме накара да се върна бързо-бързо в стаята си.


#	15 октомври
	Чувам шепот в самите стени. О, наближава ужасно бедствие!


#	17 октомври
	Мисис Уайт замина за провинцията да провежда сеансите си на медиум. Шарлатанка! Аз съм сама в къщата с него.


#	19 октомври
	Днес, щом видях колата на мистър Хобс да излиза от гаража и да тръгва по улицата, слязох бързо долу и дълго се опитвах да отворя с фиба ключалката на шкафа. В крайна сметка успях. После прочетох ужасната му книга. Нечестива! Скверна! Пълна с падение и разврат! Едва се сдържах да не я хвърля в печката. О, аз съм в опасност! Трябва отново да пиша на скъпия си братовчед и да му разкажа всичко. Защо, о, защо се съгласих да продам къщата на оная ужасна жена? Мошеничка и измамница! Лъжи и само лъжи! Трябва да си я върна. Аз съм Ида Ноулс и това е моята къща, построена от моя баща. Но най-напред ще разбера какво става в мазето. Сама ще видя.
C$
	— Какво става в мазето? — каза си Ийви.
	Джерико провря глава през вратата и попита задъхан:
	— Ще помогнеш ли? Имаме огромна тълпа.
	— Идвам — отвърна тя и остави дневника.


>	Прелюдия

	Мемфис излезе. Вън утрото беше в лошо настроение — сиво, студено и влажно. Нощният дъжд бе обрулил есенните листа и тротоарът бе постлан със златен килим. Преди да тръгнат за църквата, Октавия го помоли да ги премете пред къщи и Мемфис го стори — събра ги с лопата и ги хвърли в кофата за смет. Нагоре към Бродуей прелетя полицейска кола с пусната сирена. После още една, и още една. Мемфис се приведе над оградката, за да види какво става. После спря един съсед, който тичаше в същата посока — нагоре към Бродуей.
	— Какво става?
	— В гробището „Тринити“ били открили тяло — отвърна мъжът.
	— В „Тринити“ има много тела. Нали е гробище — подхвърли сухо Мемфис.
	— Смятат, че е Пентаграмният убиец — обясни мъжът и забърза по улицата към множеството, устремило се натам.
	Мемфис захвърли метлата и лопатата и го последва.
	Пред гробищната порта от ковано желязо се бе събрала тълпа. Някои бяха все още по халати, домашни чехли и шалове на главата. Мемфис разпъди дечурлигата и ги отпрати да стоят на тротоара и да не се приближават, ако не искат бой по задника. В старото гробище на билото на ниския хълм, където през Гражданската война се беше водила битка, за която имаше и знак, се бяха струпали полицаи. Мемфис се покатери на стълб, за да вижда по-добре какво става там.
	На улицата се чу писък. Последваха го ахкания, още викове и писъци и от човек на човек се понесоха думи като затихваща вълна. Мемфис зърна Флойд, бръснаря, скочи на земята и хукна към него.
	— Какво е, Флойд? Какво става?
	Флойд го погледна тъжно и поклати глава:
	— Не е хубаво това, дето се е случило.
	Мемфис имаше чувството, че е глътнал парче лед и то се топи бавно в него.
	— Кой е? — попита, а кръвта вече бумтеше в ушите му — прелюдия.
	— Гейбриъл Джонсън. Казват, че убиецът му взел устата и го вързал като разпънат на кръст ангел.


>	Смъртта вече няма власт

	Мемфис седеше притиснат на пейката в църквата между Октавия и Исая. Отпред на постамент бе поставен ковчега на Гейб, отрупан с изпратени лично от Мами Смит цветя. Всяко местенце бе заето; три редици мъже стояха прави в дъното. Беше задушно и жените си вееха с дървени ветрила, раздадени им от погребалното бюро.
	Пастор Браун застана на амвона и привел тъжно глава изрече:
	— Неописуемо насилие прекъсна един млад живот в разцвета му. Трудно е да го понесе човек…
	Хората плачеха и подсмърчаха, а пасторът говореше ли, говореше за най-добрия приятел на Мемфис, за прекъснатия му наистина перспективен живот. А Мемфис се измъчваше от мисълта за спора им в нощта, преди да го убият. Искаше му се, ако е възможно, да върне времето назад и да се разберат. Искаше му се да го беше спрял да не си тръгва сам. Дали ако си бяха тръгнали заедно, щеше да е още жив? Извади талисмана на Гейб — заешкото краче. Мистър Джонсън му го беше дал малко по-рано с думите:
	— Той би искал да е у теб. Ти му беше като брат.
	Мемфис стисна силно талисмана.
	— Смъртта вече няма власт над брат Джонсън — извика високо пастор Браун.
	— Амин — обади се една жена.
	— Защото, както е казано в Библията:… та както Христос възкръсна от мъртвите чрез славата на Отца, тъй и ние да ходим в обновен живот. Защото, ако сме срастнати с подобието на смъртта Му, то ще бъдем съучастници и на възкресението. Така казва Бог.
	— Алелуя — извикаха няколко души, а после: — Думите Божии.
	— Да се помолим сега нашият брат Гейбриъл Роли Джонсън да се приюти в пазвата на Исус Христос и да намери вечен покой. Амин.
	— Амин — отвърна множеството.
	Хорът запя:
	— Нагази във водата, нагази във водата, нагази във водата, Бог ще я развълнува…
	Печалните тонове на спиричуъла заляха Мемфис и го повлякоха надолу като тежки камъни. Леля Октавия плачеше в носната си кърпичка и се молеше тихо. От време на време протягаше ръка и стискаше ръката на Мемфис, за да го успокои, но той седеше вцепенен и със сухи очи. Спомни си какво каза Исая на Гейб в дрогерията на мистър Реджи: Ще умреш. Наистина ли Исая бе видял, че нещо ще се случи с Гейб? Ами ако някой е дочул разговора им? Ами ако някой каже нещо на полицията? На всяка цена трябваше да предпази Исая.
	След службата погребалната процесия тръгна бавно надолу към Бродуей. Ложата на лосовете* беше дала парите за погребението и бе настояла на достойно сбогуване. С привързани на кръста алени шарфове, хората от ордена водеха процесията. Най-отпред вървеше Папа Чарлс и притискаше шапката до гърдите си. Зад него неколцина от най-добрите харлемски музиканти свиреха на тромпети погребална песен, а хор от жени в черно пееха. Открита платформа возеше ковчега на Гейб към неговото временно място за покой — погребалната къща „Мерик“. Отстрани се точеше верига от репортери, които си водеха записки, снимаха и успяваха точно навреме — когато ковчегът минаваше край тях — да си свалят шапките. Бавно и кротко Мемфис извървя след платформата целия път до погребалния дом. Не беше влизал там от смъртта на майка си и сега просто не можеше да го направи.
	[* „Доброжелателен и покровителствен орден на лосовете“ — американско братство, основано през 1868 г. Наброява над 1 милион членове и е сред най-големите в САЩ. — Б.р.]
	— Отивам да глътна малко въздух — обясни той на Октавия.
	Тя го потупа по бузата, нарече го „клетото ми момче“ и го пусна да върви. Мемфис се промъкна незабелязано през множеството, опитващо се да зърне поредната жертва на Пентаграмния убиец. Някои бяха просто любопитни зяпачи. Други се гневяха и крещяха на веригата от полицаи, че искат отговори. Нали уж бяха заловили убиеца? Нали онзи уж беше зад решетките? А сега какво? Какво щеше да предприеме полицията, за да предпази гражданите на Ню Йорк? Кога хората щяха отново да се почувстват сигурни? Полицаите стояха и мълчаха.
	Мемфис зърна на ъгъла момичето от музея. А не помагаха ли те за залавянето на този убиец, запита се той. Защо все още не го бяха заловили? Обзе го гняв и той се устреми към Ийви О’Нийл и я тупна по рамото. Потрябва й секунда, за да се сети кой е.
	— Това сте вие, Мемфис Кембъл.
	— Вече знаете ли кой е убиецът?
	— Все още не.
	Мемфис кимна, а челюстите му се вдървиха.
	— Поз… познавате ли покойника? — попита Ийви.
	— Беше най-добрият ми приятел.
	— Много съжалявам — промълви тя.
	Стори му се, че думите й са искрени и наистина съжалява. Не като онези репортери, които казват: „Съчувстваме ви за загубата“, а после те подгонват с въпроса дали най-добрият ти приятел си е падал по наркотици или дали мислиш, че джазът е виновен за случилото се.
	— Мемфис.
	И двамата се обърнаха, като чуха гласа на Тета. Тя тичаше по улицата с наметнато върху костюма палто и със сценичен грим на лицето. Ийви видя как пайетите проблясват при всяка нейна крачка. Тета я прегърна набързо и се обърна към Мемфис.
	— Дойдох веднага, щом разбрах.
	— Вие… вие двамата познавате ли се? — попита Ийви.
	— Него вече го няма — гласът на Мемфис се пречупи. — Гейб вече го няма.
	Тета започна да му говори с нежни утешителни думи и Нйви се почувства неудобно да стои ей така, без да каже нищо.
	— Много съжалявам за вашия приятел — кой знае защо този път фразата й прозвуча неубедително.
	Мемфис я изгледа с мрачна физиономия и заяви:
	— Искам да ви помогна да заловите убиеца на Гейб.
	— Можеш да направиш нещо — започна неуверено Ийви. — Ще помогне на разследването, ако… бихме имали нещо, някакъв предмет, на покойния… на Гейбриъл. За предпочитане е нещо, било у него в нощта на смъртта му.
	— И как ще помогне това? — попита предизвикателно Мемфис.
	— Моля те, моля те, довери ми се. И ние искаме да го заловим — толкова силно, колкото теб.
	Мемфис извади от джоба си заешкото краче и й го подаде.
	— Беше му талисман. Никога не се разделяше с него.
	— Благодаря. Обещавам да го пазя — каза Ийви, но Мемфис не я слушаше.
	Двамата с Тета се държаха за ръце и вече не виждаха нищо друго освен себе си. Ийви ги остави на интимния им безгласен диалог и се отдалечи.
	Репортерите се трупаха пред загражденията, подвикваха за коментари и се опитваха да измъкнат някаква информация, а полицаите стояха като истукани и мълчаха. Т. С. Уудхаус беше най-отпред в средата. Ийви се опита да се промъкне незабелязано.
	— О, това не е ли модерната и елегантната? — извика той и я спря. — Трябва да престанем да се срещаме така.
	— Защо тогава не си тръгнеш?
	— Не си огорчена от оная история, нали?
	— И още как! Помолих за услуга, а ти ми се отплати, като открадна информацията ми и я плесна във вестниците.
	Т. С. Уудхаус разпери примирително ръце.
	— Аз съм репортер, мис О’Нийл. Предлагам реванш. Кажи ми какво имаш за случилото се и аз ще напиша цяла статия за теб. Може би дори ще успея да ти заделя колонка, за да излагаш каквото си искаш. Ще си най-известната млада дама в Манхатън.
	— Съжалявам — повече никакви разговори с репортери.
	Тя тръгна, а той едва успяваше да не изостава.
	— Хайде стига, скъпа. Полицията не ни пуска нищо, освен обичайната дъвка. Знаем, че няма как Джейкъб Кол да е Пентаграмният убиец, освен ако не е способен да пречука някого, както си седи в затвора, или има съучастник. Да… съучастник. Това си го бива!
	— Довиждане, мистър Уудхаус.
	Т. С. Уудхаус я хвана за ръката, но Ийви заби поглед в него и той се видя принуден да я пусне. После репортерът кимна към струпалите се свои събратя:
	— Ония направиха удар, а днес аз нямам никаква история. Не спирах да пиша за музея на вуйчо ти. Опитвам се също да си създам име. Разбираш ли?
	Тя разбираше. Разбираше също, че Т. С. Уудхаус би направил всичко, би казал всичко и би притиснал всеки, само и само да си получи историята. Беше грешка да се свързва с него. И беше време Т. С. Уудхаус да си получи заслуженото наказание.
	— Прекрасно, мистър Уудхаус — започна тя. — Ние смятаме, че убиецът се ръководи от древен мистичен текст. Ars Mysterium.
	— И? — настоя репортерът, почти разтреперан от информацията. — Това е страхотно!
	— Не, нито дума за това на когото и да било. Дори на издателя ти.
	Ийви прехапа устна, проточи шия, сякаш да се увери, че никой няма да ги чуе, и додаде:
	— И очакваме следващото убийство да е довечера на моста „Хел Гейт“. Бъди там с фотографите си.
	— Честно?
	— Бих ли излъгала такъв почтен представител на пресата?
	Т. С. Уудхаус се опитваше да намери баланс между тази история и амбицията си — усилията му ясно личаха по начина, по който чупеше устни.
	— Благодаря ти, скъпа — каза най-сетне той.
	— Удоволствието е мое, наистина, мистър Уудхаус.
	Беше абсолютно отвратителен ден, но след като се раздели с Т. С. Уудхаус, Ийви не можа да не изпита удоволствие, представяйки си как той мръзне на онзи мост в очакване на нещо, което няма да се случи, а другите репортери нямаше да пропуснат да го използват против него.


>	Същата песен

	— По дяволите!
	Уил угаси фаса в пепелника. Четиримата — той, Ийви, Джерико и Сам — седяха около дълга маса в библиотеката. Уил затвори рано музея въпреки настойчивото настояване на тълпите да разгледат свръхестественото и да чуят обясненията на най-големия специалист по окултното в Манхатън.
	— Той ще продължи да убива и ние все ще сме една крачка след него.
	— А не бива — обади се Ийви и издържа тежкия поглед на вуйчо си — Мога да открия, каквото ни е нужно.
	— Как ще го направиш? — попита Джерико.
	— С това.
	Тя сложи на масата заешкото краче на Гейб.
	— Каниш се да хванеш убиец с късче мъртва козина? — удиви се Сам.
	— Принадлежи на Гейбриъл Джонсън и е било у него в нощта, когато са го убили — обясни Ийви и погледна към Уил. — вуйчо, мога да го разчета. Знам, че мога. Просто ми дай шанс.
	— Да разчетеш какво? — попита Джерико.
	Уил я изгледа гневно.
	— Откъде го взе?
	— От негов приятел.
	Уил поклати глава и отсече:
	— Твърде опасно е, Еванджелин.
	Ийви скочи и удари юмрук по масата. Упорството му й беше дошло до гуша. Бяха действали по неговия начин и какво постигнаха? Само още едно мъртво тяло.
	— Твърде опасно е поне да не опитаме!
	Джерико погледна Сам, който сви рамене, и каза:
	— Не ме гледай. Нищичко не знам.
	— Навън се разхожда убиец и ние трябва да го спрем по всякакъв възможен начин, вуйчо. Моля те!
	— Това е лудост — прошепна Уил и прокара ръка през косата си.
	— Ще ми обясни ли някой какво става? — попита Джерико.
	— Аз съм ясновидка — изрече Ийви.
	— Еванджелин!
	— Трябва да го знаят, вуйчо! Уморих се да пазя тази тайна.
	Обърна се към Джерико и Сам и заяви:
	— Мога да разгадавам по предмети. Пръстен, нож за писма, ръкавица — за мен такива неща са повече от предмети. Дай ми часовника си и вероятно ще успея да отгатна какво си ял на вечеря… или да разкрия най-съкровените ти тайни. Зависи.
	Отново погледна Уил.
	— Какво ще кажеш, вуйчо?
	Сложил ръце на гърба, Уил описа пълен кръг из помещението, спря до нея и я гледа толкова дълго, че тя се почувства неловко.
	— Ще го направим контролирано. Разбираш ли?
	— Както кажеш, вуйчо.
	— Ще те напътствам. Не отивай много надълбоко, Еванджелин. Трябва да си дистанцирана. Наблюдател.
	— Ще видя, каквото успея, и се спасявам.
	— И ако се почувстваш дори съвсем малко застрашена, моментално спираш.
	— Разбрах, вуйчо.
	— Радвам се, че някой е разбрал — поклати глава Сам.
	— Ще стане ясно само след минута — отвърна Уил. — Ийви, ела и седни.
	Тя се настани в коженото кресло.
	— Удобно ли ти е? — попита Уил.
	— Да.
	Сърцето й биеше бързо-бързо, а устата й пресъхна.
	— Помни, че ако се почувстваш уплашена…
	— Разбрах — увери го тя.
	— Уил, безопасно ли е? — попита Джерико.
	— Ще се погрижа за това. Ийви, можеш да започнеш, щом си готова.
	Той постави заешкото краче в ръцете й. Тя затвори очи и плъзна пръсти по него. Хайде, помисли си, моля те… Минаха няколко секунди, докато стане връзката, но веднъж осъществила се, пред нея се понесоха в безпорядък картини от деня на Гейб. Сякаш се гмурна в студено езеро и се опитваше да изплува на повърхността.
	— Не мога… Не мога да ги извадя…
	— По-бавно. Не бързай. Съсредоточи се и дишай — нареди й Уил.
	Дишането й се поуспокои. Чуваше го, както и потока на кръвта по вените си. По-ранните и без значение сцени от деня на Гейб изчезнаха. Тя беше с него по мрачните нощни улици в Харлем. Сцената бе мътна като не напълно проявена снимка, но тя виждаше как Гейбриъл върви под линията и чувстваше онова, което чувстваше той.
	— Сърдит е за нещо — каза, запъвайки се тя.
	— Не толкова близо — предупреди я Уил.
	Ийви отново си пое дълбоко дъх. После се съсредоточи и улицата се поизбистри. В съзнанието й започнаха да оживяват далечна трепкаща луминесцентна светлина и дори миризмата на пушек и боклук. Чу стъпки — странно, глухо потропване.
	— Някой върви след него.
	— Внимателно, Ийви.
	Изведнъж стана ужасно мъгливо, но там имаше някой.
	Първо видя бастуна, сребърен с глава на вълк. Мъжът, който го носеше, все още бе в сянка и мъгла. Гейб извика, но не чу отговор, и продължи да върви под огромната сянка на вдигнатата над улицата железопътна линия. Ийви виждаше само онова, което виждаше и той. Но чуваше бавните, внимателно преценени стъпки. Усети първата тръпка на страх у Гейб. А след това чу подсвиркването.
	Тя ахна и извика:
	— Същата песен!
	— Ийви, време е да спреш — заповяда й Уил.
	Тя обаче все още не искаше да се подчини. Беше близо. Толкова близо.
	Стъпки. Близо. Едно, две, щрак. Едно, две, щрак. Бастунът проблясваше в мъглата.
	— Той идва…
	— Спри, Ийви — изкомандва Уил.
	Тя стисна здраво заешкото краче. Мъжът излезе от сянката и пулсът й се ускори.
	— Виждам го!
	— Ийви, спри! — изрече гръмогласно Уил.
	Плесна силно няколко пъти с ръце и я изтръгна от транса. Ийви изтърва талисмана и примигна с навлажнени очи и каза:
	— Познавам го! Виждала съм го и преди!
	Спусна се към огромната колекция от бележки и папки и започна да разбутва бумагите, докато не намери каквото търсеше. Стомахът й се бунтуваше от вълнение и недоумение.
	— Ето го! — извика и плесна на масата вестника със снимката на Джон Хобс. — Мъжът под моста беше Джон Хобс. Гейбриъл Джонсън е убит от умрял човек.


>	Просто истории

	Уил гледаше втренчено огъня и стискаше зъби.
	— Как е възможно това, вуйчо Уил? Как е възможно човек, умрял преди петдесет години, да е убил всички тези хора?
	— Видяла си някого, който прилича на него, хубавице. Това е — заключи Сам.
	— Знам какво видях!
	— Казвам ти — силата на въображението. Всички се впечатлихме от легендата за Джон Хобс. Виждала си мутрата му във вестниците, всичко това вече е в главата ти, когато потъна и ти видя първото дошло ти наум лице.
	— Ще престанеш ли да ме зяпаш — тросна се Ийви на Джерико, който отмести светкавично поглед и пламна.
	Малките нокти на поредното главоболие се забиха в черепа й.
	— Не отговори на въпроса ми, вуйчо. Как е възможно Джон Хобс да е убил Гейбриъл Джонсън, а вероятно и другите?
	Сам преметна ръка през раменете й.
	— Казвам ти, вампирче, не е той.
	— Той е — наруши най-сетне мълчанието си Уил.
	В стаята стана тихо и се чуваше само пращенето на дървото, което огънят поглъщаше жадно.
	— Уил — обади се след малко Джерико, — не вярваш наистина, че призрак убива онези хора, нали?
	— Напротив, вярвам — отвърна дрезгаво Уил.
	— Не го казвам, за да ви обидя, професоре — тук имате чудесен музей — но няма такива неща като призраци — заяви Сам.
	— Сигурни ли сте в това, а? — обърна се Уил към тях.
	Огънят в камината рисуваше сенки по лицето му.
	— Между този свят и света на свръхестественото има врати. Призраци. Демонични появи. Необяснимото и неопределенотo. Мистериозното. Имам цели книги и архиви, посветени на темата.
	— Но това са само истории, които хората разправят — отбеляза Ийви.
	Главоболието обхващаше пространството зад очите й.
	— На този свят няма по-голяма сила от приказките — каза Уил и извървя цялото разстояние от единия до другия край на помещението. — Хората си мислят, че границите създават нациите. Глупости — правят го думите. Вярвания, декларации, конституции — все думи. Приказки. Митове. Лъжи. Обещания. История.
	Уил сграбчи снопа вестникарски изрезки от бюрото си.
	— Това и онова — той посочи претъпканите рафтове — са писмено изложение на богатата национална история на свръхестественото.
	— Но, Уил, ти не казваш просто, че съществуват духове; ти казваш, че те могат да се върнат от света на мъртвите и да убиват — възрази Джерико.
	Уил потъна в стола и продължи да потропва ритмично по пода.
	— Знам. Невъзможно е. Те не би трябвало да могат да… — промърмори по-скоро на себе си той и продължи: — Не преставам да наблюдавам.
	— Какво наблюдаваш? — попита Джерико.
	Столът не бе в състояние да го удържи и Уил отново скочи и закрачи. Пътем грабна от бюрото си още едно снопче изрезки.
	— Ето тези. Духове. Свръхестествени занимания. През последната година ескалират и вместо някое и друго случайно съобщение, се появиха стотици, нови всеки ден.
	— И ти мислиш, че това има отношение към нашия случай и Немирния Джон се е върнал от света на мъртвите? — попита Ийви и тайничко разтри с ръка слепоочието си.
	— Сигурен съм в това — отвърна Уил. — въпросът е не дали Джон Хобс се е върнал от онзи свят, а как и защо.
	— Призраците съществуват. Призраците са истински — прошепна като мантра Ийви.
	Вдигна глава, видя, че Джерико я зяпа, и попита:
	— Какво има?
	— А, нищо — припряно отвърна той и мигновено извърна поглед.
	Уил се предаде, запали цигара, дръпна няколко пъти и пак заговори:
	— Частите на тялото. — Изпусна облак дим и продължи: — Мисля, че той има нужда да ги яде, за да става по-силен. По-осезаем. Духът прави плът. Извращение на преосъществяване. С всяко убийство той става все по-силен. И сега е много силен. Скоро ще е невъзможно да бъде спрян.
	При тази мисъл Ийви потръпна:
	— И после?
	— Армагедон. Буквален ад на земята.
	— Но в действителност не може да стане Антихрист, нали? — осведоми се Джерико.
	— Той вярва, че чрез този ритуал може да стане Звяра. Вярата е всичко. А ние не сме напълно наясно какво е способен да направи. Това не са правилата, по които живеем ние тук. Те са неговите правила — правилата на света на свръхестественото.
	— И как ще го спрем? — попита Ийви. — Как ще спрем един призрак?
	— Налага се да се срещнем с него, където и да е той. И да го унищожим чрез собствената му вяра. Ако последната страница на Книга на Братството съдържа някакво заклинание или магическа формула, с която да се избавим от Джон Хобс, то трябва да разберем какво пише на нея. Както и да разплетем каква мистерия го свързва с тази книга. Да разберем защо тя е толкова важна за него.
	Ийви отвори Книга на Братството и прокара пръст по дължината на грубия ръб, останал след откъсването на листа. Оставаха три приношения: Унищожаването на Златния идол, Риданията на вдовицата и Сватбата на Звяра и Жената, облечена със слънце. После прелисти на по-предните приношения и съобщи:
	— Тялото, намерено в Белмонт през 1875 година, сигурно е третото приношение — Бледия Ездач, препускащ на смъртта пред звездите.
	— И освен Ида Ноулс в мазето на къщата имало още десет тела — напомни Джерико.
	— Десетте слуги на господаря — извика възбудена Ийви. — Изчезнали перачката и една прислужница, както и хора, живели там на пансион. Всички те могат да бъдат смятани за слуги. Второто приношение. О, вуйчо. Съвпада!
	— А кой е бил първото приношение? — поинтересува се Сам и вдигна ръце. — Само се опитвам да помогна. Иначе не си падам по призраци.
	Ийви се втренчи в илюстрацията на къща или хамбар.
	— Първото е приношение на верующия. Във всеки случай Ида Ноулс е вярваща. Поне за известно време.
	— Но тя не е първата — напомни Джерико.
	— Наистина — въздъхна Ийви.
	Уил запали поредна цигара и я упрекна:
	— Не одобрявам, че отиде в Ноулс Енд. Не и като се има предвид какво знаем вече.
	— Но то е просто къща, вуйчо.
	— Кошмарна къща, пълна някога с трупове — подчерта Сам. — Сигурно е много красива по Коледа.
	— Това е неговата къща — натърти Уил, — бърлогата му и едва ли би посрещнал много радушно човек, нахлул току-така там. Ийви, нали с Мейбъл не оставихте нищо след себе си?
	Сети се за парченцето плат, закачило се на улея за пране. Беше толкова малко — прекалено малко, за да е от значение. Но дали беше така?
	— Не, вуйчо.
	— А защо просто не идем и не я изгорим до основи — попита Сам.
	— Защото не сме напълно наясно с какво точно си имаме работа — обясни Уил. — Ами ако това го направи още по-силен? Не. Докато не си отговорим на въпроса защо Немирния Джон извършва ритуала, защо той е толкова важен за него, и докато не открием какво пише на липсващата страница, единствената ни надежда е да го спрем да не убие отново. Знаем, че трябва да приключи с убийствата до появата на Соломоновата комета…
	— Което е след четири дни — пресметна Джерико.
	— Успеем ли да му попречим да изпълни задачата си, той иде загуби „служебно“. Ключът е да уцелим точния момент.
	Сам си играеше с една монета — приплъзваше я по кокалчетата на дясната си ръка и после я хващаше с дясната — но все пак попита:
	— Възнамерявате ли да уведомите детектив Малой, че преследвате призрак на убиец, увиснал на бесилката преди петдесет години? Нямам представа колко добър приятел ви е, професоре, но ще затвори всички ни в лудницата.
	— Сам е прав — подкрепи го Джерико.
	Уил кимна.
	— Съгласен съм. Не бива да допуснем Терънс да разбере. Ще действаме сами. Какво е следващото приношение, Ийви?
	Тя отвори на съответната страница и зачете:
	— Унищожаването на Златния идол. „Те не повярвали, но били съвратени от Златния идол. Покланяли се на лъжеидоли и били прокълнати за това. И деветото приношение се родило от похот и грях. Унищожили Златния телец, съдрали кожата му от срам и я поставили в олтара на Бог. И Звярът бил доволен“.
	Ийви вдигна глава и видя, че Джерико продължава да я зяпа доста особено.
	— За бога, Джерико, какво има? Да не ми се е появила още една глава?
	— Извинявай. Просто… не си това, което си мислех.
	Той не възнамеряваше да се изрази точно така.
	Ийви беше изморена и уплашена, а главата вече я болеше истински. На всичко отгоре Джерико я смяташе за ненормална. И се боеше от нея. Не го бе очаквала точно от него. Уж беше дълбок мислител и философ, а ето че и той не беше по-различен от плиткоумните мозъци в родния й град. Вбесена, тя грабна студената му ръка и сложи длан върху часовника му.
	— Така е. Аз съм истинска атракция.
	Той опита да си измъкне ръката, но тя промуши пръсти под часовника му.
	— Какво ще кажеш за това, а, Джерико? Искаш ли да разкрия всичките ти тайни? Всичките ти малки лъжи, които криеш от света?
	— Не.
	Той измъкна ръката си толкова рязко и бързо, че едва не загуби равновесие и не падна по гръб.
	В ъгълчетата на очите й бликнаха сълзи, в гърлото й заседна буца. Не възнамеряваше да плаче тук, затова излетя от библиотеката и се затвори в тоалетната.
	— Прекрасно свършена работа, Фредерик — изръмжа Сам и я последва.
	Седна пред вратата на тоалетната с надеждата Ийви да го чува и започна:
	— Слушай, красавице, не ме е грижа дали можеш да разкриеш всичките ми тайни. Дори ми е все едно, ако ме накараш да седя цяла нощ тук. Е, на краката ми няма да им е безразлично, но те обичат да се жалват.
	Ийви не отговори и Сам въздъхна дълбоко. Досега не беше срещал някой друг с необикновена дарба. Никога. Тъй че сега ставаха двама. Чифт. А чифтът е хубаво нещо.
	— Няма нищо сбъркано в теб. Исках просто да го знаеш.
	Тишина.
	— Стой си кротко там. Знаеш къде да ме намериш. Ще ти топля мястото.
	Ийви облегна глава на вратата и прошепна:
	— Благодаря ти.
	Макар че Сам вече не беше там, за да я чуе.


	Непознатият стоеше в тъмното мазе и се вслушваше, а къщата му шептеше. Усещаше, че нещо не е наред. Усещаше, че къщата е осквернена. Щеше да се наложи да пребоядиса символите, за да възвърне чистотата им. Помажете телата си и подгответе стените на къщите си. Свещеният завет е съхранен.
	Немирния Джон отскубна парченцето от мантото на Ийви от улея. Къщата му зашепна отново. Момиче. Момиче я бе осквернило. Тя щеше да си плати за това нахлуване. Но първо къщата трябваше да се подготви за утрешното приношение.
	Подсвирквайки си старата песен, той потърси с ръка тайната врата. Тя се отвори и вътре го посрещнаха въздишки и шепот.


>	Деветото приношение

	На другия ден следобед детектив Малой дойде в музея. Не изглеждаше никак щастлив. Направи жест към тълпите посетители и отбеляза:
	— Гледам, че бизнесът процъфтява.
	— Допреди няколко седмици бяхме забравени от Бога, а сега сме новата мания — оплака се Уил.
	Две кикотещи се девойчета го помолиха за автограф, но за тяхно разочарование той отклони любезно молбата им.
	Малой, който наблюдаваше сцената, отбеляза.
	— Това е проблемът.
	— Какво искате да кажете? — попита го Ийви.
	Никога не бе виждала детектива толкова хладен. Очевидно се чувстваше неловко, но тя нямаше идея защо. В крайна сметка не беше ли редно да е доволен, че музеят на стария му приятел е стабилизиран финансово?
	Малой понижи глас:
	— Уил, говори се, че може да си замесен в убийствата.
	— Какво? — опули се смаян Уил.
	— Това са пълни глупости! — възрази Ийви.
	— Знам. Но не изглежда добре — знаеш всичко за окултното, подаде ни информацията за Джейкъб Кол, сега музеят ти е най-горещата точка в града, а и всички вестници не спират да пишат за него…
	— Уверявам те, че нямам нищо общо с тези вестникарски статии — сопна се Уил, а Ийви се помоли никой да не е видял как се изчерви.
	— Просто те съветвам да не се замесваш в тази работа. Остави я на полицията.
	— Но ние сме толкова близо — възкликна Ийви. — Ще го намерим.
	Щеше и се да може да каже на детектив Малой пред какво точно са изправени, но това, разбира се, беше невъзможно. Как да признаят, че търсят призрак? Щеше да ги затвори завинаги.
	— Умолявам те като приятел, Уил: отстранен си от случая. Заеми се отново с преподаването си. Оттук нататък поемам аз.
	Уил сви рамене:
	— А ако кажа не?
	— Тогава разчитай на себе си.
	Малой си нахлупи шапката и додаде:
	— Не прави глупости, Фиц. Знай кога да се оттеглиш.
	— Ще се оттеглим ли? — попита Ийви, след като изпратиха детектива.
	— За нищо на света.
	Същата вечер Ийви, Джерико, Сам и Уил отново седяха около масата в библиотеката.
	— Деветото приношение е Унищожаването на Златния идол — напомни Ийви и изруга наум. — Той е там, вън, и е готов отново да убие, а ние нямаме идея накъде се е насочил.
	Хвана се за главата.
	— Не се поддавай на чувството на безсилие, Еванджелин. Мисли. Златен идол…
	Уил щракна сребърната си запалка и загаси искрите с палец.
	— Злато. Пари, алчност — Уолстрийт, банкер или брокер? — предположи Джерико.
	— Златния дворец в Чайнатаун — подхвърли Сам.
	Ийви долови умората в гласа му.
	— В Библията е златен телец. Но откъде да сме сигурни, че приношението има отношение към Библията. Книга на Братството е имитация, нали помните? — каза Уил.
	— Изглежда ще прекараме цялата нощ тук — въздъхна Ийви.
	— Не разполагаме с цяла нощ — възрази Джерико.
	— Никой от нас не е ял — сети се внезапно Уил.
	Ийви знаеше, че никога не би го казал, ако самият той не бе гладен.
	— Ще отида за сандвичи с пастърма в „Уолф Дели“ на Бродуей, а вие тук продължавайте да се трудите. Няма да се бавя.
	Уил излезе, а Ийви взе Библията от Джерико.
	— Да видим това, например.
	Откакто той разбра, че е ясновидка, си бяха разменили не повече от няколко думи. Още я болеше от забележката му. Тя прочете отново и отново мястото в Библията, търсейки ключ, но не попадна на нищо.
	— Преклонение пред лъжеидоли. Преклонение пред лъжеидоли…
	Нещо се опитваше да се оформи в съзнанието й.
	— Как беше името…
	Спря по средата на мисълта си и запрелиства бясно, докато не сложи пръст на един откъс.
	— Баал — извика тя внезапно. — Преклонението пред Баал. О, господи…
	— Какво има, красавице? — попита Сам.
	— Знам къде ще нападне — обясни тя, грабвайки си палтото и шапката.
	— Накъде се устремяваме?
	— Театър „Глоуб“ на Бродуей — извика Ийви.
	— Какво има в „Глоуб“? — недоумяваше Джерико.
	— Ревюто на Зигфелд — обясни му Сам и хукна след Ийви.


>	Малката Бети, Сю Боуърс

	Тета седеше пред огледалото си в гримьорната и сваляше последните остатъци от грима. По огледалата бяха окичени шалове и пера. Гардеробиерката вече бе прибрала всички костюми и момичетата бързаха припряно за среща с гаджета и почитатели. Освен Тета в театъра нямаше никого. Винаги бе харесвала усещането за празен театър.
	Още на шест дебютира в Пеориа, Илинойс, като Малката Бети Сю Боуърс в сукман в червено, бяло и синьо и сребърни пантофки, които пробляскваха от светлините. Пееше и танцуваше под звуците на „Бог да благослови Америка“, а нейната арогантна осиновителка стоеше зад кулисите и изричаше безгласно всяка дума от песента. Публиката беше очарована. Викаха й Къдравата калпазанка и Кукличката Бети. Скоро вече танцуваше във водевилните театри из целия Среден Запад. Тета мразеше водевила, мразеше дългите часове работа, стаите зад сцената, където винаги ставаше течение, похотливите „чичковци“, които я слагаха на коленете си. Мразеше безкрайното кръстосване из страната, всички онези градчета и умиращите им мюзикхолове. Всяка вечер мисис Боуърс й навиваше косата на ролки и я удряше по задника с четката, предупреждавайки:
	— Само да си посмяла да я развалиш.
	Тета, прекалено уплашена, не заспиваше, защото се боеше да не съсипе къдрите си и на сутринта да понесе друг, по-болезнен удар. Никога не беше ходила на училище. Никога не й бяха устройвали парти по случай рождения й ден, никога не бе имала истинска приятелка.
	Навърши четиринайсет и стана ясно, че не е вече Къдравата калпазанка. Лицето и тялото й ставаха все пo-женствени с дълги оформени крака и налети устни. Беше прекалено голяма за ролята на очарователно момиченце и твърде малка за по-неприлични роли. Тета беше на път да остане без работа. Тъкмо подписаха месечен договор с „Палас“ в Канзас Сити, когато срещна красив продавач на сода на име Рой. Две седмици по-късно избяга с него, което се оказа по-голяма грешка, отколкото да живее с мисис Боуърс. Отначало Рой я караше да се чувства защитена, но скоро се превърна в негова фикс идея и не преставаше да я дебне какво носи, къде отива, с кого се е срещала. Веднъж дори я заключи в тоалетната и излезе с приятелите си. Тета успя да изкърти ключалката, да се измъкне от прозореца на втория етаж и да избяга. Това не се хареса на Рой. Изобщо не му се хареса.
	На другата сутрин с подуто око, рани и разцепена устна тя се прибра вкъщи. Застана пред вратата на пансиона с малкия си кариран филцов куфар и давейки се от сълзи, замоли:
	— Прости ми, мамо, моля те.
	— Сама си надроби тази попара, сама си я сърбай — и мисис Боуърс затръшна вратата под носа й.
	Тета се опита да е това, което според нея беше добра съпруга, но и най-дребното нещо изкарваше Рой от кожата му. Ръбът на чорапа й бил изкривен. Препечената филийка била прекалено кафява. Гъстата й, дълга коса не била вдигната на кок като на порядъчна жена и тя „приличала на индианка“. Къщата никога не била оправена. Наричаше я лоша домакиня всеки път, когато месото от месарницата не му харесваше, но успееше ли да купи добър стек, я упрекваше, че флиртува с месаря. Острата болка от четката за коса бе несравнима с ударите на тежката му ръка. Нощите бяха най-мъчителни. Тя стискаше зъби и гледаше в тавана, докато кошмарът свърши. Веднъж се опита да получи малка роля в „Палас“, но Рой й забрани, а и вече филмите бяха на мода. Театрите, в които се поставяха водевили, и мюзикхоловете се превръщаха в огромни киносалони. Дните на водевила свършваха. Понякога, когато Рой беше на работа, а топлината от ресторантчето долу проникваше през балатума и превръщаше апартамента във фурна, Тета се събличаше по бельо, навиваше постелките, пускаше радиото и танцуваше, представяйки си, че е Жозефин Бекер* във „Фоли Бержер“ в Париж. В тези свои фантазии тя се зареждаше не от въображаемата любов и хвалебствията на публиката, не от общия копнеж. Беше по-скоро усещането за пълна свобода; усещането, че танцува, защото може и защото това й доставя удоволствие, а не защото очакват от нея да го прави.
	[* Жозефин Бекер (1906–1975) — актриса, певица и танцьорка, родена в САЩ, но придобила известност във Франция. Бекер е първата афроамериканка, която играе главна роля в касова филмова продукция (Зузум, 1934 г.). — Б.р.]
	Как успя да ме накараш толкова да те обичам, обичам, обичам? пееше тя с дрезгавия си глас, прокарваше пръстите на едната си ръка по стегнатия си корем, а другата вдигаше все по нагоре и по нагоре, сякаш да свали звезда от небето или да пробие дупка в него и да избяга. Тъкмо през такъв един зноен задушлив следобед, унесена в малкото си бягство под звуците на радиото, Тета пееше (О, достави ми удоволствие или ме пусни да си вървя) и виеше, наслаждавайки се неудържимо на тялото си — на краката, на бедрата, само нейните си крака и бедра — че не чу ключа на Рой в ключалката.
	— Бре, бре, бре, не е ли това картина? — изръмжа той.
	Тя се извърна стресната и го видя да стои, изпълнил цялата рамка на вратата, привел леко гърди и опрял мускулестите си ръце о касата, от което й заприлича на опъната прашка.
	— Така значи си прекарваш времето, докато съм на работа, а?
	Беше пиян и зъл. Мозъкът й забръмча от готовите отговори, множеството малки неблагодарности, надеждните предложения за мир и начините да разсее гнева му, от които се нуждаеше, за да избегне боя.
	— Искаш ли да ти сготвя нещо за вечеря, Рой? Седни и почини, а аз ще ти направя сандвич — надяваше се по гласа й да не проличи колко е отчаяна.
	— Сандвич ли? Това ли е представата ти за домашно сготвено ядене? — изрева Рой.
	Беше направила погрешен избор. Нямаше значение дали ще вика, или ще пищи. Прозорците се затваряха, а щорите се спускаха пред злочестината й. Така стояха нещата в този град. Беше се научила да го понася тихо. Защото откри, че това скъсява боя. Той зарови ръка в косата й с жест на обичащ човек, но нямаше и капка обич в начина, по който я дръпна. Тя се просълзи от болка. Рой притегли главата й към себе си, принуди я да се сгъне на две и тя рухна като куче в краката на своя господар. Първият удар беше предупреждение. Бузата й пламна.
	— Искаш да танцуваш? А?
	Плесница.
	— Обичам танците.
	Плесница.
	— Да танцуваме тогава. Искам да танцувам с моето момиче.
	Той я събори на леглото и притисна с грамадната си длан двете вдигнати над главата й ръце. Тя сподави писъка, когато усети, че той разкъсва тънката преграда на бельото й, а и после, когато същата грамадна длан започна да нанася удари, докато устните й не се разкървавиха и ушите й не запищяха. После бедрата му разчекнаха грубо нейните и тя успя само да преглътне страха си заедно с металния вкус на кръвта.
	Паниката й разпали някакво особено и ново усещане у нея, нещо което не можеше да контролира. Спомняше си, че ръцете й стават все по-топли, че тялото й започна да гори. Спомняше си израза на лицето на Рой: бялото на очите му се уголемяваше, а устата му увисна от изненада, миг преди от нея да се изтръгне вик.
	Тета затвори плътно очи. След тази част в съзнанието й винаги зейваше празнота все едно липсва част от филмовата лента. Помнеше само влака, а после и другия и накрая Ню Йорк, където пристигна мръсна, съсипана и почти умряла от глад. Оцеляваше като спеше по пейки из парковете, подслоняваше се в тоалетната на Централната железопътна гара, промъкваше се в кина, за да спи цял ден и си тръгваше едва когато я изпъдеха. Крадеше бутилки с мляко, доставени през нощта пред входа на къщите, и се измъкваше на косъм от мъже, които я гледаха мръсно от разни ъгли и бавно движещи се коли. Щеше да продължи да я кара още дълго така, ако не бе видяла Хенри: седеше на маса близо до витрината на „Хорн и Хардърт“ и пишеше нещо на тънка бяла хартия, безразличен към яденето си. Тета почти припадаше от глад. Осмели се да влезе и се завъртя около масата му с надеждата да си задигне нещичко от чинията му, но без да каже и дума той бутна половината от сандвича си към нея. Отначало тя се поколеба — имаше здрав разум, а здравият разум казваше да не се взема нищо от непознат. Но сега изпитваше глад, който заплашваше да я изяде отвътре. Чудовищният глад надделя и тя изяде толкова бързо сандвича, че насмалко не повърна. Все така, без да каже и дума, Хенри отиде до святкащите, ярко осветени автомати, пусна две монети, изчака подносът да се завърти, отвори малката стъклена вратичка и извади най-напред парче оризов пудинг, а после картонена кутия с мляко и ги донесе на посипаната с трохи маса. Сложи ги пред Тета и започна да я наблюдава как тя поглъща пудинга с точността на машина и как после го запи с четири бързи глътки мляко, без да се притеснява, че по брадичката й потекоха две бели струйки. Наяде се и застина със стъклен поглед в почти наркотичен ступор. Чувстваше се сита и изтощена.
	— Приятно ми е. Казвам се Хенри Бартоломей Дюбоа IV — представи се той бавно, натъртвайки на отделните срички, и й протегна ръка.
	Имаше най-дългите и най-изящни пръсти, които бе виждала някога. Всичко у него беше хубаво: гъстата му тъмна и дълга коса, меките вежди и бледите клепачи с гъсти мигли, които придаваха вечно сънлив вид на тесните му бадемови очи. Ръцете, бузите и носът му бяха обсипани с бледи лунички, които изпъкваха отчетливо само на слънце. Дори устата му, с неизменна весела усмивка, беше само с един нюанс по-тъмна от кожата му. Човек би пропуснал да го забележи, ако не беше ексцентричният му стил на облекло — панталон от туид с тиранти, колосана бяла риза за смокинг под разкопчана жилетка и закачлива червено-синя панделка на сламената му шапка, нахлупена под ъгъл, намекващ за зловредност — или най-малкото за нахалство.
	— Бети — успя да промълви тя и подаде пръстите си за едно бързо здрависване.
	Хенри наклони брадичка, огледа я преценяващо и отбеляза:
	— Ужасно глупаво име за такова интересно момиче.
	Тя с мъка държеше очите си отворени.
	— Имаш ли къде да отседнеш? — попита я тихо той.
	Тета отвори рязко очи и грабна ножа от масата.
	— Опитай да направиш нещо смешно, човече, и ще съжаляваш.
	— Е, след всичко най ще ме е яд да намеря края си, пронизан с нож за масло — подхвърли Хенри, все едно каза „здравей“ и додаде: — Мога да те уверя, Бети, че съм джентълмен и човек, който си държи на думата.
	Тета умираше от умора, сякаш гладът бе тапата, сдържаща емоциите й. Тапата се махна и ето че тя седеше на своя стол и плачеше.
	— Това е чудесно, скъпа. Хайде.
	По-късно й каза, че никога не бил виждал някой толкова красив да плаче толкова грозно.
	Тета отиде с него в едностайната му квартира с течащ покрив на Сейнт Марк. Той й даде възглавница и одеяло. Тя ги притискаше към гърдите си, все още изпълнена с недоверие, а той примъкна старо плетено кресло до очукано пиано, поставено пред малък прозорец. Затананика си тихо и записа нещо на същата онази бяла хартия с драскулици и мастилени петна.
	— Можеш да останеш — каза, без да вдига глава от листа. — Няма чистачка. Тръбите текат. Тоалетната в дъното на коридора е обща и се ползва от десетима много ексцентрични съседи. През зимата е студено, през лятото — адски горещо. Като цяло не е по-добро място от улицата. Но все едно, можеш да останеш.
	Очакваше той да поиска нещо в замяна, но Хенри не направи каквото и да било. Тета спа цялата нощ и голяма част от следващия ден. Когато се събуди, намери поничка в нащърбена чиния, а до нея маргаритка, натопена в бутилка от мляко, на която имаше бележка:
C>
	Надявам се да си спала добре. Бих те помолил да не открадваш нищо, но и без това няма нищо за крадене. Можеш да останеш докогато искаш.
@	Искрено твой, Хенри Дюбоа IV
C$
	Тя нямаше къде другаде да отиде, затова изяде поничката и изми чинията. После изми и другите чинии и ги прибра. Хенри се прибра в толкова чиста стая, че побърза да излезе и отново да влезе, за да е сигурен, че не се е объркал, и си е вкъщи.
	— Името ти не може да е Снежанка, нали? — попита я шеговито.
	Изядоха купа с макарони от магазина долу и разговаряха до късно. Всъщност Хенри я убеди да си отреже косата. Отидоха под ръка в бръснарницата на Блийкър Стрийт. Тета беше облечена в дрехи на Хенри. Докато ножицата преминаваше с мъка през гъстите й къдрици, тя седеше абсолютно неподвижно и гледаше право напред. Косата падаше и се трупаше около стола. Главата й ставаше все по-лека и тя сякаш се освобождаваше от тежестта на спомените и от демоните на миналото си. Когато бръснарят завъртя стола, така че тя се оказа лице в лице с огледалото, устата й увисна от удивление. Възкликна, потупа гладката кожа на врата си и се наслади на боцкащите косми по-нагоре, където косата й оформяше едно провокативно V. Улови в огледалото отражението на Хенри, който си бе прехапал устната.
	— Какво зяпаш, Пианисте? Никога преди ли не си виждал готина мацка? — намигна му тя.
	— Ти си най-красивото момиче на улицата — отвърна Хенри и Тета зачака да я целуне.
	Той не го направи и тя изпита странна смесица от разочарование и облекчение.
	Отпразнуваха събитието с шампанско в бохемски нощен клуб в Гринуич Вилидж, встрани от Магдугъл Стрийт, където, скрити от осъдителните погледи, красиви момчета танцуваха елегантно, притиснати един до друг, и си разменяха страстни погледи през масите, украсени с ефектно докарани мъже. Тета беше чувала за съществуването на такива места и познаваше мъже, които харесват други мъже, или „женчовци“, както подигравателно ги наричаше мисис Боуърс, затова усещаше как опозорените чувства на света се свиват на кълбо в гърдите й, но всъщност никога не бе попадала в подобни нощни клубове. Боеше се да не би да не я посрещнат радушно, но откри, че е тъкмо обратното.
	Отпуснат на стола си в полумрака на клуба, Хенри наблюдаваше сцената, а погледът му постоянно се спираше на красив тъмнокос младеж, който от време на време отвръщаше свенливо на погледите му. И тогава Тета най-после разбра:
	— Схванах, момчето ми!
	После въоръжи артистичните си способности, отиде бавно до тъмнокосия, придърпа си стол, седна до него и каза:
	— Моят приятел Хенри ще е следващият Джордж Гершуин. Покани го на танц преди да е станал богат и известен.
	Малко по-късно всички седяха на плюшено канапе — Тета от едната страна на Хенри, а красивото момче — от другата, заедно с две момчета от колеж в Ню Джърси и моряк от Кентъки. Смееха се, пиеха и пееха и си разменяха вратовръзките. Заеха се да измислят ново име на Тета, която Хенри представи просто като Бети. Минаха през различни имена — от ефектните като Глория, Хедуиг, Наталия, Карлота, до глупавите като Ма Джон, Мери Крисмас, Руби Валентино, Мери Пикакс.
	— Защо да не си например Сигма Чи — започна пак отначало един от колежаните.
	— Ужасно е — изрече провлечено, задавяйки се от смях Хенри.
	Бузите му бяха порозовели и това му придаваше вид на покварен послушник.
	— Алфа Бета! Делта Ипсилон! Фи Бета Каппа! Делта Тета!
	— Чакай, какво беше последното? — попита тя.
	— Тета — отвърна колежанинът и всички го повториха след него.
	Всички изпаднаха в шумно пиянско щастие.
	— Тета — изрече тя и се наслади на усещането, което името остави на езика й. — Да, ще бъде Тета.
	Настоя фамилията й да е Найт — рицар. Караше я да се чувства силна и властна. Защото щеше да се защитава в този свой нов живот.
	— За мис Тета Найт — вдигнаха тост момчетата и тя пи за новото си име.
	После, заливайки се от смях, танцуваха в кръг под полилея, който ги обливаше с цветни петна, и на нея й се искаше вечерта да не свършва никога.
	Седмица по-късно Тета събуди Хенри толкова рано, че светлината бе все още блед светлосин оттенък. Очите й бяха подпухнали и червени, а бузите — мокри от сълзи. Бяха минали два месеца, откакто напусна Канзас и Рой; откакто той я нарани за последен път.
	Хенри се вдигна на лакти. Гласът му още тежеше от съня.
	— Какво има, скъпа?
	Разказа какво се е случило в Канзас, като се опитваше да не хълца. Последните няколко седмици се чувстваше толкова лека, сякаш я бяха спасили от удавяне в придошла от дъждове река и тя се топли на брега под лъчите на лятното слънце, а по-късно се събужда и открива, че през нощта нивото на реката се е повишило и тя отново се дави.
	Хенри я изслуша сериозно, а когато свърши, я притегли и притисна към голите си гърди:
	— Ще се оженя за теб, ако искаш.
	Тета целуна дланите му и ги сложи на лицето си.
	— Не мога да родя това бебе, Хен.
	Хенри кимна бавно.
	— Познавам един човек, който би могъл да ни избави от това.
	Каза простичко „да ни“ и тогава Тета разбра, че никога няма да се разделят; винаги ще са си те двамата — две половини от едно цяло, най-добрите приятели.
	Тета стискаше в дланта си листчето с името и адреса на човека. Валеше, когато свиха по странична улица, и влязоха в занемарена сграда. Във входа двама изплашени на вид мъже крачеха насам-натам и пушеха. Изкачиха се мъчително до петия етаж по разбито стълбище, минаха покрай затворени врати, зад които ревяха деца, а майките им крещяха да спрат. По дългия тъмен коридор се носеше миризма на риба и Тета едва се сдържа да не повърне. Стигнаха най-горния етаж и потропаха на проста кафява врата на апартамент, където смърдеше на лизол. Як мъж с мрачна физиономия ги въведе в мръсна чакалня с три различни стола. Вдясно имаше вана, наполовина пълна с кървава вода, и множество инструменти за рязане. Зад една завеса простена жена. Тета стисна силно ръката на Хенри и се сепна, че ще я счупи. Якият мъж й посочи койка с чаршаф, каза й да се съблече и да легне. Жената извика отново, а Тета хукна надолу по витото стълбище и изхвръкна на дъжда, без да я е грижа дали се мокри.
	— Всичко е наред — каза Хенри, когато, останал без дъх, я настигна. — Ще намерим парите.
	Той си продаде пианото и намериха друг лекар — скъп, но чист. Всичко свърши. Тета лежеше в леглото на Хенри и, замаяна от упойката, се закле да му купи друго пиано, каквото и да й струва. Хенри стисна ръката й и тя се унесе в сън. След две седмици получи работата в трупата във „Фолис“. Наложи се да излъже за името, биографията и възрастта си, но пък всички го правеха. Това беше магията на Ню Йорк — можеш да си когото си поискаш. Когато акомпаниаторът на балета напусна, за да свири в нощен клуб в горната част на града, Тета предложи да наемат Хенри. С допълнителните пари наеха по-голям апартамент в „Бенингтън“, като се представиха за брат и сестра, което всъщност беше смешно, защото външно бяха толкова различни, колкото еднакви бяха душите им. И всяка седмица Тета пускаше по един долар в стара кутия от кафе с надпис: ФОНД „ПИАНО ЗА ХЕНРИ“.
	Беше си мислела, че това ще продължи вечно: Тета и Хенри — никой не принадлежи на никого, освен един на друг. Но не бе предвидила срещата с Мемфис. Двамата не само сънуваха един и същ символ, което само по себе си стигаше. Не, ставаше дума за самия Мемфис — нежен, силен и красив. Когато беше с него, душата и се изпълваше с лекота и надежда, независимо, че идеята да са заедно изглеждаше напълно безнадеждна. А ако Фло разбереше, тя щеше да изхвърчи от шоуто му.
	Дейзи беше оставила на масичката си рубинени обеци — един от многото й подаръци от онзи борсов посредник или от театралния критик. На Тета й хрумна гадничката мисъл да ги продаде и да дари парите на някое сиропиталище, просто за да научи тази празноглава крава как да се грижи за нещата си. Но ги остави, загаси лампите и тръгна през полутъмния театър, осветен само от резервните лампички. Стигна до кулисите и изведнъж чу остро подсвиркване, което я накара да замръзне.
	— Уоли? Ти ли си? — извика тя, а сърцето й биеше до пръсване.
	Свирукането спря. Отговор не последва.
	Тета забърза. Ако някакъв глупак си правеше шегички, щеше да получи силен удар в мутрата. Тя провеси крака от сцената и скочи едва ли не в първия ред на залата. Отново го чу — самодоволно подсвиркване, идващо от вътрешността на театъра. Съжали, задето загаси всички лампи.
	— Кой е там? — извика тя. — Ти ли си, Дейзи? Кълна се, че месеци наред няма да можеш да танцуваш, като ти счупя краката.
	Но свирукането не спря. Тя обаче не успяваше да определи откъде идва. Сякаш долиташе едновременно от вси страни. Хукна по дясната пътека, в тъмното си удари крака в облегалката на стол, но не спря. Хвърли се към изхода, но откри, че вратата е заключена.
	Откъде идваше това подсвиркване? Тръгна обратно по пътеката, взирайки се в балконите. Изведнъж я заслепи прожектор. Примигвайки, за да се отърве от черните точки в очите си, Тета хукна назад към гримьорните. След нея хукна и неясната мелодия. Всички врати зееха отворени и тя се боеше да не би всеки момент подсвиркващият да скочи иззад някоя от тях. Вече беше истински уплашена. Кожата под ръкавиците й гореше и сърбеше.
	— Не — прошепна тя. — Не.
	В дъното на коридора се провидя снопче светлина; задният вход беше открехнат и тя се затича към него. Парна я нежелана топлина. Сега подсвиркването се чуваше по-силно и като че ли идваше точно зад нея. Аварийните лампички примигнаха и загаснаха. Тета се спъна, падна на колене и се разтрепери от болка. Сложи длан на стената и усети, че дървото е горещо. Задъхвайки се, хукна към вратата. Вратата, вратата, вратата. Вратата на задния вход, единствената възможност за бягство. Вратата, която се затваряше пред очите й.


>	Онзи, който работи с двете си ръце

	Мемфис се събуди с чувството, че нещо не е наред. Погледна встрани и видя, че леглото на Исая е празно. Скочи незабавно и затършува с разтуптяно сърце из къщата. Погледна в тоалетната, погледна и в кухнята. Октавия хъркаше в леглото си и Мемфис направи всичко възможно да не вдига шум, за да не я събуди. После надникна през прозореца на хола и видя брат си да стои в градината по пижама вън на студа. Побърза да отиде при него.
	— Исая, какво правиш?
	Мемфис го разтърси. Момчето беше премръзнало.
	— Говоря си с Гейбриъл — изрече с тракащи зъби Исая.
	Беше в транс и гледаше със стъклен поглед в една точка.
	— Мемфис, братко — прошепна той. — Бурята идва… бурята идва…
	— Исая! Исая!
	Мемфис го разтърси още по-силно.
	— Какво, за бога, става тук? — попита Октавия, излязла по нощница навън. — Какво правите, вие двамата, вън посред нощ?
	— Исая сънува кошмар. Хайде, ледено човече, събуди се!
	— Деветото приношение е приношение на похот и грях… — изрече Исая.
	Вече се виждаше само бялото на очите му, а устата му трепереше.
	Ужасена, Октавия прикри с ръка устата си и извика:
	— Мили боже! Мемфис, помогни ми да го приберем.
	Двамата внесоха Исая и го положиха на леглото му. Октавия падна на колене, сложи едната си ръка на челото на момчето, а другата на сърцето си и заповяда:
	— Падни на колене, Мемфис Джон. Моли се с мен. Да се молим, за да изпъдим дявола от това дете.
	— Няма никакъв дявол в него — изръмжа Мемфис.
	— Те идват, братко… — прошепна Исая.
	Вече целият се тресеше.
	— Хайде, повтаряй след мен — заповяда отново Октавия. — Бог е моят пастир, няма да остана в нужда.
	Мемфис наблюдаваше с ужас сцената. Най-добрият му приятел беше мъртъв. Привидения измъчваха брат му. Майка му легна преждевременно в гроба и го спохождаше в сънищата му, а баща му ги изостави и навярно никога нямаше да се върне. Мемфис бе отвратен и уморен. Искаше му се да грабне Тета и да избяга от всичко това.
	— На зелени пасища ме успокоява — молеше се пламенно Октавия, — при тихи води ме завежда. Освежава душата ми… Мемфис Джон, къде си мислиш, че отиваш?
	— Далеч оттук! — извика той.
	Метна палтото направо върху пижамата, нахлузи си на босо обувките, излетя навън и закрачи в безцелна ярост. Гъста мъгла покриваше нощта. Забулваше уличните лампи и превръщаше Харлем в призрачен град. Обвити в мъгла, редките минувачи наподобяваха кикотещи се сенки. Мемфис им обърна гръб и тръгна към горната част на града.
	Защо се случваше това? Ами ако и Исая е болен като майка им? Не разбраха колко тежко е положението й, докато не стана твърде късно. Това предупреждение ли беше? Спомни си думите на сестра Уолкър, че Исая е като радио, улавящо сигнали. Какви сигнали улавяше Исая и можеше ли той, Мемфис, да ги спре?
	Озова се пред гробището „Тринити“. Отворената врата скърцаше на вятъра. Защо беше отворена? Черна котка му пресече пътя и го разколеба. Той й изсъска. Целият трепереше. Беше станало осезаемо по-студено, но не му беше ясно защо. Не подухваше вятър. Всъщност беше съвсем тихо. Нито едно дърво не се поклащаше. Нито лист не шумолеше. По кожата на врата и ръцете му полазиха тръпки. Изведнъж му хрумна да се обърне, да се прибере вкъщи и да се завие презглава.
	Чу грачене. Един гарван го наблюдаваше от клоните на изсъхнало дърво.
	— Остави ме на мира! — изрева му Мемфис.
	В мъглата изплува очертанието на фигура. Човекът не помръдваше. Просто си стоеше там.
	— Мемфис…
	Гласът бе дрезгав като шума на потъващи в канал листа. Мемфис застина неподвижен. Само коленете му се тресяха от ужас. Дъхът му излизаше като неясна морзова азбука. Опита се да каже нещо, но езикът му бе болезнено пресъхнал.
	— Гейб?
	Фигурата го повика с жест.
	— Братко…
	Гарванът отново изграчи. Мемфис избухна в смях. Полудяваше — точно това се случваше с него. Беше в капана на кошмарен сън и не можеше да се събуди. С чувство на обреченост последва фигурата навътре в гробището докато не стигна пред гробницата, където по-рано тялото на Гейб висеше като сломен ангел. Сега беше в погребалния си костюм, кожата на лицето му бе опъната и лъщеше. Той искреше по ръбовете, мимолетно, фосфоресцираше все едно за кратко на плиткото се появява дълбоководна риба. Мемфис долови звук — накъсан висок тон на тромпет. Нахлу в ушите му и накара сърцето му да забие лудешки. Коленете го предадоха и Мемфис рухна на земята. Над него Гейб блещукаше призрачно, а той сякаш наблюдаваше превъплъщенията му: неговият приятел с изпълнени с дълбоко чувство очи; смеещ се демон; разпадаща се, покрита с мухи, смъртна маска със зашити очи и без език.
	Гласът на Гейб — дълъг мъчителен шепот, като че ли това бяха последните звуци, които щеше да издаде — занарежда:
	— Ще имаш избор на кръстопътя, братко. Бъди нащрек с онзи, който работи с двете си ръце. Не позволявай очите да те видят…
	Тялото на Мемфис се разтърси. Звукът на тромпета достигна връх и на него му се прииска да закрещи. Мъглата около Гейб се завъртя и последното, което Мемфис чу, преди да загуби съзнание, бе едва доловимото му предупреждение:
	— Бурята идва… всички ще са нужни…


	Сестра Уолкър седеше по пеньоар и с увита с шал коса до кухненската маса пред недокоснатото си кафе и слушаше разказа на Мемфис за неговия покоен приятел. Не помръдна, докато не изслуша безумната му история, започнала с транса на Исая и завършила с гробището „Тринити“. Не помръдна и когато той й повтори предупреждението на Гейб, изречено точно преди мъглата да го погълне — „Бурята идва…“ Мемфис млъкна. В кухнята остана само равномерното тиктакане на часовника и първата млечносинкава светлина на утрото в прозореца.
	Накрая сестра Уолкър подхвана:
	— Мемфис, искам да ме изслушаш внимателно: получил си невероятен шок. Не знам какво се е случило на гробището, но предпочитам засега да си остане между нас. Не казвай на никого, абсолютно на никого, разбра ли?
	От умора Мемфис нямаше сили да направи нищо друго, освен да кимне.
	— Колкото до Исая, за известно време ще престана да работя с него, докато се пооправи. Следващия път ще решаваме само задачи, нищо повече.
	— Няма да му хареса — промълви глухо Мемфис.
	— Остави на мен да се тревожа за Исая.
	Тя се закашля, кашля дълго и мъчително и лапна една таблетка. После сложи майчински палтото върху раменете на Мемфис и той усети как у него се надига плач.
	— А сега си върви вкъщи и поспи — посъветва го тя.
	Застанала на външната врата, сестра Уолкър наблюдаваше как Мемфис се тътри бавно по улицата. Кашлицата й беше лоша — обещаваше й твърде малко сън. Засега щяха да й помогнат голяма глътка лекарство и горещ чай. Но за току-що чутото нямаше лек — само дълбоко усещане за страх, че някакъв неописуем ужас ще простре черното си крило над земята и всички те може да изчезнат в сянката му.


>	Лъжеидоли

	Спирачките изпищяха остро и колата спря пред театър „Глоуб“. Ийви изскочи още преди моторът да е загаснал. Опита да отвори парадната врата и извика:
	— Заключено е.
	— Да опитаме през задния вход — Джерико едва догони Ийви и Сам, които вече тичаха по тясната пресечка.
	Вратата на служебния вход бе открехната. Дръжката й се бе разтопила наполовина, а рамката чернееше, опушена от дима.
	Ийви вървеше по полутъмния коридор покрай гримьорните: в мрака просветваха огледала.
	— Джерико? — прошепна тя нервно. — Сам?
	— Тук съм — изскочи от една гримьорна и я накара да подскочи от страх.
	От сцената струеше светлина — беше прожектор. Ийви видя, че лъчът му е насочен към стълбата от сцената с преклонението пред Баал, и сърцето й подскочи.
	— Тета? — извика тя.
	Не последва отговор.
	Прикри очи, за да се предпази от ярката светлина, и плъзна поглед до олтара на върха на стълбата, където обсипаният с пайети костюм на мъртво момиче пръскаше хиляди искри.
	— Сам! Джерико! — изкрещя Ийви и въпреки страха тръгна нагоре по стълбата.
	При вида на тялото едва не загуби равновесие и не падна долу.
	— Тя ли е? — извика дотичалият Сам.
	— Не — едва успя да отвърне Ийви.
	Момичето беше русо.
	— Кожата й… — промълви Сам, сложи ръце на раменете на Ийви и й помогна да скочи от стълбата.
	— … я няма — довърши изречението му Джерико.
	Вратите се отвориха рязко, разнесоха се крясъци: „Останете по местата си!“ и „Не мърдай!“ и по пътеките между редовете в театъра нахлуха множество полицаи с насочени пистолети. Ийви видя как белезниците им пробляскват в сумрачната зала.
	— Арестувани сте! — извика един от тях.
	Ийви протегна послушно ръцете си и се остави да я отведат в полицейското управление.
	Детектив Малой беше бесен. Ийви седеше заедно с Джерико и Сам пред кабинета му и чуваше как излива гнева си върху вуйчо Уил:
	— … съсипвайки местопрестъплението… влизайки с взлом… при все че ти казах да стоиш настрана от тази работа…
	Уил улови един-единствен път погледа й през открехнатата врата, но това бе достатъчно да я накара да се втренчи още по-упорито в случващото се вътре.
	— Ще му кажа, че идеята е била моя — предложи Сам.
	— Прекрасно, тогава и аз ще потвърдя, че е било твоя идея — обади се Ийви.
	Полицаите довлякоха протестиращия Т. С. Уудхаус и го стовариха безцеремонно до тях тримата.
	— Ей, аз имам права, така да знаете — изкрещя репортерът.
	— Така ли? Не за дълго — озъби му се полицай и извика: — Сержант, хванах този в театъра да прави тайно снимки на тялото — беше си привързал апарата към крака. Не е ли върхът?
	— Фотоапаратът е собственост на „Дейли Нюз“, човече! — изрева Т. С. Уудхаус.
	После забеляза Ийви и възкликна:
	— Виж ти, но това е моята любима девойка!
	Усмихна й се подигравателно:
	— Доста гадно ме преметна онази вечер. Игрички, така ли?
	— Получихте си заслуженото, мистър Т. С. Уудхаус.
	Очите му светнаха.
	— Така ли? А какво, мислиш, ще каже вуйчо ти, като разбере, че ти си ми снесла информация по случая?
	— Ти ли си му казала? — удиви се Сам.
	— И още как — потвърди Т. С. Уудхаус без да отмести поглед от Ийви.
	— Шантажирате ли ме, мистър Уудхаус?
	— Да речем.
	— Добре тогава. Искате да знаете кой е Пентаграмният убиец, нали? Това е самият Джон — Немирния Джон, върнал се от света на мъртвите, за да довърши ритуала, който е започнал през 1875 година. И щом го завърши, ще донесе ад на земята.
	— Ийви — смъмри я Джерико.
	Тя заби поглед в репортера, който й отвърна с циничен смях.
	— Ти си голяма скица, красавице. Признавам ти го. Но аз не бих разчитал на други благосклонни към музея статии, ако следиш мисълта ми.
	Уил излезе от канцеларията на детектива, тръгна по коридора и пътем им изсъска:
	— Никой да не си е отворил устата, докато не се приберем.
	— Довиждане, красавице — подвикна Т. С. Уудхаус. — Беше ми приятно да общувам с теб.


	Хенри спеше сгушен към стената. Тета се мушна до него и преметна ръка през рамото му. Той се размърда и вплете пръсти в нейните. Тета заплака и Хенри се обърна към нея.
	— Какво ти е? Какво се е случило?
	— Бях в театъра. Ч-ч-чух звуци. Там имаше някой, Хен.
	Той се пребори със съня и се опита да проумее думите й.
	— Кой беше там? Какво говориш, миличка?
	— Върнах се и заварих там Уоли с полицаите. Имаше вид на бит. Престорих се, че съм си тръгнала и просто минавам покрай театъра. Попитах ги какво се е случило.
	Тета зарови лице в Хенри. Той усети колко силно трепери.
	— Дейзи — успя да изрече най-сетне тя. — Пентаграмният убиец е взел Дейзи. Сигурно се е върнала за обеците си и… Можех да съм аз, Хенри.
	Тета отново заплака, а Хенри я притегли по-плътно до себе си. Мисълта да я загуби го ужаси.
	— Ранена ли си?
	— Не. О, Хен, чух някакво отвратително свирукане. Идваше от вси страни. Хукнах, но не можах да отворя вратите и… — гласът й премина в шепот: — Започва отново, Хен. Точно както в Канзас.
	Хенри знаеше какво се бе случило в Канзас. И знаеше, че оттогава не се е повтаряло.
	— Е, сега си в безопасност. При мен.
	— Какво става, Хен?
	— Нямам представа, миличка.
	Прегърна я, а тя отпусна смолисточерната си глава на гърдите му и двамата останаха така до зори.


>	Дивакът от Борнео

	Сутрешните вестници ликуваха, пълни с информация за убийството на Дейзи Гудуин. ПОСЛЕДЕН ПОКЛОН! УБИЙСТВО В ТЕАТЪРА! ПЕНТАГРАМНО ПРЕДСТАВЛЕНИЕ! Ийви четеше заглавната страница на „Дейли Нюз“, когато Сам влетя, размаха някакъв на вид официален документ и извика:
	— Имам новини!
	Изкачи се бързо по витата метална стълба и се настани до Ийви като котка, която знае къде й е паничката с млякото.
	— Добре, ще те изслушам. Защо, по дяволите си толкова самодоволен?
	— Докопах се до данъчните книжа на Ноулс Енд.
	Той се прехвърли през парапета, скочи върху стълбичката на колела и се оттласна от високите библиотечни рафтове.
	— Откога взе да разбираш толкова от изследователска дейност?
	— Е, всъщност заложих на чара си — призна Сам. — Ще се изненадаш колко любезна може да е служителката в данъчното.
	Ийви взе наведнъж две стъпала и заподтичва покрай него.
	— Попадна ли на нещо интересно?
	— И още как. През последните трийсет години данъците на къщата плаща мисис Еленор Джоун Амброзио — каза той и направи многозначителна пауза.
	— И? — попита Ийви.
	— Това име не ми говореше нищо. Затова се поразрових. Амброзио е името й след брака, а моминското име е Блоджет. Да ти напомня нещо, а?
	— Не — понечи да спре стълбичката, на която той продължаваше да се вози насам-натам, но ръката й увисна във въздуха. — Мери Уайт се е омъжила за човек с фамилия Блоджет. Еленор е дъщеря им.
	Все така крачейки редом с движещата се стълбичка, Ийви попита:
	— Значи дъщеря й е продължила да плаща данъците на Ноулс Енд, така ли? Но защо?
	— И аз това се запитах. Виж ти, с теб мислим еднакво.
	— Ще слезеш ли оттам, моля те? Главата ми се замайва.
	Ийви спря стълбичката и Сам скочи от нея.
	— О, кукло, ти изрече най-сладкото нещо.
	— Сам, предупреждавам те. Може да си следващата жертва.
	Той седна, вдигна си краката на масата, преплете ръце зад врата си и лактите му щръкнаха настрани като криле.
	— Беше изключително умно от моя страна да се сетя за данъците, ако ми бъде позволено да отбележа.
	— Би ли ми обяснил, след като свършиш със самовъзхвалите?
	— Ами стори ми се странно. Ако дъщерята е наследила онова старо място, защо го е задържала? Защо не го е продала и не е изкарала някакви пари от него? Какъв е смисълът да държиш такава стара грозотия?
	Той отново направи дълга пауза.
	— Цяла нощ ли ще ме държиш в напрежение?
	— Цяла нощ ли? — захили се Сам.
	— О, я продължавай!
	Сам наклони стола на задните му крака и започна да се полюлява леко.
	— Поразрових се още малко и намерих оферта от „Милтън и синове“, фирма за недвижими имоти, желаеща да купи къщата. Сигурно мястото им се е виждало подходящо за строеж на хубави къщи и са били готови да платят добри пари за съборетината. Отхвърлили обаче офертата им. Отказът е подписан от законния собственик — мисис Мери Уайт Блоджет.
	Сам хвърли в устата си едно зрънце грозде.
	— Нашата Мери Уайт ли? Някогашната любовница на Джон Хобс?
	— Да, същата.
	Сърцето на Ийви се разтуптя припряно.
	— Кога е направена офертата?
	— Преди три месеца.
	— Мери Уайт е жива? — ококори се изумена Ийви.
	— Да, жива е. Живее в една от онези бараки на Кони Айлънд, а все още държи съборетината на хълма.
	— И защо й е да го прави?
	— Навярно ние трябва да разберем защо.


	Мери Уайт Блоджет живееше на Сърф авеню в съсипана от вятъра и солта едноетажна къща с изглед към увеселителния парк „Тъндърболт“. Вратата им отвори дъщеря й Еленор по пеньоар и фуркети в косата.
	— Мисис Амброзио? — попита Уил.
	— Кой я търси?
	— Здравейте. Аз съм Уилям Фицджералд от музея. Разговаряхме с вас по телефона.
	В очите на жената пред тях проблесна искрица спомен.
	— О, да. Разговаряхме. Майка ми е стара. И много болна, така че гледайте да не я тревожите прекалено.
	— Разбира се — увери я Уил и си свали шапката.
	Мисис Амброзио ги преведе през дневна, задръстена с празни кашони и все още неизхвърлени на боклука шишенца от лекарства. Наоколо вонеше на бира и сол.
	— Днес е почивният ден на чистачката — обясни домакинята.
	Не стана ясно дали това е черен хумор, или извинение — или навярно и двете.
	— Изчакайте за малко в кухнята.
	Ийви не смееше да си отпусне ръцете. Не й се искаше да стои тук, камо ли да седне. На разхвърляната кухненска маса шишенце с етикет МОРФИН се мъдреше до друго, на което пишеше: ОТРОВА ЗА МИШКИ. А върху окървавена топка памук лежеше мръсна спринцовка.
	Мисис Амброзио изчезна зад една завеса, но гласът й се чуваше — висок и писклив.
	— Мамо, ония хора са тук, за да те питат за мистър Хобс.
	Тя изникна съвсем неочаквано иззад завесата, наблъска шишенцата в един шкаф, затвори го и обясни:
	— Понякога имаме плъхове. Както вече казах, тя е много болна. Разполагате с петнайсет минути. След това е часът й за сън.
	Стаята на Мери Уайт зад завесата приличаше на гробница. Яркото слънце едва проникваше тук-там между пречките на спуснатите щори. Възглавници крепяха старицата в леглото. Беше с нощна шапчица и мръсен копринен халат в прасковен цвят. Сиво-синкавите вени под тънката кожа на ръцете й се издигаха като планински вериги на географска карта.
	— Искали сте да знаете за моя Джон — гласът й бе слаб заради затрудненото дишане.
	— Да, мисис Блоджет. Благодаря ви.
	Уил се настани на единствения стол и посочи на Ийви да седне в края на кревата. Старата жена миришеше на ментолов мехлем и на нещо задушливо-сладникаво от сорта на увехнали цветя. На Ийви й се искаше да побегне към обляния от слънцето бряг отвън.
	— Познавахте ли моя Джон? — попита Мери Уайт, усмихна се и оголи покафенелите си зъби.
	— Не, боя се, че не — отвърна Уил.
	— Такъв прекрасен човек. Всяка седмица ми носеше карамфил. Понякога бял, понякога червен. Или розов за специални случаи.
	Ийви потръпна. Според наличната информация, Джон Хобс бе всичко друго, но не и възхитителен човек. Беше убил много хора и им бе отнел части от телата. Бе тероризирал и навярно убил Ида Ноулс. И ако бяха прави, духът му се бе върнал, за да довърши ужасяващ ритуал, и да докара страховита разруха.
	— Да, добре. Бихте ли ни разказали за религията на Джон? — попита Уил. — За култа на Братството и…
	— Не беше култ! — прекъсна го старицата и се закашля.
	Ийви й подаде мръсна чаша с вода.
	— Те се опитваха да го представят като нещо дяволско, но то не беше такова. Беше красиво. Бяхме търсачи, разкриващи духовната страна на този свят. Джеферсън, Джордж Вашингтон, Франклин — просветени мъже и основатели на нашата велика нация, които познаваха тайните на древните. Тайни, неизвестни дори за масоните в техните пусти зали. Искахме да освободим човешкото съзнание, да го избавим от оковите му. Познатият ни свят ще умре и на негово място ще се роди нов. Такава беше мисията ни — прераждане. И Джон го знаеше.
	— А изчезналият наемател? И прислужницата? — настоя Уил.
	— Лъжи — тросна се Мери. — Наемателят напусна без да си плати стаята. Прислужницата беше нагла. Тръгна си и дори не си направи труда да се сбогува.
	— А Ида Ноулс?
	— Ида ли?
	Ръцете на Мери литнаха към устата й, очите й затършуваха наоколо.
	— Кои сте вие? Какво искате? — повиши глас тя. — Не казах, че съм съгласна да ви приема!
	Ийви хвана тънките ледени ръце на Мери Уайт.
	— Сега разбрах какво имахте предвид, като ни разказахте какъв прекрасен човек е бил мистър Хобс. Разните там умници смятат нас, модерните момичета, за морално разложени. А ние просто се опитваме да живеем пълноценно живота си.
	Ийви погледна към Уил и той й кимна да продължи.
	— Ами да, готова съм да се закълна, че ако днес мистър Хобс беше тук, щяха да го възхваляват като съвършено модерен човек.
	Мисис Уайт се усмихна. Два от зъбите й бяха напълно изгнили. Тя прокара влажната си длан по бузата на Ийви:
	— Шеше да те хареса. Джон наистина харесваше хубави личица.
	Ийви си наложи да не изпищи.
	— Просто съм любопитна и ако не възразявате, ще ви попитам защо държите на Ноулс Енд? Продадете ли го, ще получите цяло състояние. Сигурна съм.
	— Никога не бих го направила.
	— Разбира се — съгласи се Ийви и закима поривисто. — Просто ми беше интересно защо.
	— За да може Джон да има дом, когато се върне. Твърдеше, че е много важно. „Никога не продавай къщата или в противен случай няма да се върна при теб.“
	По гръбнака на Ийви полазиха тръпки.
	— Но как?
	Мери Уайт отпусна глава върху износената сатенена калъфка на възглавницата и се втренчи в проникващата през пролуките на щорите светлина.
	— Джон не ми казваше всичко. Единствен той разбираше необхватния план на всевишния. Тялото му беше миропомазано, знаете ли, като произведение на изкуството — Венера на Ботичели, Давид на Микеланджело. Знаците — навред. Носеше ги като втора кожа.
	— Защо?
	— Беше част от плана, разбирате ли? Той ще се върне. И ще бъде прероден. Възкресение. А щом се прероди, ще сложи край на тези времена. Светът ще се пречисти в огън. Той ще го управлява като бог. А ние ще сме до него.
	Тя се разсмя като ученичка. И в пълен контраст с повехналото си лице.
	— Наричаше ме жената Слънце. О, той беше принц. Ето.
	Мери издърпа с усилие чекмеджето на нощното си шкафче и извади една черна кутийка.
	— Отворете я.
	Върху кадифето лежеше широка златна, потъмняла от времето халка.
	— Красива е — каза Ийви.
	— Негова е — прошепна заговорнически старицата. — Аз му я подарих. Наричах го съпруже мой, макар още да не сме женени. Носеше я до самия си край, моят Джони.
	Ийви усети как пръстите я сърбят да вземе халката и да се опита да разбере нещо от нея. Беше му принадлежала — на него, Джон Хобс.
	— Приберете я обратно, ако обичате — изкомандва мисис Блоджет.
	Ийви затвори неохотно кутийката.
	— О, мисис Блоджет, може би така не ви е съвсем удобно. Доктор Фицджералд, бихте ли я настанили по-удобно?
	Уил се обърка за миг, но се зае да помогне на старицата, която постоянно отблъскваше ръцете му. Междувременно Ийви мушна бързо пръстена в джоба си, върна кутийката в чекмеджето и го затвори.
	— Така е по-добре, нали?
	— Да, благодаря — кимна Мери, сякаш поначало идеята беше нейна, и продължи: — Той трябваше да подготви света. Да го очисти от греха. Да го поеме като спасител. Да изяде греха на този свят.
	Очите на Мери Уайт плувнаха в сълзи.
	— Те го убиха. Моя Джони. Беше толкова красив, а те го убиха. Филистинци*! Филистинци!
	[* Филистинизъм — омраза към или подценяване на изкуството, красотата, интелектуалното съдържание и духовните ценности. — Б.р.]
	Отново се закашля и Ийви й даде вода.
	— Никога не нарани никого! Привличаше хората, особено жените.
	Засмя се и потупа Ийви по ръката. На нея пък й се догади от самата мисъл да се докосне до Джон Хобс.
	— Боли ме! Къде е Еленор с лекарството ми? Глупаво момиче. Вечно закъснява.
	— Да, да — успокои я Ийви. — Ще си получите лекарството след минутка. Но аз съм много любопитна за нещо. Мистър Хобс споменавал ли е някога за ритуал за улавяне на душа или за изпращането й на другия свят, след като си е свършила работата?
	Мери Уайт се намръщи.
	— Не. Ще повикате ли да ми донесе лекарството?
	— Разбира се. Мистър Хобс е носил специален медальон, нали?
	— Да — потвърди Мери.
	Гласът й изтъняваше от болка.
	— Винаги.
	— А къде е сега този медальон?
	— Медальонът ли?
	Погледът на старицата блуждаеше и Ийви се изплаши, че няма да разберат навреме това, което им беше нужно.
	— На вас ли го даде? — подсказа й Ийви. — Като подарък от любим човек, може би.
	— Винаги го носеше, казах ви — озъби се старицата. — Носеше го и когато умря. И го погребаха с него. Еленор! Лекарството ми!
	— Погребали са го в гробище за бедняци, което отдавна не съществува — обясни тихо Уил на Ийви.
	— Не, не, не! Не бедняшки гроб за моя Джони — поправи го Мери Уайт.
	Слухът й очевидно бе по-добър от паметта й.
	— О, извинете. Аз си мислех…
	— Платихме на пазач да ни върне тялото. И според желанието на Джони го погребахме в неговия дом.
	— Бруклин или Ноулс Енд?
	— Не — раздразни се старицата. — в истинския му дом.
	— И къде е той? — попита Ийви.
	— В Бретрън, скъпа. Горе на стария хълм, с правоверните.
	Стаята сякаш се завъртя. Ийви чу гласа си като че ли много отдалеч.
	— Мистър Хобс от Бретрън ли е?
	— Да, разбира се.
	— Но никой не е оцелял от пожара там.
	— Само един. Ще ми подадеш ли онази кутия за шапки, скъпа?
	Ийви извади кутията от скрина. Мери Уайт махна двойното й дъно и им показа книга с химни в кожена подвързия. Извади измежду тънките й, почти прозрачни страници по-малък, сгънат на две лист, и го подаде на Ийви.
	Беше акт за раждане на родения в село Бретрън на 6 юни 1842 година Йоханан Хобсън Алгуд, син на пастор Джон Джоузеф Алгуд и Рут Алгуд (умряла при раждане).
	— Такава жертва са направили за него, избрания.
	Завесата се отвори и в рамката на вратата се появи дъщерята на Мери Уайт със спринцовка в едната ръка и с гумен маркуч в другата.
	— Чаках те — излая старицата. — Искаш да ме боли, нали? О, колко хубав беше някога животът ми!
	— Да, да. Когато живееше в къщата на хълма, знам. Ако не плащаше проклетите данъци за оная стара съборетина, нямаше да живеем в тази смърдяща дупка. Замисляла ли си се някога по въпроса?
	Мери Уайт простена, когато дъщеря й заби спринцовката в ръката й, а после свали маркуча. След миг очите на старата жена заблестяха от морфина.
	— Той идва, знайте го.
	Думите й се размазаха.
	— Обеща да дойде за мен и аз го чакам. Пазя за него всичко, както си е. Той обеща да дойде и аз знам, че ще го направи.
	Очите й се оцъклиха.
	— Такъв красив мъж!
	Унесе се от морфина и Уил и Ийви си тръгнаха.
	Вън, в безопасност под слънчевите лъчи, Ийви и Уил се сляха с излезлите на разходка семейства.
	— Разбира се — Уил спря пред табела, разгласяваща за Дивака от Борнео.
	Пред една палатка мъж в червен фрак и с цилиндър подмамваше любопитните: „Влезте и вижте дивака — получудовище, получовек“. Зад тях увеселителното влакче се изкачваше с ритмично потракване, за да се спусне вихрено и пътниците в него да запищят от удоволствие и страх. Беше последният ден преди увеселителният парк да затвори до следващото лято.
	— Разбира се — повтори Уил, убеждавайки сам себе си. — всичко си идва по местата.
	— Прекрасно, но би ли ми го обяснил?
	— Йоханан е староеврейското за Джон. Джон Хобсън Алгуд. Джон Хобс — каза Уил. — Немирния Джон Хобс е син на пастор Алгуд — избраният. Звярът, който според предсказанието ще се надигне. Върнал се е да довърши работата на своя баща, да донесе ад на земята.
	Отново вървяха и Уил говореше в ритъма на крачките си.
	— Мери каза, че той е трябвало да изяде греха на света. Да поеме техните грехове. Взема части от телата на жертвите, за да изпълни предписанието. Поглъща части от тях — древна магия, според която, като ядеш части от враговете си, ставаш по-силен. Те не могат да те победят. Два, моля, със сос!
	Уил беше спрял пред лавка за хотдог. Извади две монети от джоба си, подаде ги на момчето зад тезгяха и в замяна получи два хотдога. Връчи единия на Ийви, а тя го пое несръчно и направи гримаса.
	— Уф и ти, вуйчо.
	Уил поглъщаше лакомо своя, без да спира да говори.
	— В случая с Джон то му помага да се прояви. Дава му сила.
	Ийви отхапа малко от своя хотдог. Оказа се изненадващо вкусен и тя откри, че дори разговорът за канибализъм не й пречи да го изяде целия.
	— Ако въпросният медальон е връзката му с този свят и негова закрила, трябва да го унищожим, за да прекъснем тази негова връзка. Права ли съм?
	— Да, очевидно е.
	— Но тя твърди, че са го погребали с него.
	— Да — Уил замълча, за да размисли. — Ще се оплескаме здраво.
	Ийви спря преди да отхапе поредната хапка.
	— Не говориш сериозно.
	Погледна удивена вуйчо си и възкликна:
	— О, мили боже, ти наистина си сериозен.
	Уил хвърли хартията от хотдога в кошче за боклук.
	— Отиваме на север в Бретрън. И ще ни е нужна лопата.


	Джерико се върна в „Бенингтън“ от Управление на архивите, където го беше изпратил Уил, и без дори да спре, за да си свали палтото, обяви:
	— Намерих я. Документацията.
	Подаде книжата на Уил и кимна мрачно на Сам, който седеше на масата за хранене с Ийви.
	— Останал си тук до късно, гледам.
	— Просто правя компания на Ийви — Сам му се усмихна победоносно.
	Уил зачете високо от документа:
	— Йоханан Хобсън. Алгуд пребивава в сиропиталището „Майка Нова“, където постъпва на 10 октомври 1851 година. Кратките бележки на директора описват Йоханан Алгуд като тих, мрачен, напикава се нощем, арогантен и склонен към дребни жестокости. Когато директорът го вика, за да го смъмри за някоя простъпка, той казва: Аз съм древният Змей, избраник на Бог, повелителя наш. Другите деца се боят от него. Той нарича себе си Звяра. След няколко осуетени опита, Йоханан успява да избяга през лятото на 1857 година. Други данни за него няма.
	— И така, знаем, че е той. Но все още не знаем как ще го спрем — обобщи Джерико, най-сетне окачил палтото си на закачалката. — Последният лист от Книга на Братството — онзи с магическата формула за залавянето и унищожаването на Звяра — липсва. Самият ти каза, че трябва да го ликвидираме според вярата му. Но как ще намерим тази информация навреме? Кометата пристига след два дена.
	— Искам да ви покажа нещо.
	Ийви разгърна книжната салфетка с халката на Джон Хобс.
	— Това ли е, което си мисля? — попита Уил.
	Тя кимна.
	— Започва да ти става навик, Еванджелин.
	— Но, вуйчо, успея ли да го видя, да го разбера, ще бъдем на крачка пред него.
	— Смяташ ли, че е добра идея, кукло? — попита Сам. — Тоя тип е убиец.
	— И призрак — добави Джерико.
	— А какъв е смисълът да имаш дарба и да не я използваш?
	— Приветствам куража ти, но се съмнявам в здравия ти разум — заяви Сам.
	Уил седна до нея.
	— Ийви, това не ти е парти-трик. Пръстенът принадлежи на самия Звяр.
	— Разбирам.
	— Проникни, вземи, каквото ни е нужно, и се измъкни — посъветва я Уил.
	Ийви кимна.
	— Ще плесна три пъти с ръце, за да ти помогна да го направиш. Ако дори за миг се почувстваш застрашена…
	— Никак не ми харесва тази работа. Ти какво ще кажеш, Фредерик? — измърмори Сам.
	— Ще изречеш кодова дума. Да измислим някоя.
	— Какво ще кажете за не? — предложи Сам. — Или хей. Или спри.
	— Джеймс — настоя Ийви. — Кодът е Джеймс.
	— Чудесно — съгласи се Уил.
	— Сигурна ли си, че искаш да го направиш, Ийви? — попита Джерико.
	— Гарантирам — заяви тя и опита да се усмихне.
	Ръцете й трепереха колкото от страх, толкова и от възбуда. Да се потопи в това беше по-вълнуващо от място на първи ред в изключителен нощен клуб.
	— Сложи халката в ръцете ми, моля.
	— Това никак не ми харесва — измърмори Сам, но все пак сложи халката в ръцете й.
	Ийви я стисна здраво в шепа, а другата длан сложи отгоре, сякаш да я запечата. Отне й известно време да влезе в ритъм. После се понесе назад във времето.
	— Виждам град с кални улици… — каза вече в транс тя. — Коне и каруци. Не мога… Много е бързо…
	— Съсредоточи се. Дишай — заповяда й Уил.
	Ийви си пое три пъти дълбоко дъх и образът се стабилизира.
	— Виждам тълпа и проповедник…Висок мъж с голяма брада и в черен костюм стоеше на преобърната щайга и проповядваше в края на малък град. Наоколо се тълпяха хора. Много от тях му се подиграваха. Ийви видя, че смеещите им се лица са почти сатанински. Проповедникът не спираше. Гласът му дори укрепваше.
	— Трябва да се въоръжите така, че когато настъпи денят на Страшния съд, когато Звярът донесе на грешниците Божията справедливост, да сте в бройката на Господ и Той да ви пощади. Подгответе стените на домовете си с неговите знаци, за да възвестите светото Му пришествие и помажете телата си, за да съзрете с очите си славата Му! — сипеше огън и жупел проповедникът.
	До него стоеше момченце на не повече от девет-десет години с бледо лице и поразителни сини очи.
	Момчето вдигна подвързана с кожа книга и извика:
	— Това е словото Божие! Евангелието на Братството.
	Някой хвърли домат, който се размаза по лицето на проповедника и потече по костюма му. Всички се разсмяха. Той си избърса лицето с носна кърпа, без да спира проповедта си. Момчето изгледа кръвнишки онзи, който беше хвърлил домата и нещо в погледа на хлапето накара онзи да спре да се смее и да замръзне.
	— Ийви? — извика Уил, защото тя мълчеше.
	— Да, тук съм — успокои го тя. — Променя се. Виждам каруци край една река. Студено е. От устата на проповедника излиза пара. Молят се…
	Тя видя преподобния Алгуд да вдига ръка към небето и да се обръща към малкото си паство:
	— Вие сте избраните, праведните, Братството… Яви ми се пратен от господ Бог ангел в небето като светкавица и ми заповяда да се разделя с покварата на този свят и да съградя в тази страна ново божествено небесно тяло. Кръвта на Агнеца тече във вените ни и в кръв ще превъзмогнем враговете си и ще изпълним волята Божия на този свят.
	За момент връзката стана нестабилна, след което Ийви отново потъна във виденията. Положи максимални усилия да се съсредоточи и видя краката на момчето да тичат през листа, чу тежкото му дишане. Той се изтегна на брега и се загледа в ленивите облаци. За миг Ийви долови самотата и съмненията му. Измежду дърветата излезе елен и задуши наоколо за храна. Еленът вдигна глава, момчето хвърли по него камък и се заля от смях, когато изплашеното животно хукна назад към гората.
	— Ийви, къде си?
	— В църквата, струва ми се — отвърна тя бавно и образите отново се смениха.
	Съблечено голо до кръста синеокото момче бе завързано за стол. Отдадените на вярата го бяха наобиколили. То се гърчеше на стола, без да сваля очи от проповедника, който обърна дамга сред въглените в огъня. Имаше общо дванайсет печата-пентаграма и по един за всяко от единайсетте приношения.
	— Плътта ти трябва да е яка. Бог няма да допусне слабост у своя избраник — проповедникът извади нажежения печат от огъня и го приближи към пищящото момче.
	— О, Господи — простена Ийви.
	Нямаше представа, че по бузите й се леят сълзи.
	— Уил, накарай я да спре — извика Джерико.
	— Съгласен съм с гиганта Фредерик — присъедини се Сам.
	Уил се поколеба.
	— Само още миг. Близо сме.
	Сам обаче не искаше да чака и извика:
	— Хей, кукло, къде си? Време е да излезеш на чист въздух. Чуваш ли ме?
	— Казах само още миг — спря го ядно Уил.
	Съзнанието на Ийви се отдели от страха на момчето и за кратко се запремята през поток от картини. Наложи си да диша, да се успокои и да не бяга; скоро виденията се укротиха и си застанаха по местата.
	— Добре съм — каза тя с равен глас. — Добре съм.
	Момчето седеше на брега на реката с отворена на последната страница Книга на Братството. Ийви се опита да прочете написаното и сърцето й заби лудешки.
	— Липсващата страница. Намерих я — възкликна тя и Уил се метна за писалка. — В този съд затварям твоя дух. На огъня предавам твоя дух. На мрака хвърлям теб, Звяра, за да не се въздигнеш никога повече.
	Младият Джон Хобс откъсна листа, накъса го на малки парчета и ги пусна по течението на реката.
	— Разбрахме го, Ийви. Можеш да спреш — каза Уил.
	Никога досега Ийви не бе навлизала толкова надълбоко. Долавяше смътно гласовете им като разговор, който чуваш от съседната стая, унасяйки се в сън. Усещането напомняше опиянение и тя не беше готова да спре.
	— Сега съм някъде другаде — изрече в унес.
	Вървеше през дебел килим от мокри листа в сиво-синкава гора към бивак. Мъже и жени със строги лица, в прости дрехи наизлязоха от дървени колиби и заедно с децата си тръгнаха към хамбар, обшит с бели дъски, изрисувани със символите, които Джон Хобс бе изписал в долния край на всяка страница на бележките си. На вратата на хамбара се виждаше пентаграмата със змията.
	— Пентаграмата на Звяра — промълви Ийви.
	— Сега ще плесна три пъти, Ийви — предупреди я Уил.
	Така и направи, но тя продължи да потъва. Вече не можеше да я стигне.
	Тя последва в транс хората и влезе в църквата. Жените с децата, насядали в краката им, се настаниха на прости столове от едната страна, а мъжете — от другата страна на помещението. Мрачен и строг, пастор Алгуд се изправи пред тях. Момчето стоеше до него.
	— Настъпи часът. В града чух, че в този момент властите идват към Бретрън, за да ни свалят от планината. Прости им, Отче, защото те не знаят какво правят. Да, настъпи часът избраният да поеме по пътя си.
	— Алелуя — извика една жена и вдигна ръце нагоре.
	— Настъпи часът ритуалът да започне! Часът Звярът да се въздигне и да въздаде заслуженото на грешниците!
	— Алелуя — присъединиха се и други.
	— Ние сме праведните. Трябва да сме силни. Бог не ще допусне слабост у своите избрани.
	Пастор Алгуд отвори книгата, намери нужната му страница и зачете:
	— И аз чух ангелския глас като гръмотевица и той говореше: „Никой от праведните няма да влезе в царството Божие, без да е пречистил плътта си с миро и небесни пламъци. Първо ще е тяхното приношение и Звярът ще вземе от тях книгата и ще се умие в техния десятък. Така ще се извърши първото приношение и ритуалът ще започне.“ Алелуя!
	Пастор Алгуд пусна сред вярващите две кани и правоверните започнаха да се обливат с течността в тях. Ийви долови миризмата на керосин. Сърцето й заби по-бързо. Пасторът окачи медальона си на врата на момчето и сложи ръка на челото му.
	— Вземи плътта ни и направи я своя. Така казва Бог. Върви. Направи, каквото трябва. Намери си дом и го направи благочестив. Приготви стените на дома си. Не забравяй да ни почиташ благоговейно.
	Момчето излезе спокойно и тържествено от хамбара и го заключи отвън. Вътре пастор Алгуд продължи проповедта си, а богомолците пееха жаловито химн. Ийви усети миризма на дим. От пролуките между дъските се запроцеждаха тънки черни струйки. Пламъци облизаха покрива. Момчето стоеше неподвижно, молеше се и чакаше димът да напълни дробовете му.
	— Бог не ще допусне слабост у своите избрани — повтаряше отново и отново монотонно той.
	Вътре пищяха и кашляха деца. Жените се опитваха да не спират песента. Болка задави гласа на пастор Алгуд. Проповедта му наподобяваше страховит вик. Ийви искаше да се махне оттам, но не можеше. Не можеше да командва ръката си, не можеше да изтърве халката; не можеше и да си спомни кодовата дума. Беше навлязла твърде надълбоко, без да знае как да се измъкне или да потърси помощ. Писъците се бяха превърнали в стонове. Покривът рухна. Ийви се задави от пушека. Започна да се задушава. В гората се разнесоха викове — някой идваше насам. Момчето бързо отвори очи. За миг на Ийви й се стори, че зърна отражението на пламъците в студените му стъклени очи. Той тръгна спокойно надолу към гората, където се чуваха мъжки гласове. Внезапно спря и се обърна към нея. Нещо в лицето му — спокойно, студено и жестоко — накара сърцето й да забие силно. Гледаше право в нея!
	— Виждам те — каза момчето.
	Гласът му не беше детски, а нещо ужасно; нещо не човешко, а животинско.
	— Виждам те.
	Изведнъж Ийви си спомни думата.
	— Джеймс — прошепна тя. — Помогни ми, Джеймс.
	После усети как Джерико я разтърсва. Пръстите й бяха свити, но халката я нямаше — Сам я беше изтръгнал от тях.
	— Ийви! — викаше Джерико. — Ийви!
	Тя си пое дълбоко дъх като удавница, изскочила на повърхността на езеро, и изстена:
	— О, господи, о, господи!
	— Трябваше да я спрем — изръмжа неодобрително Джерико.
	— Всичко е наред — измърмори някак машинално Уил.
	— Видях го — видях Звяра! Ужасно, ужасно!
	Догади й се, но не повърна. Главата й запулсира, погледът й се размаза.
	— Ще й донеса вода — Сам хукна към кухнята.
	Макар да беше седнала, Ийви се вкопчи в края на масата. Беше бледа, а по челото й избиваше пот. Стаята пред очите й се въртеше бясно.
	— Той… ме гледаше! Гледаше право в мен! И каза: „Виждам те, виждам те!“
	— Какво, по дяволите, значи това? — попита Сам.
	Беше се върнал с чаша вода от кухнята и се опитваше да накара Ийви да я изпие, но тя не можеше.
	— Всичко е наред — повтори потресен Уил.
	— Не е наред! Не можеш да й го причиняваш. Тя не е експеримент — изкрещя Джерико на слисания Уил.
	После взе Ийви на ръце, отнесе я в стаята й и я положи на леглото.
	Никога не се бе чувствала толкова зле. Главата й се пръскаше от болка, стомахът я свиваше, чаршафите й се мокреха от пот. Всеки звук отекваше в черепа й. По едно време като че ли сънуваше отново Джеймс, но картините се сменяха с видения, които изтръгна от пръстена на Джон Хобс и в крайна сметка престана да разбира какво става. В някакъв момент видя Немирния Джон да играе шах с Джеймс на бойното поле. От грамофон се лееше музика, но толкова бързо, че приличаше на своеобразна подигравка. Видя и Хенри да тича между дърветата и да вика някого на име Луис. Една жена стоеше в края на гората по нощница и с противогазова маска. А когато вдигна маската, Ийви различи мис Ади. „Такъв ужасен избор“, промълви старицата. Неочаквано небето просветна и върху всички тях връхлетяха първите вълни на експлозията.
	В девет и половина Ийви се събуди с усещането за убийствена жажда. Повлече се към кухнята и установи, че лампата на Уил още свети. Вратата беше открехната, но все пак тя почука тихо.
	— Как се чувстваш? — посрещна я с въпрос той.
	— По-добре.
	Ийви седна на един неудобен стол. Сякаш бе направен така, че посетителят да не се задържа дълго.
	— Какво стана днес, в самия край?
	— Установи медиумна връзка с него. Успя да го видиш, но и той е можел да те види. Това е опасността при твоята дарба, Ийви. Рискуваш да се отвориш към другата страна.
	Уил разтри слепоочията си, после пръстите погладиха брадичката му.
	— Знаеш ли историята на сестрите Фокс от Хайдсвил в Ню Йорк?
	— Не бяха ли някакъв квартет, който пее по радиото?
	По устните на Уил пробегна усмивка.
	— През средата на деветнайсети век не е имало радио. Сестрите Фокс живели в Хайдсвил в къща, за която се говорело, че има призраци. По-малките сестри — Маги и Кейт — твърдели, че имат връзка със света на духовете. Задавали въпроси и духът, когото те наричали мистър Сплитфут, им отговарял чрез почукване.
	За по-голям ефект Уил почука по масата.
	— Двете били сензация по времето на спиритуализма и правели сеанси за много известни хора.
	— Ето какво става, като няма радио — отбеляза Ийви.
	— Да, добре, по-късно у момичетата настъпила промяна. Станали дълбоко религиозни и направили признание, че връзката им с духовете била измама и че самите те почуквали с пръсти. За сестрите настъпили тежки времена. Пропили се, а според някои, те пиели, за да притъпят дарбата си.
	Ийви се втренчи в големия пръст на крака си, с който следваше фигурите на килима.
	— Какъв всъщност е смисълът на тая история?
	— След година Маргарет Фокс се отмята и започва да говори, че всичко е станало, както те казвали. Вярвам й. Мен ако питаш, сестрите са се изплашили и затова първоначално са се отрекли от дарбата си, сякаш казали на духовете: „Изчезнете. Затворени сме за вас.“ Дълго след смъртта на сестрите в мазето на къщата им в Хайдсвил бил открит човешки скелет.
	Уил размести изрезките от вестниците по масата. Хрумна й, че сигурно ги е разглеждал с часове.
	— А защо сега се случва това? — попита тя.
	Уил отново потърка слепоочията си.
	— Не знам. Нещо привлича подобните на Джон Хобс. Някаква енергия тук. Духовете са привлечени от сеизмични промени, хаос, разместване на политическите пластове, религиозни движения, войни и изобретения, промишленост и нововъведения. Казват, че има много свидетелства за поява на духове и за необясними явления по време на Американската революция и после по време на Гражданската война. Тази страна е създадена върху напрежение. На демокрацията е присъщ дуализъм — непрестанен сблъсък на две противостоящи си сили. Културни сблъсъци. Различни религиозни системи. И всичко това се смесва, за да се създаде тази страна. Но балансът отнема огромна енергия — и, както вече казах, енергията привлича духовете.
	Той отпусна ръце на бюрото.
	— Можем ли да го спрем?
	— Вярвам, че можем — изрече с лека усмивка Уил. — Утре сутринта ще отидем в Бретрън, ще ексхумираме тялото и ще вземем източника на силата му — медальона.
	— А после какво?
	— После ще го донесем в музея, където ще направим защитен кръг. Използвайки магическата формула, можем да уловим духа му в медальона и преди да мине Соломоновата комета, ще унищожим самия медальон.
	Ийви усети, че вуйчо й я гледа с признателност.
	— Днес ти беше истински смела, Еванджелин.
	— Нали?
	— Най-смелата. Семеен белег, както знаеш.
	От думите му се почувства по-добре. Стомахът й се беше поуспокоил, а главата — олекнала. Даде си сметка, че се е вторачила в единствената снимка на бюрото му — на загадъчната жена. Видя фотографията, когато преди седмица взе ръкавицата на Уил. Само преди седмица ли беше? Оттогава сякаш бе минала цяла година.
	— Коя е тя, вуйчо?
	Уил прокара несъзнателно пръст по лицето на жената.
	— Ротке Васерман. Беше ми известно време годеница.
	— И защо не се ожени за нея? — Ийви веднага осъзна грешката си.
	Ами ако жената го бе зарязала пред олтара? Или го е изоставила заради мъж с повече пари и по-високо положение?
	— Умря — промълви тихо Уил.
	— О!
	— Преди много години — додаде Уил, сякаш това намаляваше болката му. — Все не успявам да изляза на глава с другата ръкавица. Тя непременно… изчезва.
	По изключение Ийви не знаеше какво да каже. Не беше мислила за вуйчо си като за човешко същество. Приличаше й по-скоро на учебник, който понякога се сеща да си сложи вратовръзка. Но очевидно наистина бе човек с дълбока рана на име Ротке.
	— Съжалявам — каза тя след момент.
	— Да. Добре. И двамата сме загубили скъп човек.
	Уил обърна снимката към стената.
	Ръката на Ийви потърси утехата на монетата на врата й. Искаше да попита нещо вуйчо си, и то от мига, когато за пръв път проумя, че духове наистина съществуват, но едва сега доби смелост.
	— Всичките тези истории за хора, които се свързват с духове, медиумите… Наистина ли е възможно при желание да се свържеш с някого от отвъдното?
	Погледът му проследи ръката й върху медальона.
	— По-добре е да оставим мъртвите да почиват в мир — отвърна внимателно той.
	— А ако те не почиват в мир? Ако се нуждаят от помощ? Ако непрестанно навещават сънищата ти?
	Ийви отново усети заплаха от сълзи, но щеше да си поплаче, както си му е редът, по-късно, а сега се сдържа.
	— Ако се опитват да си пробият път до теб, за да ти кажат нещо, но ти не го разбираш съвсем добре?
	— А ако се опитват да те наранят? — изгледа я Уил. — Задавала ли си си този въпрос?
	Не, не беше си го задавала. Но Джеймс? Джеймс никога не би я наранил. Нали?
	— Хората са склонни да мислят, че най-опасното чувство е омразата. Но любовта може да бъде също толкова опасна. В редица разкази призраците се явяват на места и на хора, които са значели много за тях приживе. Всъщност такива явления са повече от историите за отмъщение.
	— Вуйчо, ако вярваш в духове и таласъми…
	— Не вярвам в таласъми…
	— Защо тогава ти е толкова трудно да вярваш в Бог?
	— Кой бог би допуснал такъв свят?
	Той издържа известно време погледа й, после погледна джобния си часовник и каза:
	— Дойде времето за Капитан Найтфол и тайната бригада. Ще го слушаме ли?
	— Звучи добре.
	Уил пусна радиото. Разнесе се зловеща музика и текст: Когато злото дебне, когато се събират сенки, там и ще откриете капитан Найтфол и тайната бригада да се борят с произвола и да пазят хората в тази страна от злодеяния…
	Дневната се изпълни със звукови ефекти и музика и добре модулираните гласове на артистите се заеха да сложат злото на мястото му.
	Това обаче не стигаше да прогони духовете.
	Дъждът потропваше тихо по прозорците. Дърветата в Сентръл парк се огъваха под напора на вятъра. По тъмната улица се чуваше подсвиркване — Джон Хобс наближаваше Музея на американския фолклор, суеверията и окултното. Проникна лесно в старата сграда с вуду амулети, писма на вещици и снимки на призраци. Дреболии. Детска игра. Отворени по време на тайфун чадъри. Подсвирквайки си, Джон разгледа старата библиотека. Тя тънеше в мрака на нощта, но той видя без никакво затруднение разхвърляното бюро. Сега вече виждаше отлично в мрака. Първо отвори чекмеджето и остави малък подарък. Но се нуждаеше от още нещо. Видя го на бюрото да му намига под купчина изрезки от вестници. Щеше да му свърши работа. Да, щеше да му свърши добра работа. Пъхна го в джоба си и напусна музея, пеейки си тихичко: Джон Немирни, Джон Немирни,/вечно със престилка, ножа остър вирнал./Мигом гърлото ти ще пререже, кокали ще събере,/и за няколко жълтици на пазара ще продаде.
	Горе в стаята си Сам се събуди за малко, защото му се стори, че чува някой да пее. Беше обаче тихо и той се обърна на другата страна и отново заспа.


>	Всичко ще е наред

	Мемфис вървеше по постланите с есенни листа улици на Горен Уест Сайд и се свиваше в палтото си от пронизителния вятър. Вече беше истинска есен. Димът от комините изгаряше крайчетата на въздуха, вятърът разнасяше миризмата. Нощите бяха натежали. Всичко ще е наред, Мемфис. Престани да се тревожиш. Тръгна по-бързо, нетърпелив да стигне до Музея на американския фолклор, суеверията и окултното. Сестра Уолкър го предупреди да не споделя с никого за срещата си с духа на Гейб, защото най-вероятно виденията му са плод на тъгата и умората. Но му се събра твърде много — състоянията на транс на Исая, появата на призрака на Гейб, и съня, който споделяха с Тета — и той искаше някой да му обясни какво става.
	Готическите кулички на „Бенингтън“ се провиждаха в далечината през изтъняващите корони на дърветата. Там живееше Тета. За миг му се прииска да можеше да отиде тичешком там и да я види, да забрави всичко друго в този побъркан свят. Ала нейният свят беше точно толкова загадъчен, колкото всичко останало, за което се тревожеше. Нищо не можеше да направи, а освен това търсеше отговори, затова продължи по пътя си.
	Някъде около Сентръл парк Уест и 88-а улица осъзна, че го следят. Хвърли поглед през рамо и ги видя — макар и на разстояние, двама мъже го следваха неотклонно по петите. Мемфис веднага разбра, че са цивилни полицаи. Сърцето му заби учестено и си каза, че трябва да запази спокойствие. Не носеше листчета с числа за залагане. Беше чист. Ускори крачка, но същото направиха и мъжете. Със сигурност го следяха. Мемфис огледа улицата, за да открие начин за бягство. По протежение на Сентръл парк Уест багери разкопаваха улицата за новата линия на метрото. Запита се дали не би могъл да скочи в дълбоката дупка, но веднага се отказа, защото щеше да попадне в клопка или да си счупи крак. Но защо да не опита да хукне и ако тича по-бързо от тях, да им избяга. Изчака по улицата да се зададе кола и скочи пред нея. Шофьорът сви рязко встрани и блокира движението по булеварда. Мемфис хукна с все сили към Сентрълпарк. Дробовете му горяха, обувките му тракаха силно по виещата се между дърветата алея, а слънцето изпъстряше острите й черни камъни със светли зайчета. През накъсаното си дишане чуваше полицаите да тичат след него и да викат. Бяха по-бързи отколкото изглеждаха, но той все пак беше по-бърз от тях… За всеки случай се обърна, но не ги видя и радост изпълни душата му. После пак погледна напред точно навреме, за да установи, че на алеята е застинала бавачка с детска количка и трепери от ужас, защото няма да смогне да се махне от пътя му. А по нанадолнището той тичаше твърде бързо. Опита се да спре, но от инерцията се преобърна в тревата, удари се силно и усети замайване. Скъса си панталона и си разби коляното. Въпреки това се опита да скочи и отново да хукне. Ала беше твърде късно — мъжете го хванаха, вдигнаха го грубо и избиха ръцете му назад.
	— Да видим сега какво имаме тук — рече едва поемайки си дъх единият.
	Мемфис се зарадва, че поне ги е накарал да се задъхат.
	— Май хванахме един от ония, дето залагат, а?
	— Не и аз — извика Мемфис. — Нямам нищо такова у себе си.
	— О, така ли? Какво тогава е това в джоба ти? — попита другият, извади от собствения си джоб снопче листчета и го размаха пред носа му.
	— Тук има поне двайсет и пет — достатъчно, та съдията да реши да те затвори, момче.
	— Но те не са мои!
	Щом думите излязоха от устата му, Мемфис осъзна колко глупави и безполезни са те. Думите на чернокож, който върти залагания, срещу думите на две бели ченгета. Уговорен мач.
	— Обадете се на Папа Чарлс. Ще ви даде каквото искате.
	— Не работим за Папа Чарлс — усмихна се подигравателно единият полицай и Мемфис разбра, че онзи работи за Дъч Шулц. — Отиваш на топло, човече.
	Полицаите го повлякоха грубо към спряла до бордюра кола. Зад себе си Мемфис виждаше куличките на „Бенингтън“ да плуват като мираж зад завеса от преминаващи по небето облаци.


>	Положителна наследственост

	Наближаваше четири следобед и дългите сенки се просваха по избитите гърбове на хълмовете в Катскил. Вуйчо Уил сви от главния път покрай олющилата се от дъждовете и ветровете табела за Бретрън. Пътят се виеше към долината, покрай малка ферма, на чийто хамбар се мъдреше бял магически знак. Градът се беше разположил удобно долу в ниското и със своите двукрилни покриви, газови улични лампи и камбанария наподобяваше картинка от пощенска картичка. Изглеждаше потънал в такова спокойствие, сякаш там времето беше спряло някъде около началото на века. Беше едно от онези градчета, които просълзени политици определяха за символ на всичко американско; всичко, което може да бъде загубено.
	После поеха на север. Пътищата бяха кални и те вече доста закъсняваха. В края на града спряха пред мотел — непретенциозен, с бунгала и огромен паркинг за коли и каруци. Вуйчо Уил натисна звънеца. Съдържателят, мъж с дълги и извити нагоре мустаци, но в далеч по-модерно сако, излезе и ги поздрави. Уил ги регистрира като Джон Смит и семейството му от Олбани и взе две стаи — едната за Ийви, а другата за него и Джерико.
	— За панаира ли сте тук? — попита съдържателят.
	— О, да. Говори се, че е най-добрият около Ню Йорк — отвърна с натегната усмивка Уил. — Синът ми и дъщеря ми нямат търпение час по-скоро да отидат на него.
	Ийви го изгледа с изненадана. Все така усмихнат, той й кимна предупредително, тоест включи, се в играта.
	— Да, така е — потвърди гордо съдържателят. — Препоръчвам ви конфитюра от праскови на Първа методистка църква. Наистина е изключителен.
	— Еванджелин обожава конфитюр от праскови, нали, мила?
	— Не мога да му се наситя — отговори Ийви.
	Уил взе ключовете и ги подкани да побързат.
	— Защо трябва да отсядаме тук? — попита разочарована тя вече в тъмната стая, а погледът й се спря върху стърчащите пружини на леглото.
	На влизане в града беше видяла много приятна странноприемница, а тук нямаше дори телефон.
	— Така ще привлечем по-малко внимание — обясни Уил.
	Той разгърна върху очуканата маса не особено прецизна карта.
	— Така. Според тази карта, старият лагер е горе в планината точно над мотела. А гробът на Джон Хобс би трябвало да е в гората зад старото място за срещи. Натам води само един път, ако изобщо заслужава да се нарече път. Изкачването сигурно ще е мъчително, особено ако времето се развали. И за съжаление се налага да тръгнем, след като падне мрак…
	— Според Алманах на фермера слънцето залязва в шест и двайсет и пет — осведоми ги Джерико.
	— Значи трябва да се срещнем пак тук най-късно в шест без петнайсет.
	— Пак тук ли? Къде отиваме?
	— Вие отивате — поясни Уил. — Ти и Джерико отивате на панаира.
	— О, вуйчо. Мислех, че си просто любезен!
	— Така ще е много добре. Ще изглеждаме като дружелюбни туристи. Ще заблудим всекиго относно истинската цел на нашето посещение.
	Ийви имаше особени спомени от щатския панаир в Охайо — как й ставаше лошо от миризмата на животни и от преяждане със захарен памук. Щатските панаири се различаваха коренно от манхатънските нощни клубове. Двамата с Джерико най-вероятно щяха да издъхнат от скука, преди да стигнат до мястото на стария Бретрън. Тонът на Уил обаче подсказваше непоколебимост и тя отвърна с дълга въздишка.
	— Добре, вуйчо, ще ям конфитюр от праскови със селяндурите. Но ти ми оставаш длъжник.
	Уил ги откара до панаира, а самият той се отправи към кметството, за да потърси допълнителна информация, нужна им за тяхната експедиция. Ийви и Джерико си купиха билети и влязоха в панаира заедно с тълпата. Няколко дълги бели палатки придаваха на мястото вид на средновековен лагер. Вътре ги очакваха приказни наслади. Паянтови дървени сергии бяха отрупани с тикви. Написани на ръка табели обещаваха НАЙ-ДОБРИЯТ ЯБЪЛКОВ ПАЙ В ОКОЛИЯТА и САПУН „ШРОБСДОРФ“ ОТ ЛУГА — НЯМА ПО-ДОБРО СРЕДСТВО ЗА МИЕНЕ, както и мариновани зеленчуци в сладък сос, карамелизирана царевица във фунии от вестник и дантелени покривчици, изработени толкова умело, сякаш не ги е пипала човешка ръка. Весела врява изпълваше пазарището: „Конски принадлежности на Фербер — насам народе“, „Игра на дама само за едно пени“, „Посетете изложбата на коли и вижте автомобилите на бъдещето!“.
	Минаха покрай дългия широк павилион за живи животни, където близо до пълните с всевъзможни животни кошари стояха фермери със строги лица и скръстили ръце, очакваха преценката на заинтересованите.
	Излязоха от павилиона и се озоваха пред естрада, на която старомоден духов оркестър свиреше „Остани с мен“, а двойки с посивели коси седяха на сковани от летви пейки и припяваха на стария химн. Облечени в най-новите си дрехи деца тичаха насам-натам с усмихнати лица и ококорени от почуда очи, а хартиените въртележки в ръцете им се въртяха лудешки на вятъра. Въпреки предварителните си резерви, Ийви остана очарована и дори на моменти забравяше, че са дошли с ужасна цел. Наредиха се на опашка, за да се повозят на каруца за сено, а после си умряха от смях, докато се отърват от бодливите сламки по косите и дрехите им като отърсващи се от вода кучета. Пред малка барака поляха мед върху дебело намазана с масло филия и я налапаха едва ли не наведнъж. Ийви се разсмя като видя как от филията на Джерико потича струйка мед, а той се опитва да я хване с език.
	— Пропусна едно местенце — обърна му внимание тя и без да мисли прокара палец по устата му.
	Устните му се отвориха леко, сякаш се канеше да лапне пръста й, но се отдръпна и промълви:
	— Благодаря ти, Ийви.
	— А, моля — отвърна свенливо тя.
	Джерико я изгледа много особено.
	— О, виж, виенско колело. Да се качим, а? — помоли тя и тръгна бързо натам.
	Купиха си билети за по едно пени и се настаниха на металната седалка. Издигайки се, тя се залюля и Ийви изписка и се вкопчи в ръката на Джерико. В отговор той стисна дланта й, а стомахът й се преобърна — и от все по-голямата височина, и от близостта му.
	— Гледай натам. Вижда се мотелът — извика тя и си измъкна ръката, за да посочи.
	Беше неучтиво да сочи, но още по-лошо бе да държи ръката на момчето, в което е влюбена най-добрата й приятелка, дори той просто да проявява кавалерство.
	— Къде?
	Джерико се наклони леко над нея, за да види мотела в далечината и тялото на Ийви отново потръпна.
	— О, мис… мисля, че вече се скри.
	Тя се отпусна на седалката и стисна здраво с две ръце страничните прегради.
	Слязоха от колелото и усетиха, че е захладняло. В мъгливото небе над покритите с алено и златисто хълмове се носеха тънки като струйки облаци.
	— Студено ли ти е? — попита Джерико.
	— Малко.
	Зъбите й тракаха. Тя кимна към дъсчен павилион:
	— Там изглежда е топло.
	На окачена над входа табела пишеше: ПОДГОТОВКА НА СЕМЕЙСТВА ЗА БЪДЕЩЕТО. Отвътре изскочи светлокос младеж. Слизайки по стълбите, показваше гордо бронзов медал и викаше:
	— Спечелих!
	— Браво! Какво спечели? — попита го Ийви и той показа написаното на медала.
	— „Да, аз съм с положителна наследственост“ — прочете тя и изкоментира: — Това предполагам е прекрасно за теб.
	Освен дълги маси, в помещението имаше отделени със завеси пространства с надпис ИЗСЛЕДВАНЕ. По столовете бяха насядали семейства и чакаха реда си, а сестри в колосани престилки и твърди бели касинки сновяха наоколо, записваха данните и придружаваха хората един по един до пространството зад завесите. С надежда да си тръгнат с някой от онези бронзови медали, с какъвто момчето вън бе толкова гордо, бащи попълваха въпросници, подрусваха на коленете си бебета и караха децата да седят изправени на стола. В единия край продаваха горещо какао. Джерико остави Ийви да чака и отиде да вземе.
	На близката маса висок, слаб, посивял мъж задаваше въпроси на млада съпружеска двойка:
	— Имал ли е някой някога в рода ви проблеми със сърцето? Детски паралич? Сколиоза? Рахит?
	Те клатеха отрицателно глава и мъжът с прошарената коса се усмихна.
	— Добре, добре. А някакво нервно заболяване? Проявявали ли сте вие или член на семейството ви необичайни способности? Например, ако вземете карта в ръка, можете ли… да го кажем така, подсказва ли ви вътрешното чувство коя точно е тя? Искате ли да ви проверят за такива способности?
	Ийви почти не слушаше, защото голямо табло на далечната стена на помещението привлече вниманието й. Таблото бе накачено с лампички и разделено през средата на две. В лявата половина стрелка сочеше към бързо примигваща лампичка, а текст гласеше: НА ВСЕКИ ЧЕТИРИЙСЕТ И ОСЕМ СЕКУНДИ В СЪЕДИНЕНИТЕ АМЕРИКАНСКИ ЩАТИ СЕ РАЖДА ЧОВЕК, КОЙТО ЩЕ СЕ ПРЕВЪРНЕ В ТЕЖЕСТ ЗА ОБЩЕСТВОТО. АМЕРИКА СЕ НУЖДАЕ ПО-МАЛКО ОТ ТЕЗИ И ПОВЕЧЕ ОТ ТЕЗИ…
	Стрелка вдясно сочеше към примигваща само от време на време лампичка, а текстът гласеше:
C>
	НА ВСЕКИ СЕДЕМ МИНУТИ И ПОЛОВИНА В СЪЕДИНЕНИТЕ АМЕРИКАНСКИ ЩАТИ СЕ РАЖДА ВИСОКОКАЧЕСТВЕН ЧОВЕК, КОЙТО ЩЕ ИМА СПОСОБНОСТТА ДА РАБОТИ И ДА УПРАВЛЯВА СТРАНАТА. В ТАЗИ КАТЕГОРИЯ ПОПАДАТ САМО ЧЕТИРИ ПРОЦЕНТА ОТ ВСИЧКИ АМЕРИКАНЦИ. НАУЧЕТЕ ПОВЕЧЕ ЗА НАСЛЕДСТВЕНОСТТА. МОЖЕТЕ ДА ПОМОГНЕТЕ ЗА КОРИГИРАНЕТО НА ТЕЗИ УСЛОВИЯ. — ФОНДАЦИЯ ЗА ПОДОБРЯВАНЕ НА ЧОВЕЧЕСТВОТО; НАПРАВЕТЕ АМЕРИКА СИЛНА ЧРЕЗ ЕВГЕНИКАТА*.
	[* Наука за подобряване качествата на род или вид, особено на човешката раса, чрез специален подбор на родителите. — Б.пр.]
C$
	Джерико се върна с какаото и се намръщи при вида на таблото. Към тях приближи усмихната сестра с тефтер и попита:
	— Искате ли да се тествате?
	— За какво? — поинтересува се Ийви.
	— Нямаме нужда от медал — рязко реагира Джерико.
	— Имате ли представа от евгениката? — продължи сестрата, сякаш не ги чу. — Това е възхитително научно движение, идеята му е да помогне на Америка да постигне пълния си потенциал. Саморъководство за човешко развитие. Всеки фермер знае отлично, че ключът към постигането на качествени животни е непрестанното подобряване на поколенията — обясни сестрата все едно на деца от неделно училище. — Ако отглеждате долнокачествени животни, и стадата ви ще са долнокачествени. Поддържате ли превъзходството на кръвните линии, и животните ви ще са съвършени. Същото е и с хората. Колко скъпо струват на Америка сбърканите по рождение хора? Нещастниците. Дегенератите. Негодните, душевноболните, сакатите и слабоумните. Рецидивистите са от долните класи. Някои дефекти са присъщи на определени раси. Много от подбудителите на вълнения в обществото са пример за долнопробен човешки материал, който води до замърсяване на кръвта на американската култура. Чистотата е крайъгълният камък на нашата велика цивилизация. Евгениката предлага корекции на болното и некачественото в обществото ни.
	— Да си вървим — прошепна напрегнато в ухото й Джерико, но сестрата продължаваше:
	— Представете си Америка, където нашите физически и социални злини и страдания са навеки изличени. Няма да има болести. Война. Мизерия и престъпност. Ще царува мир, защото хората със съвършени способности ще осмислят разликите между себе си. Истинска демокрация! Хората не се раждат равни, но могат да са. Човечеството е предопределено да се развива все нагоре и нагоре! Корекции — повтори усмихната сестрата. — Сигурни ли сте, че не искате да се тествате? Ще ви отнеме само няколко минути, а и предлагаме чудесни бисквити.
	— Не проявяваме интерес — отсече дрезгаво Джерико и излетя навън.
	— Джерико, Джерико, почакай, моля те — извика го Ийви.
	Тичаше след него, но той толкова бързаше, че тя не успяваше да го настигне.
	— Какво има? Какво не е наред?
	— Нищо — тросна се той, макар да беше ясно, че наистина нещо не е наред.
	Беше винаги толкова спокоен.
	— Това не е наука, а фанатизъм. И… и не обичам експерименти.
	Той си пое дълбоко дъх, сякаш се опитваше да се успокои.
	— Време е да се връщаме. И без това вече закъсняваме.
	Излязоха от далечния край на панаира и тръгнаха към раздрънкания автобус, изчакващ да върне хората в града. Точно зад оградата половин дузина мъже стояха на малка временна платформа. Бяха в работни комбинезони, прости черни сака и черни шапки. Ийви се закова на място.
	— Виж, това е Джейкъб Кол.
	Брат Джейкъб Кол бе вдигнал високо свещената си книга и проповядваше гръмогласно на тълпата:
	— Пастор Алгуд изрече истината и показа пътя. Не виждате ли какво става в тази страна? Грехът е пуснал корени в домовете ни. Алчността и завистта подронват устоите ни. Загубили сте пътя. Покайте се, грешници, защото краят е близо! Чуйте словото Божие, така както го е разкрил Той на своя пророк, преподобния Алгуд, амин!
	— Братството — прошепна Ийви.
	— Бог проговори с езика на хиляди змии и каза: Помажете плътта си и подгответе стените на къщите си, защото краят ще дойде. Господ, вашият Бог е изпратил Звяра да се въздигне!
	— Звярът ще се въздигне — повториха като ехо мъжете.
	Един от тях се заклати, забели очи с бялото навън, тялото му се сгърчи и той занарежда:
	— Идва Соломоновата комета! Старият Змей се надига и само посветените ще бъдат пощадени, за да водят свещената Божия война, докато грехът не умре.
	За да стигнат до автобуса, Ийви и Джерико трябваше да минат пред платформата.
	— Не мога — промълви тя.
	— Не се бой, с теб съм — Джерико застана между нея и мъжете.
	Тя се сви инстинктивно в палтото си, защото усети погледите им върху себе си. Искаше й се да не си беше обула тези цветни чорапи и да не се беше начервила, ала същевременно се ядоса, че презрението на тия фанатици я кара да се чувства така. Момче на не повече от четиринайсет се втренчи напрегнато в нея и по физиономията му се изписа нещо средно между похот и омраза.
	— Земният грях е грехът на жената — извика момчето.
	Гласът му все още мутираше — май беше по-малък, отколкото й се стори.
	Постара се да не гледа натам, но чу как момчето изрече нещо — дума, която привлече вниманието й. Не беше добра дума. Ийви погледна към момчето, чието лице се беше изкривило.
	— Блудница — изсъска момчето.
	После вдигна ръка да замахне и Ийви остана напълно потресена, когато буцата кал я удари и потече по предницата на палтото й.
	— Блудница — извика отново момчето.
	Всички я гледаха — нея — сякаш беше сторила нещо нередно. Искаше й се да закрещи срещу им. Искаше да удари колкото се може по-силно момчето. Искаше й се също така и да заплаче.
	— Блудница — изрева Джейкъб Кол и мъжете се присъединиха като един към него. — Блудница!
	Джерико стисна по-силно ръката на Ийви и я повлече бързо към изхода на панаира. Но тя ги чуваше как викат след нея.
	Блудница, блудница, блудница, блудница!


>	Кълна се, та ако ще да умра

	Мемфис закъсняваше. Обеща да го вземе от дома на сестра Уолкър в пет, а вече наближаваше шест и Исая беше гладен. Леля Октавия слагаше вечерята точно в шест и петнайсет и ако дотогава те не се бяха измили и седнали на масата, си лягаха гладни. Исая се гневеше, защото сестра Уолкър не му позволяваше да разгадава карти. Този следобед те само събираха и смятаха и той беше огорчен. Не възнамеряваше да прекара нощта, като се мята и се върти гладен в леглото заради Мемфис. А сестрата нямаше да му разреши да си тръгне сам, затова я изчака да отиде в кухнята за чая си, и извика високо:
	— Май вече го виждам да идва, сестро.
	И изхвръкна от къщата, преди тя да успее да го хване. Никога досега не се бе прибирал сам от дома й. Беше вълнуващо, сякаш му предстоеше да изследва таен свят. Искаше му се обаче да не се стъмва. Пътят му минаваше покрай погребалната агенция и той си спомни как майка му лежеше в ковчега в най-хубавата си бяла рокля; спомни си и за Гейб. Това го натъжи и той се почувства малко уплашен. Сега пък трябваше да мине покрай гробището „Тринити“ и то по сумрак. Всеки знаеше, че точно тогава бродят умрелите. Стомахът му изкъркори и той си представи как Октавия го лишава от вечеря.
	Исая затаи дъх — всеки беше наясно също, че не бива да дишаш, когато минаваш край гробище. Затова той притича по първите окапали есенни листа покрай високата ограда от камък и желязо. Надяваше се дробовете му да издържат. Беше трудно хем да тича, хем да не диша и към края на оградата вече му се виеше леко свят. Налетя с главата напред върху слепия Бил Джонсън и изпищя:
	— Изплаши ме!
	Бил се засмя:
	— Исая Кембъл! Да не ме взе за дух?
	— Ъ-хъ. Не обичам да минавам покрай гробището, но ако не се прибера навреме вкъщи, леля Октавия няма да ми разреши да вечерям.
	— Значи трябва да побързаме. Ела, знам пряк път.
	Пръчката на Бил затропа равномерно по тротоара. На ъгъла спряха и слепецът попита:
	— Я кажи, обичаш ли магии?
	— Да, мисля.
	— Мислиш? Що за отговор е това? — престори се на недоволен Бил. — Искаш ли да опитаме? Аз се уча сега. Искаш ли да ти покажа?
	— Разбира се — отвърна Исая.
	Момчето си подхвърляше топка и всеки път я улавяше умело.
	— Гледай сега! В тази ръка има роза.
	Бил отвори дясната си шепа, показа розата на момчето и отново стисна ръка.
	— Алакадзам! — изрече той и си отвори ръката. — Какво виждаш?
	Исая хвърли бърз поглед към леко смачканата роза.
	— Нищо не стана.
	— Нищо ли?
	— Нищо.
	— Нека опитам пак. О, велики духове на земята, нека в дясната ми ръка се появи жаба.
	Бил отново разтвори ръката си. Розата си беше останала роза.
	Исая се разсмя:
	— Все още никаква жаба.
	— Обърках се! Чета книга за магии и такива неща. Ама май още не ме бива.
	На Исая му се искаше да каже какво пък той умее да прави. Мемфис все му повтаряше да не говори за това, но сега брат му не беше тук. Беше се запилял нанякъде и беше забравил братчето си. При тази мисъл на Исая му се доплака, но момчетата не бива да плачат. Не биваше да прави толкова много неща и той беше уморен от всичко това.
	— Аз мога да правя магии — изтърси той.
	— Можеш ли? Какво говориш!
	— Мм-хмм. Сестра Уолкър казва, че съм нещо специално.
	Шом Мемфис има тайни от него, и Исая може да скрие нещо от брат си. А и да разкрива своите си тайни.
	— Така ли казва? И какво те прави толкова специален?
	— Тя казва, че не бива да говоря за това.
	— Но можеш да го кажеш на стария Бил, нали? Аз няма на кого да го кажа.
	— Сестра Уолкър ми забрани.
	— Хм, разбирам. Ще се оставиш ли една жена да те командва, а, човече?
	Бърз като змия, той грабна топката с лявата си ръка и я вдигна високо.
	— Хей!
	— Като си толкова специален, вземи си я тогава, де. Или може би изобщо не си специален, а?
	— Специален съм!
	— Всичко е наред, синко. Не можем всички да сме специални.
	— Аз съм — заяви Исая и от гняв му потекоха сълзи.
	Слепецът му върна топката и го потупа по главата.
	— Хайде, хайде, не исках да те обидя, малкия. Разбира се, че си специален. Слепият Бил може да го потвърди.
	— Можеш ли?
	— Да, сър, да, сър.
	Думите на стареца подействаха на Исая като балсам. Поне някой го беше грижа за чувствата му. Беше му омръзнало да е малък и да не се съобразяват с него. Беше му омръзнало от всички — от сестра Уолкър, от Мемфис, от Октавия, от учителите, от хората в църквата, беше му омръзнало да му казват какво може и какво не може. Какво му бе хубавото да си специален, ако не можеш да кажеш на никого за това?
	— Добре тогава, ще ви кажа. Но трябва да ми обещаете, че ще го запазите в тайна.
	Старият човек се прекръсти и каза:
	— Кълна се, та ако ще да умра!
	На Исая не му бе известно по-тържествено обещание от това.
	— Виждам неща в главата си. Когато сестра Уолкър държи карти, познавам какви са, без да съм ги видял.
	Устата на Бил се сгърчи.
	— Така ли? — попита той. — Можеш да спечелиш големи пари на покер.
	— Сестра Уолкър няма да ми разреши.
	— Да, със сигурност.
	— А понякога… — подхвана Исая, но спря.
	— Да?
	— Понякога виждам неща, които още не са се случили.
	Бил усети тръпка в стомаха си, която се разпростря във вените му като глад.
	Отново потупа с трепереща ръка главата на момчето.
	Исая взе голямата му китка и я обърна с дланта нагоре.
	— Имате белег.
	— Стара рана от времето, когато работех на памука. Острите им влакънца понякога ТЕ ХВАЩАТ! — извика Бил и Исая изпищя, а после избухна в смях.
	Харесваше Бил. Приятно му бе старият човек да се шегува с него. Караше го да мисли за баща си и как той го вдигаше за двете ръце и го люлееше, когато се разхождаха по улицата, а майка му се караше и на двамата: „Ама, Марвин, направо ще му измъкнеш ръцете.“ Мисълта за мама и татко винаги го натъжаваше.
	Стигнаха тясната уличка, за която Бил го предупреди да внимава.
	— Прекият път — каза той на стареца.
	— Благодаря.
	Бил забави крачка и попита:
	— Добре ли си, момчето ми? Звучиш ми тъжно.
	— Просто си мисля за мама. Тя умря.
	— Това вече е тъжно.
	Бил тръгна още по-бавно. Знаеше, че уличката свършва до тухлена стена. Беше преспивал там няколко пъти.
	— Мога, ако искаш, да ти отнема тъгата направо от главата.
	— Как ще го направите?
	— Ела ей там и ще ти покажа.
	Исая се поколеба, защото леля Октавия все му повтаряше да внимава с непознати. Слепият Бил не беше точно непознат. Макар и само за миг, нещо дълбоко в душата му му подсказа да внимава, но въпреки това последва стареца.
	— Не е кой знае колко пряк път, мистър Джонсън. В другия край има тухлена стена.
	— Грешката е моя. Объркал съм преките, защото нали разбираш колко трудно е за сляп човек. Ела сега тук, хайде. Ела.
	Исая се обърна и огледа празната уличка.
	— Не си уплашен, нали? Специален човек като теб?
	— Не, не уплашен — отвърна момчето.
	Не съм уплашен, щеше да го поправи Мемфис. Така или иначе обаче Мемфис не беше тук и Исая се приближи до стария човек.
	— Трябва да сложа ръка на главата ти. Ето така. Гъдел ли те е?
	Наистина го гъделичкаше леко и момчето се разсмя.
	— Приемам го за да. Ами тук?
	Бил премести ръката си напред и пръстите му притиснаха силно челото на Исая.
	— Така е добре.
	— Добре тогава. Малко ще те стисна и после няма по-повече да си тъжен.
	Повече, поправи го на ум Исая. Точно като Мемфис. Изведнъж усети някакво предчувствие, свързано с брат му, все по-засилващо се усещане, че той има неприятности, че нещо не е наред.
	— Трябва да се прибирам, мистър Джонсън. Октавия ме чака за вечеря.
	— Стой и не мърдай, синко.
	— Трябва да вървя.
	— Не се противи, чуваш ли? Не се противи.
	Паниката заби юмруци в ребрата му. Усещането за страх разцъфна в ужасяващо видение — брат му стоеше на кръстопът под притъмняващо небе.
	— Пуснете ме! — извика Исая и направи безполезен опит да се освободи от свирепата хватка на Бил. — Пуснете ме, пуснете ме!
	Бил изсумтя, продължи да стиска по-силно и беше възнаграден от внезапен електрически удар.
	Исая се сгърчи и се разтърси под пръстите му и ако беше като в миналото, когато Бил виждаше, момчето със сигурност бе подбелило очи. И най-вероятно в ъгълчетата на устата му бе избила пяна. Сърцето на Бил заби силно и за миг той се видя как тича бос през тютюневи поля под небе, ширнало се на вси страни. Пред него се мярна цифра — едно, четири, четири. Число. Беше получил число в сделката! Нов удар, по-силен от първия, разтърси тялото му. Езикът в устата му се сви и той усети вкуса на метал. Видя кръстопът, по-нататък по пътя облак прах като пред буря и висок сив човек с цилиндър. Под дланта му момчето бе неподвижно и безмълвно. То рухна на паважа в краката на Бил, а той клекна до него и се вслуша в дишането му.
	— Ей! Ей! — извика някой от улицата.
	Бил изруга тихо, отдръпна ръката си и на свой ред извика:
	— Насам! Имаме нужда от помощ! Насам!
	Гласът се приближи и се превърна в мъглява сянка на мъж. Сянка. О, ако би имал само още няколко минути? Колко ли по-добре щеше да вижда? Колко ли повече сила щеше да вкуси?
	— Какво се е случило?
	Гласът на мъжа беше твърд и обвиняващ.
	— Не знам. Момчето се беше изгубило. Опитвах се да му помогна да намери пътя, но той получи нещо като пристъп, мисля. Не мога да кажа точно, защото ей ме какъв съм — обясни Бил и сложи ръка на пръчката си. — виках — не ме ли чухте?
	— Да, струва ми се — отвърна мъжът. — Това всъщност ме доведе. Какъв късмет, че сте били тук.
	— Господ Бог сигурно е гледал!
	Хората са толкова податливи на внушение.


	Октавия изпищя като видя как мъж носи безжизненото тяло на Исая към къщата, а слепият Бил върви след него. Сложиха момчето в леглото и повикаха лекар.
	Октавия предложи на всички царевични хлебчета. Слепият Бил взе едно в скута си и го изяде бързо-бързо. Отдавна не беше ял домашно приготвена храна, а и Октавия беше добра готвачка.
	— Какво се случи? — попита тя.
	— Ами момчето се беше загубило и аз точно се опитвах да му помогна…
	Бил повтори същата история. Почти свършваше, когато чу как по-големият Кембъл блъсна външната врата и влетя в къщата.
	— Къде е? Къде е Исая? — развика се Мемфис.
	В гласа му отекваше паника.
	— Спи — отвърна с железен тон Октавия.
	— Съжалявам. Аз…
	— Запази дъха си за молитва, Мемфис Джон. Вече разбрах от мисис Робинсън, че са те арестували и Папа Чарлс е платил гаранцията ти — изрече горчиво тя.
	— Мога ли да го видя?
	Бил не чу всичко и само предполагаше какви безгласни знаци си размениха двамата — кимане, жестове. През годините беше пропуснал безброй подобни разговори. Чу и как Мемфис отиде в друга стая, очевидно при брат си. Двете момчета бяха близки — връзка, изкована от трагедия. У него се прокрадна вина, но бързо се изпари. Работата му не бе да връща справедливостта на този свят.
	— Не притискай много момчето — каза той на Октавия.
	Стана да си върви, а тя му подаде пръчката и още едно царевично хлебче в намаслена хартия.
	— Благодаря ви, мистър Джонсън.
	— Бил.
	— Благодаря ви, Бил.
	Той долови вълнението в гласа й.
	— О, мили Боже! Какво ли щеше да стане, ако той не е бил с вас? Ако е бил сам-самичък?
	— Господ помага по необясним начин, мис.
	— Отбивайте се по всяко време — извика след него Октавия.
	Той вече беше до портичката.
	Бил Джонсън се обърна към нощта, вече не чак толкова тъмна. Извади розата от джоба си и я стисна силно в лявата си ръка.
	— Съжалявам, момчето ми. Наистина съжалявам — прошепна слепецът.
	А когато отвори ръката си, розата се беше превърнала в пепел.
	В тишината на задната стая Мемфис наблюдаваше как гърдите на брат му се вдигат и спускат. Всяко вдишване беше като обвинение: Къде… къде… беше… братко? Преглътна ужасен. Ами ако тъкмо той бе причинил това на Исая? Ами ако предопределеното за него проклятие бе застигнало Исая? Едва не му призля, а челото му се покри с пот.
	— Не се тревожи, ледено човече — прошепна той. — Ще оправя всичко. Ще се заловя с това.
	Мемфис сложи ръце върху дребното тяло на Исая, затвори очи и зачака топлината и транса, причудливите сънища на изцелението. Но ръцете му не се затопляха. Брат му продължаваше да спи като омагьосан обитател на приказно царство, а Мемфис, убиецът на дракона, стоеше пред непристъпните страни на царството.
	Падна на колене до леглото и зарови лице в безполезните си ръце.


>	Бретрън

	Останките на стария Бретрън лежаха в гъстите дебри на планината Йотахала — име, дадено й от индианското племе онеида. Означаваше слънце. Но почти нищо не напомняше и бледо за това, докато фордът на Уил се катереше нагоре по тесния кален път през гъсти гори, до които късното следобедно слънце едва достигаше. Запрехвърча лек ранен октомврийски сняг. Немощните снежинки танцуваха под светлината на фаровете. В колата не беше особено топло. На задната седалка Ийви потръпваше и подскачаше при всяко подрусване на колата.
	— Вече сме близо — обяви Уил, надвиквайки равномерния вой на мотора — Гледайте за усукания дъб. Там е отбивката.
	— Не правех нищо, просто минавах покрай тях — продължи Ийви по-ранен разговор.
	Все още не можеше да се отърси от срещата с онези хора на панаира.
	— Нищичко.
	— Не е твоя вината. Няма нищо по-ужасяващо от невъздържаността на човек, който се смята за прав — изкоментира Уил.
	Беше се прегърбил над кормилото и протягаше насам-натам глава, защото не се доверяваше напълно на двамата за следенето на пътя.
	— Служителят в кметството каза, че през последните години се наблюдава възраждане на култа.
	— Но защо?
	— Когато за някои хора светът върви твърде бързо напред, те се опитват да го дърпат назад със страховете си — обясни Уил. — Да се надяваме, че са останали на панаира. Не ми се мисли какво би станало, ако ни засекат да ексхумираме тялото на сина на техния проповедник.
	Вдясно на пътя стояха на страж дървета, наподобяващи обелени колене. Ийви зърна амулет от животинска кожа с познатата пентаграма, окачен на извит клон. Вдигна машинално яката на палтото си и каза:
	— Мисля, че наистина сме близо.
	— Ето го усуканият дъб.
	Джерико посочи огромно дърво, чиито възлести клони се бяха вплели в странен танц.
	Уил зави под ъгъл, излезе на сечище и паркира зад един гъсталак с думите:
	— Да се надяваме, че тези храсти ще прикрият достатъчно дълго присъствието ни.
	После извади от багажника керосинов фенер, който запали веднага, фенерче за Ийви и две лопати. Връчи едната на Джерико. Това подсети Ийви за зловещата им цел. Уил метна лопатата на рамо и вдигна фенера, за да освети величествената гора пред тях.
	— Насам — поведе ги той нагоре по едва забележима кална пътека.
	Неясната светлина на гаснещия ден придаваше на гората необяснима дълбока сивота. Ийви се опита да си представи как Джон Хобс е живял в това уединение, далеч от уютните огньове на кръчмите и разговорите през оградата със съседите — само той и дърветата.
	Краката й се съпротивляваха по стръмнината. Радваше се, че поне е обула удобни обувки. Въздухът ставаше все по-рядък и всяко вдишване се превръщаше в усилие. Погледна назад. Фордът вече не се виждаше.
	— Още… колко… остава? — попита задъхана тя.
	Мускулите й пищяха.
	— Почти… стигнахме — също толкова задъхан отвърна Уил.
	Сякаш по чудо пътеката стана равна и гладка. Виеше се покрай малък запустял хълм и почти останали без въздух, дробовете на Ийви потръпнаха от радост.
	— Дами и господа, стария Бретрън — обяви пресекливо Уил.
	Стояха пред изоставените развалини на стария бивак. Тук-там на сечището имаше няколко разпадащи се дървени колиби. Част от отворена врата висеше на ръждясали панти, а празните прозорци придаваха на колибата вид на череп; каменни останки от кладенец бяха гъсто обрасли с бурени. Под килима от листа и детелина все още се провиждаше каменна пътека, виеща се между обгърнати от мъгла дървета. Вляво шумът на река се смесваше с гласовете на щурци и птици. Лъча от фенерчето на Ийви уцели очите на готова за скок лисица. Животното побягна към свободата си, а фенерчето се разтресе в ръката й.
	— Старата църква — Уил тръгна бързо към голям квадрат в центъра, където сред мавзолейна тишина лежаха в безпорядък обгорели греди. Ийви прекрачи парче от потънал във високи бурени праг и навлезе сред руините на църквата. Нищо от среднощните им философски препирни за същността на злото не я бе подготвило за усещането от него, за истинската тежест на гладната злонамереност, притискаща се към кожата й. Защото в разрухата на старата църква на Бретрън витаеше безпогрешно усещане за тежест и упорито присъствие на зло. Иззад воя на вятъра тя долавяше детски смях, стонове, заплашителен шепот. Искаше да избяга. Но къде? Къде злото не би я достигнало?
	Купчини натрошени тухли оформяха полукръг и Ийви разпозна в него огнището, което видя, стискайки пръстена на Джон Хобс. Сега то не бе нищо повече от малка почерняла яма с посивели тухли, обрасли с мъх. Зад него в тревата лежеше желязо за жигосване. Вдигна го внимателно. Беше пентаграмата на Звяра. Моментално го пусна и изплаши една малка змия, изпълзяла изпод купчина камъни. Ийви надникна в ямата и видя свежи подпалки и неизгорели напълно свещи. Някой беше използвал наскоро огнището. Сърцето й заби учестено при мисълта кой или какво би могло да се крие в гората.
	— Все още го използват като място за срещи — каза Уил, сякаш прочел мислите й.
	Той посочи плоски камъни, подредени в кръг около калаена табела. Преобърна я с върха на обувката си. Оказа се украсена с пентаграма и змия.
	Вдигна поглед към гаснещото небе и предложи:
	— Да намерим гроба.
	Притъмняваше бързо. Тъмносин саван покри дърветата. Тримата тръгнаха по хълма зад изгорялата църква. Над тях изгря сърпът на луната. Фенерът на Уил освети ниска каменна ограда на гробище. Вътре почернели надгробни плочи стояха килнати настрани като криви зъби в гниеща уста. Ийви осветяваше с фенерчето си плоча след плоча и се опитваше да разчете имената по тях. Джедида Блейк. Ричард Джийн. Мери Шулц. На всяка надгробна плоча пишеше и ТОЙ ЩЕ СЕ ВЪЗДИГНЕ.
	— Гледайте за нещо необикновено — животински кости, пентаграма, амулети или други такива неща. Навярно почитат гроба му — даде им указания Уил.
	Ийви се приближи по-плътно до Джерико. Токовете й затъваха в меката пръст и тя се опитваше да не мисли какво е заровено под нея. Искаше й се да е с вълнените си чорапи, защото тук бе по-студено отколкото в долината. От устата им излизаха малки сиви облачета пара, дробовете им изпускаха привидения от въздух. От небето се бе изплъзнала и последната капка светлина — все едно стопанка е затворила вратата пред размотаващи се пред дома й гости. Събудиха се и първите звезди. Под лъча на фенерчето й надгробните плочи заприличаха на вампири.
	— А ако не го намерим? — попита тя.
	— Дори да се наложи да разровим всички гробове, ще го намерим — заяви Уил.
	Вятърът отново засвири над планината. Усещаше го като пръсти по кожата си и това се превърна в нещо като игра на сляпа баба.
	— Тук е — извика Джерико.
	Уил приближи и вдигна фенера над място, обозначено с прост дървен кръст, обкичен с амулети. В долния му край беше оставен черепа на някакво животно.
	— Това ли е според теб? — попита Ийви.
	Уил изтри полепналата по кръста мръсотия и отдолу се откриха издълбани в дървото инициали: ЙХА.
	— Йоханан Хобсън Алгуд — каза Уил. — Да започваме да копаем.
	Закачи фенера на кръста, двамата с Джерико си свалиха палтата, запретнаха ръкави и се заловиха за работа. Задачата на Ийви бе да им свети и да е нащрек за звуци. Тя подскачаше при всяко нещо и лъча на фенерчето й се мяташе насам-натам.
	— Просто го насочи към нас и го дръж стабилно, моля те — посъветва я Уил.
	Тя се нуждаеше от нещо, което да ангажира съзнанието й, затова се загледа как Джерико размахваше лопатата, как се напрягат мускулите му, с каква сила стиска дръжката. Спомни си усещането от допира на ръката му върху нейната — като щит. В много отношения той бе загадка за нея и тя откри, че иска да узнае тайните му, но не като ги разчете от негово портмоне или любима писалка, а като специално поднесен й дар. Искаше да докаже, че на нея може да й се вярва. Че е специална. Нещо у него я изнервяше. Беше леко опасен; такава обаче беше и тя. Никога не би приела да е с мъж, който не разбира това; който не долавя тъмнината зад безгрижната фасада и който кокетира, но ще избяга уплашен, ако се изправи пред вътрешната буря. Наблюдаваше как големите ръце на Джерико работят и си представи как същите тези ръце галят голата й кожа, представи си вкуса на устата му и натиска на тялото му върху нейното.
	Опита се също толкова бързо обаче да се отърси от тези картини. Джерико беше любимият на Мейбъл. Ийви си помисли за тоновете писма на приятелката си на тази тема. Но те бяха романтични фантазии на ученичка. Джерико и Мейбъл не бяха един за друг. В противен случай то вече щеше да се е случило, нали така? Ийви не можеше да й отнеме нещо, което Мейбъл никога не бе притежавала, нали?
	Тя се смъмри тихо задето изобщо си го е помислила. Джерико навярно се нуждаеше от някоя като Мейбъл. Добра, непоколебима, здравомислеща Мейбъл, която ще се сети да загаси лампите и ще донесе навреме млякото. Момиче, което ще се грижи. За себе си Ийви имаше ужасното чувство, че тя е от другите, нехайните: Захвърлени по кревата несгънати дрехи. Книги с петна от кафе. Неплатени до последния възможен момент сметки. Момчета, с които се е целувала, и след седмица е забравила. Отлично го разбираше, но разбирането не носеше утеха.
	Лопатата на Джерико попадна на дърво и от гроба се разнесе тъп звук. Независимо от студа двамата с Уил бяха плувнали в пот. Джерико скочи в трапа, подмушна последователно края на лопатата под ъглите на чамовия капак на ковчега и го отвори със сумтене. Вътре лежеше изгнилото тяло на Джон Хобс.
	Когато Джеймс умря, не получиха тяло, което да погребат. Нищо, което да отбележи смъртта му. Имаше гроб, който те посещаваха всяка година на рождения ден на брат й, но вътре нямаше нито кости, нито униформа, нито каквото и да било от Джеймс.
	Тялото на Джон Хобс в прост вълнен костюм лежеше в дървения ковчег, а медальонът с пентаграмата на Звяра висеше на врата му. Устните му бяха зашити с конец, изгнил в ъглите и там се показваха дълги пожълтели зъби. Плътта му, изпразнена от живот, бе толкова разложена и съсипана, колкото и изоставените дървени колиби на Бретрън. Беше не някой, а нещо. Като камък. Ето как значи изглеждаше смъртта. Неопровержима. И Ийви изпита необикновено облекчение, задето в крайна сметка така и не видя тялото на Джеймс, сякаш това й помагаше да се преструва, че той изобщо не е умирал.
	Джерико се пресегна, свали медальона и го подаде на Ийви. Тя го взе с отвращение, все едно хвана гущер за опашката. После Джерико излезе от гроба и си избърса ръцете в панталоните — впрочем напълно напразно усилие, защото и те не бяха по-чисти от ръцете му.
	Ийви се вгледа в медальона. Искаше й се да го изхвърли, да го изгори там и веднага.
	— Не мисля, че трябва да държа това — заяви тя. — Може ли кърпичката ти, вуйчо?
	Уви го в нея и тъкмо да го подаде на Уил, вдясно от тях се разнесе пронизителен звук. Ийви насочи натам лъча на фенерчето. Светлината потрепна върху преплелите се клони. По празните места между надгробните плочи се посипаха сухи листа. Нямаше нищо, но после звукът се разнесе отляво и тя насочи светлината натам. Лъчът улови нещо мимолетно. Ръцете на Ийви се разтрепериха. Последва още един писък на птица право отпред. И още един отзад. От лявата й страна, след това от дясната. Застанала на ръба на гроба, Ийви въртеше бясно фенерчето насам-натам.
	Мъжете от панаира наизлязоха от мрака. Тя преброи петима, плюс момчето, което я замери с кал. Носеха въже и ловджийски ножове. А на рамото на момчето висеше пушка, толкова дълга, че изглеждаше част от карнавален костюм.
	— Това е частна собственост. Осветено място — обади се момчето.
	Ийви стисна увития в носната кърпа медальон и скри ръката си зад гърба.
	— Да, да, разбира се — съгласи се Уил.
	В гласа му прозвуча страх и объркване и това изплаши Ийви повече от присъствието на мъжете.
	— Какво престъпление ви води насам? — притиснаха ги онези.
	— Чухме, че тук има заровено злато — каза неочаквано Джерико. — Но се излъгахме и сега го разбираме. Тръгваме си. Съжаляваме, задето ви обезпокоихме.
	Той се наведе невъзмутимо да си вземе лопатата. Изстрел от пушка разби тишината на гробището и сепнат, Джерико я изпусна.
	Иззад групата се появи Джейкъб Кол с все още димяща пушка в ръка.
	— Нашите врагове ни мамят. Бог казва, че във времена на изпитания преди Страшния съд, враговете ни ще са повече от човешките грехове. И ще ни мамят — изрече проповеднически той. — Това е думата на Божия пратеник тук, на земята, на блажения пастор Алгуд. Амин.
	— Амин — повториха в хор другите.
	— Праведният е спазил своя завет. Ние ще чакаме Божията воля и решение. Кометата го потвърждава: „Когато светлината запали небето като опашка на дракон, Звярът ще се възроди“.
	— Ще се възроди! Алелуя — извикаха мъжете.
	— Идва второто пришествие. Благословени сме ние! Алелуя!
	— Алелуя! — повториха те.
	— Моля ви, чуйте ме.
	Уил вдигна ръка да ги спре.
	— Джон Хобс не е Звярът, предречен от баща му. Хобс няма никакво намерение да се върне в света на духовете. И само изпълнява ритуала на приношенията, за да може да управлява…
	Джейкъб Кол го зашлеви силно.
	— Звярът ще убие грешниците. Ще стовари чума и мор върху техния Содом и Гомор. Праведните ще са помазани.
	Той се разгърди и показа два жигосани на гърдите му знака. Ийви можеше само да гадае дали има и други по кожата му.
	— Ще ни разпознаят по знаците и ще бъдем пощадени. Огромната ни армия ще се вдигне и ще върне Звяра обратно в пламъците на ада, където избраният ще бъде възкресен и окръжен с ореол! Ще се въздигне той до небесните висини и ще седне той в синедриона заедно с пастор Алгуд, и ще стане страната божествена. Алелуя!
	— Алелуя! — повториха праведните.
	— Как ще го върнете обратно в пламъците на ада след като изпълни мисията си? Ами ако Звярът откаже да се покори? Мислили ли сте за това? Ами ако той завладее целия свят и после откаже да отстъпи властта си?
	— Наредено е. Пътят е обещан в Книгата на Братството. Такава е волята Божия. Съединеното от Бог не може да се разкъса!
	— Алелуя!
	Тези хора бяха лишени от всякакъв разум. Ийви усещаше омразата им. Убедеността им. С вуйчо й бяха в състояние да унищожат медальона и духа на Джон Хобс, но не можеха да убият онова, което щеше да продължи да живее след това. Светът бе мъка, изтезание.
	Момчето пошепна нещо на Джейкъб и той заби тесните си очи в Ийви.
	— Какво държиш там, дъще Евина?
	— Нищо.
	Тя продължаваше да крие ръката с медальона зад гърба си.
	— Блудницата лъже — заяви момчето и свали пушката от рамото си.
	— Не ти вярваме.
	Ийви погледна към Уил. Той й кимна, а тя извади бавно ръката иззад гърба си и им показа медальона.
	— Крадци. Идолопоклонници. Езичници. Грешници. Какво е наказанието за враговете Божии? — изрева Джейкъб Кол.
	— Да изгорят — извика един от праведните.
	Мъжете си запредаваха от ръка на ръка факла и когато стигна до него, високият я запали. Пламъкът хвърли страховити сенки върху облетите от бледата луна стволове на дърветата.
	— Не бихте го сторили — каза Уил, след като онези запалиха още една факла. — Това само ще докара полицията.
	Един от мъжете в края на кръга започна да се тресе и да говори безсмислици, а обърнатите му нагоре длани се сковаха. В ъгълчетата на устата му изби пяна.
	— Ще ги докарате тук, преди Звярът да възкръсне! Той ще се разгневи! — продължаваше отчаян Уил.
	Всички факли вече горяха. Двама мъже се приближиха с въжето. Джерико грабна лопатата, готов за бой.
	— Усмирете измамниците! — заповяда Джейкъб Кол.
	Мъжете пристъпиха към Джерико и той размаха отчаяно лопатата.
	— Дайте ни възможност да си тръгнем и ние никога повече няма да стъпим тук — обеща Уил.
	Мъжете обаче не отстъпваха. Джерико замахна отново, а момчето вдигна пушката и се приготви да стреля. Намираха се в капан. Безпомощни. Бяха изминали целия път дотук залудо. Тираничният свят щеше да победи точно както в деня, когато брат й бе разкъсан на парчета, а след него не остана нито какво да погребат, нито какво да оплакват. Все едно бяха мъртви.
	— Бог няма да позволи слабост на своя избраник — извика момчето и нещо у Ийви се пречупи.
	Страхът й се превърна в гняв. Изгледа зверски момчето, готово да изгори целия свят, само и само да докаже, че е право. И тя се изплю в лицето му и изкрещя:
	— Тогава това копеле наистина ще ме хареса.
	Хвърли с рязко движение фенера в гроба. Пламъците захапаха вълнения костюм на Джон Хобс и трупът му пламна.
	— Да бягаме! — извика тя и хукна напреко към гората.
	Това нейно действие и топлината от огъня парализираха за няколко секунди новите праведни от Бретрън. Те се опитваха трескаво да преценят кое е по-важно — да спасят тялото на своя любим старейшина или да се впуснат в преследване. Тези няколко секунди им дадоха преднина.
	— Насам! — извика Ийви и побягна надолу по хълма.
	Надяваше се посоката да е вярна. Беше станало още по-тъмно, в мрака всичко се сливаше в едно и беше невъзможно да определят къде точно се намират.
	— Уил! Джерико! — провикна се тя.
	— Тук сме! — извика в отговор Джерико и бялата му риза се мерна вдясно.
	Тичаха, без да се разделят. Ийви продължаваше да стиска медальона в ръка. Вятърът се усили и ги заблъска в лицата, а воят му отекваше като стотици гневни гласове. На хълма над тях се чу изстрел.
	— Къде… е… колата? — попита задъхано тя.
	— Насам!
	Джерико я повлече след себе си. Ийви зърна форда между дърветата и хукна към него, все едно бе спасителна лодка.
	Уил отвори вратата и се метна на кормилото. Пръстите му затърсиха ключа.
	— Защо не пали? — изръмжа той.
	— Моторът е изстинал. Трябва ни манивелата — намеси се Ийви.
	— Джерико… манивелата — изпъшка Уил.
	— Ще ти купя нова кола. Обещавам — закле се Ийви.
	Джерико изтича към предната част на колата, опря се с една ръка на капака, а с другата затърси манивелата. Последва още един изстрел.
	— Джерико! Ако манивелата ти се изплъзва, дръж пръстите си плътно до палеца — извика Ийви. — Не възнамеряваш да си счупиш ръката, нали?
	Той кимна. Завъртя манивелата, веднъж, втори път. Моторът изръмжа и отново млъкна. Между дърветата точно над тях примигнаха факли. Огньовете по билото на хълма поспряха за миг, сякаш несигурни дали да унищожат, или да осветят цялата гора. Джерико завъртя манивелата отново. Както Ийви предупреди, металният лост отлетя бясно в обратна посока и Джерико едва успя да отскочи, за да не се нарани. Моторът потръпна и оживя — та-такета, такета, такета.
	Разнесоха се викове. Вече набрали решимост, факлите заслизаха на зигзаг по хълма, оставяйки след себе си гневни димни опашки. Моторът се закашля, готов отново да умре.
	— Не! — изкрещя Ийви, като че ли това би помогнало.
	Уил надделя с мрачна решимост над амбриажа и този път моторът замърка обещаващо. Факлите бяха близо и докато Джерико заобиколи и отвори вратата до шофьора, Ийви видя отчетливо тълпата.
	Чу се изстрел. Джерико отскочи, олюля се и се удари с гръб о колата.
	— Джерико! — изпищя Ийви.
	Той изстена и рухна на колене.
	— Простреляха го, вуйчо!
	— Внимавай моторът да не загасне — заповяда й Уил.
	Той изтича при Джерико, а Ийви седна на кормилото. На моменти сърцето й биеше в такт с машината и тя реагираше с крясък, сякаш със сълзи и писъци щеше да изгони страха. Тълпата се раздвижи отново.
	Уил извлече Джерико на задната седалка, а Ийви натисна педала на газта, като внимаваше да не задави мотора.
	— Какво правиш? — попита Уил.
	— Карам!
	Колата се наклони напред, гумите изхвърлиха камъчета и листа и фордът затрещя надолу по калния път. Отекнаха изстрели, но Ийви бе твърде бърза за праведните. Когато излязоха на главния път, между тях и тълпата вече имаше няколко коли разстояние.
	Джерико стенеше, отпуснат на задната седалка. Ийви даде газ и взе завоя с шеметна скорост — гумите изпищяха. Уил погледна светлините долу в долината и възкликна:
	— Мили боже!
	— Баща ми продава автомобили — извика Ийви. — Мога да карам всичко, за което се сетиш!
	— Просто ни свали дотам цели!
	Тя режеше завоите, а веднъж кривна, за да се размине на косъм с кола в насрещната посока. Фордът застана на две колела, но пак легна на четири. Отзад Уил изпсува. Най-сетне пред тях се появиха светлините на селото.
	Излязоха на главната улица и Ийви извика:
	— Къде е болницата на това затънтено място?
	— Карай към мотела — разпореди се Уил.
	— Света Дево, той е прострелян! Има нужда от лекар!
	— Не можем да го закараме в болница.
	— Защо не! — обърна се тя.
	Лицето на Уил беше мрачно.
	— Ще ти обясня после. Засега ми се довери. Ще се погрижим сами за него. Гледай си пътя.
	Прииска й се да изкрещи. Да навика Уил — за случилото се, за Бретрън, за Джерико. Беше й писнало от тая пълна лудост.
	— Дано да си прав, вуйчо.
	Сви рязко, остави зад гърба им центъра на града и подкара към мотела.
	— Следи действията ми — каза й Уил, когато пристигнаха.
	Той облече Джерико, закопча палтото му и изчезна вътре.
	Върна се с двама мъже, които му помогнаха да го вдигне и да го внесе в приемната. Жената на съдържателя гледаше неодобрително със стиснати устни как тримата, мръсни и кални, внасят в мотела й един почти загубил съзнание млад човек.
	— Казах ви какво е наказанието за греха — изрече достатъчно високо вуйчо Уил, така че тя да го чуе.
	— Брат ми — Ийви се стараеше да изглежда разкаяна и загрижена, но все още трепереше от преживяното. — Баща ми прави всичко възможно да го вразуми.
	— Ах, тези днешни млади — изкудкудяка жената.
	Внесоха замаяния Джерико в стаята, сложиха го да легне и Уил даде на мъжете бакшиш за помощта. После Ийви затвори и заключи вратата, а вуйчо й изми калта от ръцете си и съблече палтото на Джерико. Тя не виждаше къде точно е раната. Нямаше кръв, макар покритата му с кал и трева риза да беше мокра.
	— Ийви, имам нужда от помощта ти. Отвори ми чантата и извади малката торбичка с цип.
	Тя намери торбичката и му я подаде. В нея имаше четири шишенца с гъста синя течност и странна спринцовка.
	— Какво е това?
	— Няма време да ти обяснявам. Бързо, преди тялото да се затвори. Сложи шишенце в кухината на спринцовката.
	Тя изпълни указанията му. Уил разкъса ризата на Джерико, а Ийви се опита да осмисли какво виждат очите й. За момент светът спря. Куршумът бе направил голяма дупка точно под сърцето на Джерико. А зад раната имаше някакви машинарии — сложна система от медни тръби и жици.
	— Ийви!
	Гласът на вуйчо й я върна към задачата. Той грабна спринцовката и почука с пръст, за да разкара мехурчетата в синята течност.
	— Няма време да го обезопасяваме. Най-напред ще се възбуди, тъй че бъди готова за това.
	— Не разбирам…
	Гледаше с ужас как Уил забива спринцовката в гърдите на Джерико.
	— Следващото!
	Тя пъхна второ шишенце в спринцовката и вуйчо й изпразни и нея.
	— Дай друго!
	— Не! Имаме нужда от лекар!
	— Казах дай!
	— По дяволите, вуйчо — измърмори тя и зареди трето шишенце.
	Уил успя да вкара течността точно преди Джерико да скочи като обезумял от леглото. Очите му бяха диви и той се оглеждаше наоколо, сякаш не знае кой е и кои са те. Лявата му ръка се люшна и разби на пода нощната лампа, а дясната се вкопчи в челюстта на Уил и той се свлече замаян.
	— Ийви! Забий му я! Веднага!
	Тя се метна към захвърлената спринцовка, заби я в крака на Джерико и избяга в ъгъла на стаята, а той продължи да се мята.
	— Джерико… — прошепна тя.
	Олюлявайки се, той тръгна към нея, спря за секунда-две, рухна на леглото и загуби съзнание.
	Все така свита в ъгъла, тя попита:
	— Той не е ли…?
	Уил опипа подутата си челюст, потръпна и на свой ред се отпусна изтощен на другото легло.
	— Сега вече ще му мине. Да го оставим да поспи.
	Стресна ги силно тропане по вратата. Уил покри Джерико с одеяло, а тя се спусна към вратата и я открехна съвсем леко. Жената на съдържателя се опита да надникне зад гърба й, но Ийви така и не отвори по-широко.
	— Какво, по дяволите, става тук вътре?
	— Брат ми падна и счупи една лампа — отвърна останала без дъх Ийви. — Баща ми, разбира се, ще плати за щетите.
	— Това е място за почтени хора, тук не идва всякаква измет — жената отново протегна шия в опит да погледне над главата й.
	— Ама, разбира се, дума да няма.
	Затвори вратата, седна на леглото на Уил и се загледа как той зашива ловко разкъсаната кожа на гърдите на Джерико. После се загледа в спящия Джерико. Сега той приличаше на ангел.
	— Каква беше онази течност?
	— Специален серум. Не мога да ти кажа повече.
	Умът й работеше като луд, а устата й се бореше да оформи думите:
	— Какво е Джерико?
	— Експеримент — отвърна Уил с решителността на разпускащ класа учител.
	Той отряза крайчеца на тънката жица, с която заши ранения, прибра инструментите, спринцовката и шишенцата в торбичката и попита:
	— Къде е медальонът?
	В суматохата Ийви бе забравила за него. Извади мръсната вещ от джоба на палтото си и я подаде на вуйчо си с думите:
	— Какво ще правим с това?
	— Щом се върнем в музея, ще направя защитен кръг. И с помощта на онова, което подразбра от липсващата последна страница, ще върнем духа му обратно в медальона и ще го унищожим.
	— Смяташ ли, че ще успеем?
	— Трябва да вярвам в това.
	— Искам да ми разкажеш за Джерико — изкомандва тя.
	Уил извади цигара и потупа джоба на гърдите си.
	— Сега къде пък изчезна запалката ми?
	— Винаги я губиш.
	Тя му подаде кутийка кибрит и настоя на своето:
	— И така, за Джерико!
	Уил запали цигарата, издиша дим и каза:
	— Мисля, че е редно да го чуеш от него. Това е негова история, не моя.
	И след кратка пауза додаде:
	— Справи се отлично тази вечер, Ийви!
	Подаде й ръка в очакване да стисне нейната, но тя не му обърна внимание. Дори да се беше разочаровал, той не го показа, а заяви:
	— С оглед на нашите посетители тази вечер намирам за уместно утре да тръгнем рано, преди зазоряване. Добре е да си починеш.
	Ийви поклати отрицателно глава.
	— Ще остана тук да наблюдавам Джерико.
	— Не е нужно. Всичко ще бъде наред.
	— Не, ще остана.
	— Няма нужда…
	— Вуйчо, все някой трябва да остане край него.
	Тонът й беше и гневен, и умоляващ и всички преживени ужаси се изляха в този неин отказ да се отдели от леглото на Джерико.
	— Добре тогава, тази нощ ще спя в твоята стая.
	След малко го чу през тънката стена как се движи в съседната стая — сигурно пушеше и крачеше. Тя намокри кърпа и изтри внимателно калта и серума от раната на Джерико. После се сви на другото легло и се вгледа как гърдите му се вдигат и спускат равномерно. Остана така загледана колкото успя, ала безсилна да се пребори с изтощението си, потъна в неспокоен сън.


>	Ридание

	По празните сергии и пустите алеи на Кони Айлънд се лееше проливен дъжд. Мери Уайт излезе от морфиновото опиянение с разтуптяно сърце и усещането, че светът се върти прекалено бързо около оста си. Повика дъщеря си, но се сети, че Еленор е в казиното.
	Болка полази нагоре по ръката на Мери. О, как й се искаше още морфин! Трябваше да ангажира с нещо съзнанието си, за да преживее часовете, докато неблагодарната й жалка дъщеря се прибере. Затвори очи и си спомни дните, когато беше велика жена.
	О, да, преди да се омъжи, беше царицата на бала с твърде много поклонници за момиче със скромен произход като нейния. Но именно Итън Уайт й хвана окото. Беше по-голям от нея, властен и придирчив и ни най-малко романтичен, но предприемаческият му нюх обещаваше добър живот. Всички вестници в Пукипси писаха за сватбата им. Той бе натрупал пари от спекулации с петрол. В някакъв кирлив тексаски град бе изригнало черно злато и парите потекоха към банковата сметка на Уайт.
	Появиха се черен хайвер, къща северно от града и ложа в операта, която Мери не харесваше особено, но ходеше редовно на представленията, та всички да видят кожите и бижутата на великата дама, мисис Итън Уайт.
	Разбра за момичето в Лубок. Щеше да е добре Итън да бе запазил връзката си в тайна, но любовницата му забременя и изведнъж той реши да бъде рицар. Искаше да напусне Мери, което щеше да е скандално. Нямаше да може да седи повече в пищната ложа в операта и да наблюдава отвисоко как всички онези хорица долу я зяпат и й завиждат за живота. Щяха да започнат да я съжаляват. А Мери Уайт не би понесла съжаление. Тя поде битка с Итън и дори го умоляваше, но той остана непреклонен — предпочете да отиде при адвокатите и да уреди нещата. Смяташе да я възнагради щедро, стига тя да си държи устата затворена и да не създава бъркотии.
	Мери нямаше намерение да се превръща в обект на клюки.
	Итън винаги изпиваше вечер по чаша шери за успокоение на нервите. Както винаги, Мери накара прислужницата да му донесе питието, в което тя изсипа арсеника, предназначен за мишките, щурмуващи килера на тавана. После в полумрака седна на люлеещия се стол в спалнята и зачете поезията на Джон Дън, а съпругът й се гърчеше и тресеше в леглото. Той протягаше ръце към нея, а тя обръщаше спокойно страниците. На двайсет и четири Мери стана много богата вдовица. Взе траурния си воал и всичко по-ценно и се премести в хотел „Плаза“ в Манхатън.
	Някакво скрибуцане изтръгна Мери от спомените й и тя застина заслушана, докато не разбра, че са само дъждът и вятърът вън.
	За пръв път срещна Джони през една бурна нощ. Беше шест месеца след като посети лекцията на великата теософка мадам Блавадска в „Купър Юниън“. Мери остана запленена от руската дама, от идеите й за непрестанно развиващото се човечество, за връзката между небесния и духовния свят. Срещна се насаме с тази велика жена и й предложи финансиране в замяна на езотерични познания.
	— Ще срещнете човек, който ще ви покаже врата към друг свят — увери я мадам Блавадска.
	Още на следващия ден — валеше из ведро, а тя бе без чадър — красив внушителен мъж с хипнотични сини очи й предложи да я качи в колата си. Казваше се Джон Хобс и споделяше интереса й към окултното. Изповяда й, че е потомък на свещено племе, наречено Бретрън — Братството, благословено от Бог, а той бил избран сред тях да изпълни святата им мисия на земята. Показа й чудеса, необясними за нея, и й разкри знания, за които не бе и подозирала, че са възможни. Обърна я във вярата си и й обеща сияен път, защото тя щеше да е неговата Жена слънце.
	Тъкмо това усещане за съдба, за собствена значимост свърза Мери и Джон. Те бяха над всички правила. Съществуваха на по-високо ниво и за по-висока цел. Преди приключенията й в света на духовете често я спохождаха съмнения дали постъпи правилно с мъжа си. Но с помощта на Джон проумя, че в деянието й има справедливост, че деянието й е било предопределено, защото ако не беше наказала подлостта на Итън и не бе наследила парите му, нямаше да е в състояние да помогне на мисията на Джон.
	Затова стореното бе добро и правилно — онази нощ тя наистина трябваше да убие съпруга си в леглото му.
	Дъска на пода в къщата изскърца, но отнесена в бляновете си, Мери почти не обърна внимание. Спомни си как Джон й показа старата книга с единайсетте приношения и й обясни какво е предопределен да стори, за какво е бил избран. Отначало тя сподели обзелите я резерви, дори страх. Той обаче я целуна нежно, после страстно, облада я, така както й харесваше, така както бе жадувала и тя беше изцяло негова. Той бе златен бог. А тя, Мери Уайт, бе святата му съпруга. Звярът ще се възроди. Светът ще пламне. От пепелта ще се роди ново общество. Те ще управляват като крал и кралица. Тя, малката Мери Уайт, дошла от нищото. Когато Джон разбра, че ще го арестуват — нищожна саможертва в сравнение с онази преди две хиляди години — тя изпълни поръченията му: подкупи пазачите и един шофьор и през нощта прекара тайно тялото му по павираните улици на Ню Йорк. Погреба го в планината зад останките на старото село и, както му обеща, спаси Ноулс Енд от разрушителните планове на нови собственици, като всеки месец плащаше данъка и таксите за къщата, макар да се наложи за целта да похарчи цялото си богатство и да живее в барака като тази. Той особено настояваше за това, но колкото и да го разпитваше, така и не получи отговор. Това бе единствената тайна, която не й сподели.
	Дъските на пода изстенаха високо.
	— Кой е? Кой е там?
	Придърпа завивките до брадичката си.
	— Аз съм стара жена! Какво искате?
	Скърцането се повтори, но не вятърът блъскаше по капаците на прозорците. Скърцането бе със сигурност вътре и със сигурност скърцаха дъските. О, защо позволи на Еленор да излезе тази вечер?
	Скърцането секна досами завесата. Кръвта отново заблъска в ушите й.
	— Кой… кой…? — изписка като кукумявка тя.
	Завесата се отвори много бавно и мракът се изпълни със златна светлина. Мери Уайт извика тихо от щастие.
	— Знаех, че ще дойдеш!
	Джон Хобс се приближи към долния край на кревата. Беше без риза и старицата се вторачи в изписаните с черен туш символи върху заревото на кожата му. Защо не се хвърляше да я прегърне? Толкова ли бе остаряла, че чак го отблъскваше? Но тялото, видът й бяха само обвивка; двамата бяха свързани чрез душите си. Скоро той щеше да я направи своя кралица, своята Жена слънце! Беше дошъл да я вземе, както й обеща.
	— Бях ти вярна, както дадох дума. Запазих старата къща.
	Той не продума. Чуваше се само потропването на дъжда и стоновете на вятъра. Светкавица раздра небето и освети половината му лице. Очите. Имаше нещо не наред в тези негови очи.
	— Джони, Джони, любов моя…
	Очите й плувнаха в сълзи.
	— Мина толкова много време. Нека те разгледам.
	Той отново не продума. Мери се ядоса. Нима не беше спазила своята част от уговорката през тези дълги години?
	— Погледнах и Звярът бе плът и когато заговори, езикът му бе огън, и небесата потрепериха от този звук.
	Мери Уайт нададе сподавен вик на радост. Неговият глас! След всичките тези години все така звучен. Все така прекрасен.
	— Да, да, любов моя… Говори ми, говори на своята покорна слуга…
	— Нужна си ми, за да напишеш бележка, Мери.
	— Да, любов моя, каквото кажеш.
	Изпод ръката му като по чудо се появи лист хартия. Също и писалка. Той й каза какво да напише. Каза й също да пъхне бележката в джоба си, където да я намерят.
	— Да я намерят ли? Не те разбирам, Джони…
	— Като чули риданието на вдовицата, всички стихнали и небесата се отворили от виковете й…
	Не, това не можеше да е вярно. Не и десетото приношение. Той имаше предвид единайсетото — Сватбата на Звяра и Жената, облечена в слънце. Тя беше неговата Жена слънце. Те щяха да се съединят. Тя щеше да стане безсмъртна като него. Те щяха…
	— И после бе извършено десетото приношение.
	— Джон. Джон!
	— Погледни новото ми тяло и се удиви.
	Цялата любов, която бе изпитвала преди, се превърна във вледеняващ страх. Той изникваше в пулсиращите отблясъци на светкавиците: Крило. Нокът на хищна птица. Крайчета на зъби, остри като бръсначи. И очите — горящите, бездънни очи, прозорците на душата. Но в тези две огнени локви нямаше душа. В тях видя разтворена като книга измамата в живота си, глупавата вяра, че тя, че изобщо някой може да избегне последиците на този свят; може да избяга от смъртта. Това бе измамата. Истинската змия в градината. И ще ядеш прах през всички дни на живота си…
	— Погледни ме.
	Мери Уайт погледна и се смая, че не може да откъсне очи от него; че не може да спре секването на дъха в гърлото си, когато писъкът й угасна в него преди да стигне до езика й.
	На брега вятърът правеше хълмчета от пясъка, разрушаваше ги и отново разпръсваше песъчинките. Работниците от панаира прибраха картите и заровете си. Излая куче и за награда получи парче хотдог. Жената с брадата въздъхна на прозореца си — любовникът й закъсняваше. Глобусът на земното кълбо се въртеше и потрепваше, задвижен от невидим пръст. По нощното небе премина тънка пелена от облаци; луната се гмурна зад тях и скри скръбното си лице.


>	Сержант Леонард

	Джерико се надигна, седна и изсвистя от болка. Избледнелият белег, преминаващ като змия надолу по широката му гръд бе вече покрит с меки косми. Сега имаше нова рана — зашита дупка над левия пекторален мускул — и той си спомни обсадата в гората, изстрела и куршума. Опита се да подреди парчетата от мозайката и проумя с нарастващ ужас, че Ийви сигурно вече е разбрала всичко. Самата тя беше тук — на съседното легло — и спеше направо с дрехите и обувките. Досети се, че е останала при него. Че е разбрала всичко и е решила да остане.
	Джерико легна отново, обърна се на една страна и се загледа как гърдите й се вдигат и спускат само на ръка разстояние от него. Не беше красива, докато спеше; устата й висеше отворена, а и хъркаше леко, което, независимо от всичко случило се, го накара да се засмее. Тя се мяташе и протягаше в съня си и той извърна поглед от нея. В прозореца се появиха първите лъчи на зората. Малкият часовник на нощното шкафче показваше пет и десет. Клепачите на Ийви потрепнаха и тя отвори очи. Джерико веднага прикри гърдите си със завивката.
	— Джерико? — повика го тя с все още сънен глас.
	— Какво се случи, Ийви?
	— Простреляха те. Вуйчо и аз те донесохме тук — обясни внимателно тя. — Какво е това в онези сини шишенца?
	— Колко ми сложихте.
	— Три.
	— И… нараних ли теб или Уил.
	— Не. Джерико, моля те.
	— Няма да разбереш — промълви тихо той.
	— Престани да ми го казваш.
	— Детски паралич. Никакво чудо. Премина като огън през мен, както и през сестра ми. Парализира краката ми, после ръцете и накрая белите дробове. Сложиха ме в метален ковчег и ми казаха, че ще остана в него до края на живота си… Затворен. Никога няма да дишам самостоятелно. Никога няма да вървя или да яздя кон. И никога няма да докосна някого.
	Погледът му се плъзна по извивката на тялото й.
	— Никога няма да правя нищо друго, освен да гледам в тавана и накрая да умра. Много войници се върнаха от войната без крака и ръце — половин хора. А онези имаха тайно нововъведение — програмата „Дедалус“, която да помогне на осакатените да оцелеят.
	— Какво нововъведение?
	Джерико си пое дълбоко дъх.
	— Комбиниране на човек и машина. Автоматизиран човешки хибрид. Увреденото във войната или от болест нещо се заменя със стомана, жици и зъбци. Щяхме да сме истинското чудо на индустриалния век. Зяпаш ме.
	Ийви извърна бързо поглед настрани.
	— Съ… съ… съжалявам. Толкова е странно! Просто не разбирам… Моля те.
	— Бяхме предмет на експеримента — продължи Джерико. — Не ни казваха нищо, освен че машинариите ще заменят увредените ни части и с времето ще се сраснат с човешката ни система. Това се постигаше с нов чудотворен серум — шишенцата със синята течност — и витаминозен тоник. Предполагаше се това да поддържа равновесието между двете ни същности. Щяхме да променим човечеството, обещаваха ни те.
	— Поразително. Но защо не пишат нищо по вестниците? Защо не е най-грандиозната история след онази за Мойсей и Десетте божи заповеди?
	— Защото то не сработи.
	— Но… Не разбирам.
	— Казах ти, че имаше и други.
	Джерико затъркаля с пръст празно шишенце в дланта си.
	— Телата им отхвърлиха формулата, или машинариите, или и двете. След няколко дена или хайде, след няколко седмици изпадаха в треска заради развиващата се в телата им инфекция — доказателство колко е силно човешкото у тях. Но онези, които умираха, бяха щастливци.
	— Щастливци ли? — попита недоверчиво Ийви.
	Лицето на Джерико стана мрачно.
	— Някои полудяваха. Виждаха несъществуващи неща, говореха си сами, изричаха пророчества. Или просто беснееха, докато санитарите не дойдеха с успокоителните и тогава бяха нужни огромен брой хора, за да ги удържат. Лекарите ги упояваха, докато решат какво да правят. Наблюдавах как тези нещастници се затварят в себе си — обвивки, изпратени в лудница да умрат.
	Джерико остави шишенцето на нощното шкафче. Стъклото все още синееше леко от течността.
	— На леглото до мен имаше един войник. Сержант Бари Леонард от Топека. Спомням си думите му, че ако искам да разбера как изглежда Топека, трябва да си представя ада с магазин за сушени плодове, подправки и консерви, в който и без това никога няма онова, което ти е нужно. Беше много забавен човек.
	Джерико се усмихна на някакъв свой си спомен и отново помръкна.
	— Беше се върнал от войната без крака и само с една ръка. В леглото лежеше нещо по-малко от половин човек. Хората го подминаваха и се страхуваха да го погледнат да не би нещастието му да ги зарази. За тях болката му беше по-ужасна от смърт.
	Ийви се подпря на една ръка. Джерико седна в кревата и се зави до шията, но тя успя да зърне гърдите му — меките златисти косми, красивите мускули, дългия стар белег и новия, който остави вуйчо й. Искаше да го докосне, да го целуне по гърдите.
	— Взеха и двама ни за програмата „Дедалус“, защото сме били подходящи кандидати. Закараха ни заедно на колички. Точно преди да изпадна под наркоза видях как сержант Леонард ми се усмихва и каза нещо, което все повтаряше: „Внимавай и се пази, момче.“ — усмихна се тъжно Джерико. — Още помня усещането за пръв път от месеци да си размърдаш пръстите на краката. Да разбереш, че палецът е нещо невероятно. Първия път, когато излязох навън и подложих лице на слънцето…
	Тръсна глава.
	— Исках да се пресегна, да сграбча това слънце, да го задържа в ръцете си все едно е топка, каквато получаваш като дете за рождения си ден, и никога да не го пусна. След седмица тичах. Тичах километри, без да се уморя. Сержант Леонард тичаше до мен и ме подканваше да не изоставам. А на финала ме потупваше по главата като брат. Заявяваше, че сме нов вид, бъдещето. Начинът, по който го казваше, възхитата и надеждата…
	Джерико отпъди спомена и продължи:
	— Сядахме на пейка в двора, гледахме как слънцето залязва зад хълмовете и се възхищавахме на постоянството му.
	Ийви изпита желание да каже нещо, но не й идваше наум нищо, което да не прозвучи фалшиво. Освен това Джерико й говореше, разказът му я интересуваше и тя не искаше да съсипе мига.
	Той замълча, отпи от чашата й с вода и продължи:
	— Започна с ръката му. Един ден не можа да я свие в юмрук. Помня отчетливо този миг. Обърна се към мен и каза: „Проклетата ми ръка сякаш е пияна. Ей, момче, да не би да си ми я откачил, докато спя, за да си послужиш с нея, защото е по-бърза?“ Подхвърли го на шега, но усещах колко е уплашен. Въпреки това не уведоми лекарите, а продължи да ги уверява, че се чувства отлично.
	Джерико мачкаше завивката между пръстите си, после я поглаждаше с длан.
	— На моменти ставаше много мрачен. Възбуден. Веднъж метна чиния с картофи към стената и направи там дупка. Погледът му витаеше. Помоли ме да потичам с него, но в резултат едва не умрях от умора. Той не можеше или не искаше да спре. Оставих го да продължи сам, защото не бях в състояние да поддържам неговото темпо. По-късно го видях да стои в двора под дъжда. Просто стоеше там и прогизваше. Изтичах да му кажа да се прибира и тогава той промълви: „Сякаш в себе си имам твърде много. То ме тласка ли тласка напред, но няма къде да отида.“ Склоних го да се прибере и да си легне. Чувах го да шепне в тъмното: „Моля те… моля те… моля те.“ Така или иначе една нощ леко превъртя. Съблече се чисто гол и хукна из болницата като маймуна — люлееше се на тръбите, трошеше прозорците по пътя си и крещеше: „Аз съм бъдещето!“ Четирима санитари едва се справиха да го хванат и завържат в леглото. Лекарят дойде и обясни, че процесът се дестабилизирал и за негово добро трябва да го прекратят.
	Джерико зарови за миг лице в дланите си, но после продължи:
	— Започна да крещи след тях, да вика, ли вика: „Не можете да направите това. Аз съм човек! Погледнете ме — аз съм човек!“ Биха му нещо за успокоение, но той продължи да крещи, че е човек; че има права; че те са длъжни да му дадат шанс. После лекарството започна да действа и той не можеше да се бори повече. А когато го подкараха с количката, плачеше, молеше, умоляваше и тях, и Бог.
	Джерико тръсна глава, като че ли да отпъди спомен.
	— Чух, че са върнали всичко обратно. Дори нещо по-лошо — наложи се да му отрежат и оцелялата ръка, защото процесът се бе разпространил по цялото му тяло.
	Замълча и притихна. Вън някой се опитваше да запали изстиналия мотор на колата си, но тя се съпротивляваше упорито.
	— Обеси се с колана си в банята.
	— Господи! — промълви Ийви. — Колко ужасно.
	Джерико кимна механично.
	— Не можаха да проумеят как е успял да го направи без ръце и крака.
	Моторът вън най-сетне запали и те се заслушаха в доволното му мъркане, докато в крайна сметка колата потегли и настъпи тишина. Гласът на Джерико омекна и постепенно премина в шепот.
	— Беше късно; спях. Събуди ме плачът му. Отделението бе тъмно и само от стаята на сестрите се процеждаше лъч светлина. „Момче“, започна той, а гласът му… гласът му бе като призрак. Сякаш част от него бе умряла и той се бе върнал за другата. „Момче, това е по-лошо от Топека.“ Разказа ми как през войната веднъж се натъкнал в храсталака на агонизиращ германски войник с разпран корем и изтичащи навън черва. Войникът погледнал нагоре към сержант Леонард и макар двамата да не говорели един и същ език, се разбрали с поглед. Германецът лежал на земята; американецът стоял над него. И пратил куршум в главата на войника. Не го направил от гняв към врага, а като събрат, като войник, който помага на друг войник. „Войник помага на друг войник.“ Точно така се изрази!
	Джерико отново замълча за малко.
	— Обясни ми какво иска от мен. Обясни ми и какво не иска от мен. Каза ми, че ако го направя, той ще се погрижи Бог да ми прости, ако ме тревожи. Войник помага на друг войник.
	Джерико замълча. Ийви не смееше да помръдне от страх да не се пръсне.
	— Намерих колана му в гардероба, после го качих на количката. В коридора към банята беше тихо. Помня колко чист беше пода — като огледало. Наложи се да пробия дупка в кожата, за да стегна колана около врата му. Той тежеше, макар да нямаше ръце и крака. Но аз бях силен. Миг преди това той ме погледна и до самата си смърт няма да забравя лицето му — сякаш току-що е отгатнал голяма тайна, но е твърде късно да направи каквото и да било. „Животът, момче, е пълна глупост. Не им се давай без бой.“, каза.
	Настъпи тишина. Някъде надалеч лаеше куче. Порив на вятъра блъсна прозореца в желанието си да нахлуе в стаята.
	— После върнах количката и я оставих на мястото й. Мушнах се под завивките и до сутринта, докато не го намериха, се преструвах, че спя. А после наистина заспах. И спах цели дванайсет часа.
	Гърлото й беше пресъхнало, но тя не искаше да протяга ръка към чашата с вода. Преглътна, за да укроти болката, като се опитваше да не издава нито звук. След малко Джерико продължи:
	— Не знам дали историята с немския войник бе истинска или той си я измисли, за да ме накара да му помогна. Няма значение. Нито пък божията прошка. След смъртта на сержант Леонард те прекратиха програмата „Дедалус“. Носеше прекалено голям риск. Лекарите и учените искаха да „прекратят“ и мен. Страхуваха се какво би се случило. Отново щяха да ме върнат да гния в железния ковчег, ако не се бе намесил вуйчо ти. Той заяви, че ме прибира в дома си, за да умра достойно. Взе и набор със серум. Колкото до тях, Джерико Джоунс е мъртъв от десет години. Ако Уил не ме беше прибрал, сега щях да съм там и да зяпам в тавана, без да има войник, който да ми помогне.
	— Но ти си излекуван. Може би ти си ключът към поразителен прогрес.
	— Излекуван ли? — подсмихна се той. — Живея всеки ден със съзнанието, че нещо може да се обърка и да се върна в железния ковчег. Аз съм единствен по рода си. Получовек, полумашина. Изрод.
	— Не си изрод.
	— Дори не знам какво съм — изгледа я той. — И ти си различна.
	— Така изглежда.
	— Двама от един и същ вид.
	Джерико се протегна, взе ръцете й, обърна дланите й нагоре и погали с палци кожата над китките. Мекотата на кожата й бе удивителна. Джерико не знаеше дали би функционирал като обикновен мъж. Но със сигурност знаеше, че изпитва същите чувства. Желаеше Ийви. Желаеше я отчаяно. С ръце върху нейните той си представи какво би било да я целуне, да се люби с нея. Беше малко разглезена и често себична: момиче, което си пада по забавленията, но удивително сърдечна. Тя летеше през глава към живота, а той, Джерико, се дърпаше уплашен. Ийви го караше да се чувства жив и той не можеше да се насити на това.
	Силно тропане по вратата я накара да подскочи. Стресна се да не би съдържателката да е дошла да ги изхвърли, но беше Уил с шапка и джобния си часовник в ръка. Вън небето сивееше предутринно.
	— А, чудесно! Вече сте станали. Почти се разсъмна. Време е да тръгваме, преди онези от Бретрън да дойдат да ни търсят.


>	Соломоновата комета

	Калната кола на Уил мина през Южен Бронкс към Горен Манхатън и градът изникна в мъгла от облаци и дим като мираж от мръсотия и стомана. Ийви бе изтощена от изпитанието в Бретрън, от нощта край леглото на Джерико и от сърцераздирателното му признание. Чувстваше се неспокойна и от възникналите в душата й чувства към него.
	Нескончаемата верига от сгради на Манхатън летеше покрай прозорците на автомобила и тя си помисли, че там, в Бретрън, наистина стигнаха съвсем близко и удържаха победа, защото се сдобиха с медальона. Тази вечер щяха да извършат ритуала и завинаги да пропъдят Джон Хобс от този свят. А после тя щеше да накара Уил да й обясни всичко. Да й каже какво всъщност е тя и как да се справя с дарбата си. Но това по-късно. Тя сложи ръка върху своя талисман и заспа.
	Ийви прекара деня в мъгла от нерви. Никога досега не бяха преживявали такова нещо, защото заради Соломоновата комета посетителите в музея бяха двойно повече. Целият град бе под пара. Кметът Уолкър помоли нюйоркчани точно преди полунощ да намалят светлините в домовете си, за да се види ясно кометата — явление, което се случва веднъж в живота на човек. Много хора вече бяха изнесли столове, възглавници и дори дюшеци по покривите на къщите си или на малките си балкони. Магазините продадоха всичките си шапки и свирки. Нощните клубове рекламираха специални среднощни томболи и предлагаха питиета „Соломонова сензация“ и „Падаща звезда“. Организираха дори конкурс за красота с обещанието да бъде избрана „Мис комета“. Сякаш някой организираше парти и бе поканил цял Манхатън. Но Ийви не беше в празнично настроение, защото, не направеха ли всичко както трябва, щеше да е краят. Джон Хобс щеше да остане тук, а с него да настъпи ад.
	Най-после и последният посетител напусна музея, Ийви затвори вратите и Сам, Джерико и тя се събраха в библиотеката. Беше седем часът. Кометата щеше да премине през небето на Ню Йорк минута преди полунощ. Все още измъчен от преживяното предишната нощ, Джерико седеше отпуснат на канапето.
	— Как се чувстваш? — попита го малко свенливо Ийви. — Да ти донеса ли нещо?
	Сам ги наблюдаваше отстрани. Освен че бяха намерили медальона и бяха избягали от новите праведни, в Бретрън се беше случило още нещо и то не му харесваше.
	— Направо съм кълбо от нерви — призна Ийви и пусна радиото.
	Оркестърът на Пол Уайтмън участваше в часа за джаз, посветен на „Стария цар Соломон“. Веселите мелодии звучаха съвсем не на място предвид задачата им тази нощ.
	— Едно нещо не разбирам — обади се Сам. — Как така все още не е извършил десетото приношение? Очаквате да извърши последните две заедно нощес, така ли?
	Ийви започна да си гризе нокътя. Наистина беше странно.
	— Не знам. Знам само, че ако изгорим медальона и повторим магическата формула, завинаги ще се избавим от Джон Хобс.
	Уил влетя забързан.
	— Набавих всичко необходимо.
	Подаде на Ийви парче тебешир, а на Сам кутия със сол.
	— Ийви, очертай голям кръг на пода и нарисувай в него пентаграма. А ти, Сам, посипи със солта цялото помещение по краищата.
	На външната врата се потропа силно и настойчиво.
	— Сега пък какво? — изсумтя Ийви. — вие стойте тук, а аз ще им кажа, че музеят вече е затворен.
	Смая се, като видя на вратата детектив Малой. Днес не изглеждаше зареден с мрачния си хумор. Изражението му наистина можеше да се нарече мрачно. Сърцето на Ийви отиде в петите.
	Придружен от няколко полицаи, той тръгна направо към библиотеката. Уил пребледня, като ги видя.
	— Станало е още едно убийство — каза Малой. — в Тунела на любовта на Кони Айлънд е намерена Мери Уайт Блоджет. Същите символи като по другите. Езикът й е отрязан.
	— При вида на Звяра вдовицата зарида, докато езикът й не замръзна… — промълви тихо Ийви.
	— Риданията на вдовицата. Десетото приношение — обади се Сам.
	Уил пребледня; изглеждаше разстроен.
	— Дъщерята на мисис Блоджет каза, че преди два дена сте я посетили и сте й задавали всевъзможни въпроси относно Джон Хобс — продължи Малой.
	— Истина е — потвърди Уил.
	— И не ти ли хрумна да го споделиш с мен, Фиц?
	Детективът прозвуча обидено и сърдито.
	— Не помислих… Не беше уместно. Имах предчувствие.
	— Плащат ми да вървя по следите на предчувствия. Освен това ти казах да стоиш настрана от случая, нали? А и какво ще ми отговориш, ако те попитам дали катарамата от другата обувка на Рута Бадовски е в музея ти?
	— Ще отговоря, че е абсурдно.
	Лицето на Малой беше мрачно и съсипано, сякаш току-що е разбрал за неизбежната кончина на близък приятел.
	— Питам те като приятел, Уил.
	— Казах, че е абсурдно.
	Малой кимна бавно.
	— Надявам се да си прав. Имаш ли нещо против да поогледаме наоколо, професоре?
	Полицаите вече претърсваха музея: изпразваха чекмеджета, отваряха шкафове.
	Един насмалко да бутне фигурка и Уил извика:
	— Моля да бъдете по-внимателни с тези неща. Това са безценни артефакти.
	Друг полицай отвори чекмеджето на бюрото му. И най-напред видя катарамата на Рута Бадовски.
	— Ето я. Точно както пише в бележката.
	— Как е…
	Уил не помръдваше като вкопан в земята.
	— Почакайте за момент, каква бележка? За какво говорите?
	— Би ли ми обяснил как доказателство от жертва на убийство е попаднало в музея ти? — попита, без да мигне Малой.
	— Не знам — отвърна тихо Уил. — Кълна се, не знам, Терънс.
	— Както, предполагам, и не знаеш защо запалката ти е на мястото на убийство.
	Детектив Малой вдигна загубилата се запалка.
	Уил бръкна инстинктивно в празния джоб на ризата си.
	— Аз… аз… неотдавна я запилях някъде и…
	— Намерена е в дома на Мери Уайт Блоджет.
	— Аз взех катарамата от обувката — изтърси Сам. — Намерих я на пристанището и си помислих, че мога да взема някоя пара за нея. Има будали, които купуват такива неща.
	— Не, Сам, недей — предупреди го Ийви.
	Той й се усмихна едва доловимо.
	— Спокойно, кукло. Сега сме квит за двайсетте долара.
	— Чуден малък екип си събрал, Уил — отбеляза Малой.
	Той огледа цялото помещение: кръг с пентаграма на пода, посипана на места сол, медальон и попита:
	— Какво точно става тук, Уил?
	— Ако ти кажа, ще ме помислиш за луд.
	— Ако не ми кажеш тук, ще ми го кажеш в участъка — изрева Малой. — Едва ли си даваш сметка в какви неприятности си се забъркал, Фиц!
	— Моля ви, детектив Малой, кажете каква бележка сте намерили — настоя Ийви.
	— Написала я е мисис Блоджет точно преди да умре и я сложила в джоба на халата си. Дъщеря й потвърди, че почеркът е нейният. Посочва Уил като убиеца.
	— Какво? — извика Уил и залитна.
	— Това са пълни глупости — извика Сам.
	— Пише, че тук ще намерим доказателство. Задавал си й въпроси за убийствата и си го направил, за да разпалиш интерес към музея.
	Мускулестите рамене на Малой се отпуснаха. За няколкото минути, през които държа счупената катарама на Рута Бадовски, той сякаш остаря с десет години.
	— Мистър Фицджералд, ще се наложи да ме последвате в управлението и да отговорите там на някои въпроси. Момчета, вземаме с нас и малкия крадец.
	— О, той е умен. Много, много умен — прошепна по-скоро на себе си Уил. — Не схващате ли? Разбрал е, че сме близо. Знаел е! Накарал я е да напише бележката. Заложи капан и ние се хванахме.
	— О, вуйчо! Какво ще правим? — попита Ийви.
	— За какво говорите? — поинтересува се Малой.
	— Терънс, ще ти прозвучи крайно налудничаво, но те уверявам, че не съм си загубил ума. Пентаграмният убиец не е подражател и определено не съм аз. Той е Джон Хобс.
	Лицето на Малой остана каменно.
	— Джон Хобс, който е умрял преди петдесет години ли? Казваш ми, че тези убийства ги е извършил покойник?
	— Да, с помощта на някакво магьосничество духът му се появява в това измерение. Знам, че звучи напълно налудничаво…
	— Но е истина! — намеси се Ийви. — Затова се наложи да отидем до Бретрън, да намерим тайния му гроб и да изкопаем тялото, за да унищожим медальона — така ще освободим духа му от този свят. И не го ли направим до полунощ, когато ще се появи кометата, всички сме загубени.
	Ийви си даде сметка колко смешно звучат думите й. Другите полицаи се заподсмихваха. Само Малой изглеждаше наистина вбесен.
	— Знаеш ли, Фиц, никога не съм допускал, че е възможно да вярваш в локумите, които продаваш тук, в музея си. Както и никога не съм си представял, че си убиец.
	Той се обърна към полицаите и заповяда:
	— Арестувайте го.
	Наобиколиха Уил и Сам и ги изведоха от музея.
	— Убийство. Грабеж на гроб. Унищожаване на собственост. Кражба. И развращаване на младежи… — заключи Малой, но не и преди Ийви да долови умората и отвращението в гласа му.
	Ийви хукна след тях, а токчетата й затракаха по мраморния под.
	— Моля ви, детектив Малой, не можете да го отведете! Нощес трябва да спрем Джон Хобс. Той ще нанесе удар по време на Соломоновата комета и ще стане Звяра. Това е последният ни шанс!
	— Миличка, нямам представа какво ти е говорил, но не съществуват духове убийци. Просто няма духове, точка. Никакъв зъл дух не възражда някакъв си Звяр, решен да донесе края на света. Това е приказка. Нищо повече. Съжалявам.
	Месестото лице на Малой изразяваше съчувствие и симпатия.
	— Терънс, моля те, чуй ме — трябва да го спрем преди тази нощ да е извършил последното си приношение — каза умолително Уил, докато полицаите го качваха в камионетката.
	— Ако нощес онзи нанесе удар, вие спасявате кожата, професоре — изръмжа един от полицаите, преди да затръшне вратата на камионетката.
	Джерико и Ийви се върнаха в библиотеката и Ийви закрачи нервно из помещението.
	— Как ще го спрем? Мисли, Ийви, мисли.
	— Те отнесоха със себе си медальона.
	— Трябва да има друг начин.
	Тя отвори Книгата на Братята и прегледа внимателно всяка страница. Стигна до последната — единайсетото приношение, и се загледа в нея. Звярът стоеше над проснато тяло на жена и двамата се държаха за ръце. Имаше малък олтар, а в небето над тях гореше огънят на кометата.
	— Защо би накарал Мери Уайт да запази къщата? — унесе се в размисли Ийви.
	— Имал е нужда от място, за да се върне вкъщи — отвърна Джерико — Имал е нужда от сигурен пристан.
	— Но той е оставял телата на съвсем общодостъпни места и в този смисъл би могъл да отиде навсякъде. Защо там? Каква нужда има от къщата?
	Ийви отново закрачи из библиотеката.
	— Започваш да ми напомняш на вуйчо си — подхвърли Джерико. — И ме караш да се чувствам малко объркан.
	— Извинявай.
	Тя седна до отрупаната със застрашителни купчини книги дълга маса и се замисли. После взе дневника на Ида Ноулс.
	— Може да се предполага, че последно е писала точно преди да слезе в мазето. Какво е имало там?
	— Полицията не е открила нищо освен кости.
	— Помажете плътта си и подгответе стените на къщите си… — промълви Ийви.
	Върна се мислено в деня, когато двете с Мейбъл отидоха в Ноулс Енд. Тогава видя отвън огромен комин, но вътре не откри камина, която да му съответства. А по-късно, там, в мазето усети нещо особено.
	Ийви изведнъж скочи и започна трескаво да събира кибрит, фенерчета.
	— Какво правиш?
	— Мисля, че има тайна стая, само негово си място, където пази онова — каквото и да е то — което го държи жив.
	Погледна часовника. Беше десет и половина.
	— Трябва да побързаме, ако искаме да го направим навреме.
	Джерико стана и потрепера от болката в раната.
	— Къде отиваме?
	— Няма да чакаме Джон Хобс да вземе последната си жертва. Ще се бием с него. Отиваме в Ноулс Енд.


>	Търбухът на звяра

	Как спираш призрак? Как прекъсваш нишка на злото, след като тя се е втъкала в света? Тези въпроси измъчваха съзнанието на Ийви, докато тя и Джерико си пробиваха път с колата през тълпи, ликуващи в очакване на Соломоновата комета. Отправили се към следващо парти, докарани девойки импровизираха канкан. Пред колата се появи мъж на кокили и блокира движението. През отворения прозорец пиян човек в костюм на палячо наду книжен рог право в ухото на Ийви. Беше толкова неочаквано, че тя направо си изкара акъла.
	— Хванах те! — изкиска се той и изчезна в тълпата.
	Тя дълго и яростно натиска клаксона, докато мъжът на кокилите най-после се отмести бавно настрани. Пътят се отвори, но Ийви пак натисна клаксона като предупреждение за всички на улицата.
	По на север тълпите оредяха. Сенките на грамадната метална клетка на електричката над тях падаха върху капака на стария форд: светла, тъмна, светла, тъмна. Не след дълго караха покрай безлюдния бряг на Хъдсън, а фаровете им бяха единствената светлина наоколо. Добраха се до старата къща на Ноулс. Тя гледаше надолу към улицата като забравено божество, а луната зад нея бе пълна и бяла.
	Ийви се промъкна отзад към входа за прислугата, откъдето влезе предишния път. Вратата се отвори с шумно скърцане. Първия път дойде посред бял ден — светло и слънчево, а сега беше много тъмно и всичко изглеждаше застрашително. Запали фенерчето си. Бледият лъч се плъзна по кутия за лед, по кухненски шкаф, по домакинска престилка. На една полица попадна и на прегърбен плъх. Плъхът навири острата си муцунка срещу светлината, а после изчезна в спасителната тъмнина.
	— Насам — каза Ийви.
	Поведе Джерико към килера за провизии, като се опитваше да не мисли как Джон Хобс се спотайва в някой от високите шкафове, готов да изскочи, щом тя мине покрай него, и забърза по коридора, свързващ кухнята с останалата част на къщата.
	— Внимателно — прошепна тя. — Навсякъде са заложени капани.
	Имаше толкова много врати и тя се поколеба коя ли води към мазето. За нищо на света не искаше да стигне долу както предишния път.
	— Какво би могло да го държи жив? Какъв е пътят му към този свят? — попита Джерико.
	— Не знам, но би трябвало да е скрито някъде в тази къща. Ще разруша, ако трябва, всички стени, за да го намеря. Колко е часът?
	Джерико остави на пода кутиите с керосин и насочи часовника си към лъча светлина от фенерчето на Ийви.
	— Единайсет и двайсет.
	— Нямаме много време.
	Къщата й се струваше различна. Опита се да разбере какво точно се е променило. Жива. Будна. Готова. Тези думи й дойдоха наум — сякаш къщата бе жив организъм, грамадна утроба на ръба на ужасно раждане. Лъчът на фенерчето се плъзна по покритите с плесен тапети. По стените имаше капчици влага. А по гърба на Ийви течаха струйки пот. Хладината от предишния път сега бе заменена с почти задушлива топлина. Отвори врата — оказа се тясно килерче. Вътре беше влажно. После отвориха още врати — към спалня, към кабинет, към тоалетна с мивка.
	— Защо не можем да я намерим? — чудеше се Ийви. — Не разбирам защо не мога да намеря входа. Беше тук преди. Сякаш… Сякаш къщата го крие от нас — понечи да изрече тя. — Да продължим да търсим. Сигурно не съм запомнила добре. Вдясно има всекидневна.
	Стигнаха до нея, но плъзгащите се врати бяха затворени.
	— Предишния път бяха отворени.
	С голямо усилие успяха да ги отворят и лъчът от фенерчето на Джерико се плъзна бавно по стаята. Но и в нея имаше промяна — покривалата бяха вдигнати от мебелите.
	— Не беше същото — прошепна Ийви.
	— Сякаш ни очаква — промълви Джерико.
	— Защо го каза?
	Той не отвърна, но и двамата го усещаха — къщата! Къщата ги очакваше.
	Ийви освети стените. Сякаш се издуха леко навън. Като дишащи дробове, помисли си тя, а после пропъди мисълта от главата си. В мрака не се виждаше почти нищо. Лъчът светлина се плъзна към счупеното огледало и отражението я заслепи. Ийви примигна. Беше готова да се закълне, че за миг на ретината й се запечатаха мрачни призрачни лица. Задъхана, тя насочи светлината към пространството зад себе си, но там нямаше никого. Къщата изпъшка и изскърца.
	— Не ми харесва това — каза Джерико.
	— Имаме ли избор? Не го ли спрем тази нощ, той ще се развихри напълно. А после ще бъдем безсилни да направим каквото и да било.
	— Но медальонът вече не е у нас. Как ще… — той понижи глас, сякаш къщата ги слушаше. — Как ще заловим духа му?
	— Ще измислим нещо друго — прошепна в отговор Ийви. — Или, ако се наложи, ще изгорим до основи къщата.
	Джерико размърда ръката си нагоре-надолу.
	— Виждаш ли онази светлина?
	Той проследи тънкия лъч до изрязана в камината розетка.
	— Отзад има нещо.
	— Джерико, недей! — извика внезапно Ийви.
	В лицето му блъвна облак прах. Той се задави, изкашля се и размаха ръце, за да го разсее. Прахът миришеше отвратително сладникаво на умиращи цветя.
	— Добре ли си?
	— Да, всичко е наред — отвърна той, но гласът му потрепери.
	В камината пламна огън и двамата подскочиха смаяни.
	— Той знае, че сме тук — прошепна Ийви.
	— Как би могъл да го знае?
	— Мисля… мисля, че къщата му казва. Трябва да побързаме. Колко е часът?
	Джерико отново погледна часовника си.
	— Единайсет и двайсет.
	— Същото каза и последния път.
	Той пак изложи часовника си под лъча на фенерчето й. Голямата стрелка не се движеше.
	— Не работи. А си беше наред, преди да…
	_… влезем в къщата. Не беше нужно да го казва._
	— Това не ми харесва — промълви Джерико и изтри капките пот от челото си.
	Очите му бяха леко изцъклени.
	— Дали онова, което държи духа му жив, е скрито някъде в къщата?
	Ийви кимна утвърдително.
	— Нека тогава не губим време и да подпалим къщата. Да я запалим и да бягаме.
	Къщата изстена под порива на вятъра. Уил бе съвсем ясен, че те трябва да изпратят духа на Джон Хобс според неговите условия. Да го заклещят в медальона и да го изгорят. Само че полицията конфискува медальона, а Уил попадна в ареста. Сега всичко бе в ръцете на Нйви и Джерико.
	— Да я запалим и да бягаме — съгласи се тя.
	Грабна кутия с керосин. Но къщата беше наистина огромна.
	— Трябва да я унищожим напълно. Аз ще се заема с втория етаж, а ти полей тук, долу.
	— Няма да ти позволя да се отделиш от погледа ми — заяви твърдо той.
	— Бъди разумен, моля ти се.
	— Не, ще се движим заедно.
	— Тогава да се залавяме за работа.
	Минаваха от стая в стая и поливаха с керосин всичко запалително. Ийви се промъкна в мансардата, някогашното царство на Ида Ноулс. През пролуките на дъските, с които бе закован прозореца, се виждаше в далечината градът. Хората бяха наизлезли и се веселяха, танцуваха и празнуваха завръщането на кометата, без да имат ни най-малка представа какво означава тя. От долния етаж се разнесе едва чуто музика. Звучеше като гласове, изпълняващи химн. Ийви направи знак на Джерико да спре да разплисква керосин и замръзна неподвижна. Музиката не се чуваше повече.
	— Да побързаме — подкани го тя.
	На слизане по стълбата едно стъпало поддаде и Джерико едва не пропадна през него. Ийви трябваше да го дръпне силно, за да успее той да се задържи на крака. Върнаха се в балната зала и Ийви ахна от изненада. Столовете бяха подредени в кръг точно както в Бретрън.
	— Джерико — прошепна тя и заотстъпва назад към вратата.
	— Джон Немирни, Джон Немирни,/вечно със престилка, ножа остър вирнал… — запя Джерико и се разсмя.
	— Не е смешно — сряза го Ийви.
	На лицето му се изписа странна усмивка.
	— Чуваш ли музиката?
	Тя наостри уши, но този път не чу нищо друго, освен стоновете и скрибуцането на старата къща.
	— Не.
	— Като парти е! — засмя се весело Джерико. — Да танцуваме. Ти танцуваш, нали, Ийви?
	Той я грабна и я завъртя толкова бързо, че на нея й се зави свят.
	— Джерико, какво ти става? — попита тя и изведнъж проумя — облакът прах от розетката.
	Растенията, от които Братството правеше сладкото си вино и дима. Джерико беше упоен.
	— Винаги съм искал да танцувам с теб — измърмори той и завря глава във врата й. — Знаеш, че те наблюдавах. Точно когато си мислеше, че никой не те гледа.
	Устните му докоснаха ухото й. Дъхът му беше топъл и кожата й пламна.
	— Нощем си мисля за теб. Толкова много нощи…
	Трябва да го изведе от къщата, ето това трябва да направи. Беше подценила това място. То бе съучастник и страшно като самия Джон Хобс. Затова къщата щеше да направи всичко възможно да го защити.
	— Ще танцуваме — дръпна се от Джерико тя, — но не тук.
	— О, да, тук.
	Отново я притегли и я притисна до себе си. Стените със сигурност въздъхнаха и отнякъде долетя зловещо кикотене.
	— Знам по-добро място.
	Тя го повлече към кухнята. Трябваше да го изведе навън на свеж въздух, а после да хвърли запалена клечка кибрит в къщата и двамата с Джерико да избягат колкото се може по-надалеч.
	— Къде ме водиш? — попита замаян той.
	— Почти стигнахме — макар да се опитваше да звучи рязко, гласът й потрепера.
	Разгадала сякаш плана й, вратата се затръшна.
	— Не!
	Ийви задърпа дръжката, завъртя я яростно насам-натам, но тя не помръдна дори когато се хвърли неколкократно върху вратата. Намираха се в капан. Къщата нямаше да им позволи да излязат.
	Джерико протегна ръка и изрече дрезгаво:
	— Танцувай с мен.
	— Трябва да се махаме. Не разбираш ли?
	— Разбирам само, че те желая.
	Навсякъде миришеше на керосин. Не беше нужно кой знае какво, за да се превърне всичко в огнено кълбо и то заедно с тях двамата. Е, чудесно. Щом не можеше да се измъкнат по този начин, щеше да опита друг — да свали дъските от прозореца, да метне стол към ключалката или да направи нещо друго, само и само да избягат оттук.
	Ийви грабна протегнатата ръка на Джерико и го повлече след себе си. Той се кискаше, а звукът пъплеше нагоре по гръбнака й и я изпълваше с желание да зареже всичко — включително и него, и да избяга. Добра се до входната врата, когато чу шум отвън. Дали някой не вървеше по улицата? Дали ако извика, ще я чуят? Тя се устреми към страничните прозорци, готова, ако е нужно, да откърти дъските с голи ръце.
	Подсвиркване. Онзи, който вървеше по улицата, си подсвиркваше познатата стара песничка. По ръцете й полазиха тръпки.
	— Той идва. Най-добре да се скрием.
	Ийви търсеше с очи стая, въртеше се отчаяна насам-натам. Къде? Къде биха могли да се скрият? Ами ако сега Немирния Джон се прибираше вкъщи за последното си приношение? Щеше ли тя да намери у себе си сили да кротува, да се спотайва и да нападне, преди той да е извършил ужасното си дело? Всъщност трябваше да направи едно: да го изчака и да нападне преди кометата да мине. Тогава за Джон Хобс всичко щеше да свърши. Тя щеше да го направи. Трябваше да го направи. Къде обаче да се скрие? Лъчът на фенерчето се плъзна по лъщящите, покрити със слуз, стени.
	Подсвиркването приближаваше.
	— Не ги ли чуваш? — измърмори Джерико. — Те са тук. Те чакат.
	Джерико. Трябваше да го прибере на сигурно място. Вляво имаше малка стая и Ийви го набута в нея.
	Той завъртя топката на вратата и подът под краката му изчезна. Джерико пропадна в мрака.
	Тя започна да го вика в тъмната дупка на пода. Нямаше никакъв отговор. Дали подобно на улея и тя не водеше към мазето? Дали сега той не лежи долу на мръсния под със счупен крак или разбит череп? Но къде все пак бе входът? Тя се върна тичешком в широкото фоайе, спря и се заслуша. Подсвиркването беше спряло. Сърцето й биеше толкова силно, че се опасяваше ребрата й да не се строшат. Гърлото й бе пресъхнало до степен да не може да преглътне. Мърдай, Ийви, подкани се тя, но беше парализирана от страх. Налегна я отчаяние. Как би могла да победи такова неописуемо зло? Но ако сега се предаде, всичко ще приключи бързо-бързо и тя няма да е тук, за да види как гори светът. Къщата въздишаше и мъркаше.
	И тогава изведнъж я видя: под стълбата имаше врата, която преди липсваше. Беше мокра и проблясваше в мрака като кост.
	— Джерико! — извика отново Ийви. — Идвам при теб. Не мърдай.
	Къщата си пое дъх и го задържа. Пред предните прозорци премина сянка, бърза като крило на птица. Той си беше вкъщи. Идваше. Ийви ахна и хукна към вратата на мазето. Завъртя без усилие топката и вратата се отвори. Нямаше къде другаде да върви освен долу, към дълбините на мястото за убийства на Немирния Джон.
	По стълбите цареше пълен мрак. Ийви налучкваше стъпало след стъпало, плъзгайки ръка по стените от двете си страни. Мазилката беше топла, влажна и лепкава. Сърцето й биеше до пръсване, главата й туптеше с пулса на кръвта й. Къщата отново бе притихнала и това я изплаши дори повече от подсвиркването. Надяваше се Джерико да не се е наранил. Наложи си да продължи да слиза, докато най-сетне не стъпи на пода на мазето. Беше непоносимо горещ, мек и пропит с влага. Усещаше горещината под подметките си и това я принуждаваше да се движи. Опита с малки предпазливи крачки. Питаше се накъде да върви. Къде е Джон Хобс? Чудеше се дали да не запали фенерчето или бе по-безопасно да се спотайва в тъмнината. Какво ли имаше там, в онзи необятен незнаен мрак?
	Стените дишаха. О, господи! Тя ги чуваше! Не можеше да понася повече мрака. Разтреперана, запали фенерчето.
	Отнякъде над нея дочу свирукане на приспивна песен. Но песента нямаше нищо общо с никаква детска стая.
	Отекна гласът на Джон Хобс:
	— И Господ проговори сякаш с гласовете на хиляди ангели. Остана само единайсетото приношение, Сватбата на Звяра и Жената, облечена в слънце… Знам, че ти си тук, Жена слънце. Усещам те.
	Съзнанието й се бореше да разбере. Той я нарече Жена слънце. Нея. Жена слънце. Жената, облечена в слънце. Немирния Джон си бе вкъщи. Беше си вкъщи, готов да завърши своята трансформация. И я търсеше — нея. Ийви се застави да продължи да върви, като шареше с фенерчето из помещението, за да открие Джерико. Искаше й се да е много далеч оттук — в някой нощен клуб или в „Бенингтън“, или дори в скучната библиотека на музея. Колко глупаво бе от нейна страна да си помисли, че е възможно да се справи с убиец, с дух, със самия Звяр.
	Над нея свирукането спря и започна песента: Джон Немирни, Джон Немирни,/вечно със престилка, ножа остър вирнал… Страхът изтъни аргументите й до тънка нишка. Трябваше да излезе оттук. Да се измъкне. Ийви се насочи към разнебитената стълба. Беше й все едно — трябваше да се осланя на късмета си, да стигне до горе и да избяга от къщата. А после щеше да вика като луда, докато цял Ню Йорк не я чуе и не дойде. Но, не — Джерико. Първо трябваше да намери Джерико. Дали пък той не бе открил начин да се измъкне, кой знае. Внушаваше си това, докато караше насила краката си да се движат. Ами да, навярно точно сега той тича за помощ и всеки момент вратата ще бъде разбита и полицаите ще нахлуят в тази гадна бърлога. Всеки момент щеше да чуе Джерико да й вика:
	— Ийви! Ийви! Ийви! Спасена си. Излез!
	Оставила се на страховете си, тя започна да хихика и сложи ръка на устата си.
	Дъските на пода над главата й изскърцаха. Сърцето й заби още по-бързо. Независимо от голямата влага в помещението, гърлото и бе болезнено пресъхнало и тя едва издържаше. Противно на бъркотията в кръвта й, стъпките горе отекваха сякаш грижливо обмислени. Туп. Туп. Туп. Туп. По протежение на тънката цепка под вратата горе на стълбата се появиха сенките на две обувки.
	В главата на Ийви припламваха лаконични идеи и команди:
	Тук. Скрий се. Къде? Върви? Накъде? Идва. Слиза. Скрий се. Къде?
	Спомни си струйката въздух, която усети предишния път тук с Мейбъл, и вдигна ръка с надежда да я открие. Студена струйка целуна дланта й. Тя я проследи до далечната стена, зад пещта. Сигурно щеше да пропусне тайната врата, ако не бе протегнала ръка и не бе попаднала на пролуката. Опипа внимателно ръбовете и с усилие потисна риданието си, защото не напипа нито ключалка, нито топка, нито път навътре.
	Вратата на мазето се отвори със скърцане. По стълбата се чуха стъпки. И в същия момент вратата пред Ийви се отвори от само себе си. Отвътре блесна светлина. Лунна светлина, даде си сметка тя. Беше път навън. Трябваше да е път навън.
	Ийви мина през тесен вестибюл, който прерастваше като че ли в по-голямо помещение. Даде си сметка, че светлината идва от отвор високо горе — от малък прозорец, обърнат към нощното небе. Липсващата камина, помисли си тя и потръпна. Самото помещение с необикновена форма — нещо като звезда — нямаше нито прозорци, нито врата. В единия му ъгъл имаше мангал. Нарисувана пентаграма, в центъра на която се издигаше величествен олтар с комета, заемаше целия под. Ийви се обърна бавно и огледа цялата стая. Стените бяха изрисувани със символи — символ за всяко от единайсетте приношения, за всяко от убийствата.
	Полази я ужасяващ познат студ. Как е възможно да е толкова глупава? Колко пъти чу фразата, а така и не се замисли над нея? Срещна я и в Книга на Братството, и в дневника на Ида Ноулс. А и чу пастор Алгуд да я изрича във виденията си. Новите Ученици на Братството я произнасяха там, на панаира. По стените на изгнилите бараки на стария лагер горе в планината имаше съвършено същите символи.
	… подгответе стените на къщите си…
	Не медальон, не книга, не друг предмет държаха Джон Хобс жив. А място. Стая. Тази стая.
	Книгата на братята лежеше на олтара, разтворена на единайсетото приношение. Ийви се вгледа в рисунката на красивото момиче в сияйна дреха от злато, с всевиждащо око на челото и протегнати длани. Гърдите й бяха разкъсани, а сърцето й лежеше в ръцете на Звяра.
	Това значи беше истинската бърлога. Ето я причината Мери Уайт да държи къщата готова за него. А Ийви бе влязла в самия търбух на Звяра. Трябваше веднага да се измъкне от тук. А после да хвърли клечка кибрит и да прати Немирния Джон в ада, който би го приел.
	Чу го да пее от дълбините на мазето: „Немирния Джон, Немирния Джон…“
	Пръстите й затърсиха кибрита в джоба й. Да, ще хвърли запалена клечка и ще побегне. Паниката размътваше мисълта й. Беше отчаяна. Приклекна като животно, съзнаващо, че е хванато натясно от вълк.
	Не припадай, не припадай, не припадай, каквото и да правиш, не припадай, момиче…
	Вълкът беше на вратата. Сянката му се разля в стаята. Ийви драсна с треперещи пръсти клечка кибрит, хвърли я срещу сянката и видя как пламъкът се превърна в дим. Драсна друга, трета, четвърта, докато кутийката се изпразни. Въпреки всички предупреждения мозъкът не й съдействаше. Очите й се обърнаха с бялото навън и тя се свлече в безсъзнание на пода.


>	Жената, облечена в Слънце

	Звезди. Това видя Ийви най-напред. Звезди, блещукащи с измамна надежда в мастиленото небе над нея. Болеше я силно главата, там, където я беше ударил. В устата си имаше вкус на кръв.
	— А, ти се събуди — изрече гласът. — Чудесно.
	За момент зрението й отказа, после се фокусира върху Джон Хобс — едър мъж с големи мустаци. Беше си свалил ризата и тя видя стигмите по гърдите, гърба и ръцете му. Тялото му бе кошмарен гоблен. Помажете плътта си…
	Очите бяха същите онези, които видя преди — студени и сини.
	— Много мило от твоя страна да дойдеш при мен. Спести ми усилието аз да те посетя.
	Той затрептя пред нея като восък за свещи — нещо нестабилно, но способно да гори.
	— Джерико! — извика тя. — Джерико!
	Немирния Джон се усмихна.
	— В момента приятелчето ти не е съвсем добре.
	Ийви се побоя да попита какво има предвид. Стана и се изненада, че успя да го направи.
	— Какъв би бил смисълът да си окована? — сякаш прочете мислите й той.
	Страхът я вцепеняваше.
	— Защо? — попита тя.
	Не успя да направи друго, защото ужасът я лишаваше от думи.
	— Защо? — повтори Джон Хобс, все едно тя е арогантно дете, а той — раздразнен, но търпелив учител. — Защо да оставя света да продължава напред? Пълен е с греховност, поквара и всевъзможна корупция. Нуждае се от нов бог да го направлява, Жена слънце.
	— Не с-с-съм твоята Жена слънце — прошепна тя.
	Джон Хобс измъкна квадратното парче плат от златистото й брокатено палто.
	— Жената, облечена в слънце.
	Той се усмихна и накара кръвта да затупти в главата й. Очите й огледаха трескаво стаята с надежда да открият начин за бягство, в търсене на нещо, което да й даде предимство. Сърцето й отново заби лудешки, защото видя, че вратата е леко открехната. Хукна натам, но вратата изглежда разгада плана й и се затръшна, преди да стигне до нея. Ийви я заблъска с юмруци.
	— А каза Бог да се възсъедини Звярът с Жената, облечена в слънце. Помажи плътта й като своя плът.
	Джон Хобс тръгна бавно към запаления мангал. Сега от него стърчаха няколко железни пръчки за жигосване, а нажежените им символи ставаха все по-червени върху въглените.
	— Аз… Аз…
	Страхът спря думите в гърлото й.
	Мисли, Ийви, мисли, момиче. Мислеше да изгори къщата заедно с Немирния Джон в нея, но с това вече беше свършено. Нуждаеше се от друг план. Уил казваше, че трябва да хванат духа в подобен на медальона свещен предмет, а после да изрекат думите и да го унищожат. Но с какво разполагаше тя сега? Очите й отново се замятаха като обезумели из стаята и търсеха какво да й свърши работа.
	— Тази стая е твоята сила, нали? Подгответе стените на къщите си. Нали така, а? Какво ще стане, ако унищожа тези стени? Как ще действаш тогава? — попита тя в опит да спечели време.
	— Твърде късно. Кометата е почти над главите ни. Остават само още три минути. Ти ще си моята булка и сърцето ти ще ми осигури безсмъртие. А ти ще продължиш да живееш като праведна. Време е.
	Лъщящите стени зад нея въздъхнаха, извиха се като мембрани и тя видя притиснати към тях лица и ръце. Запрепъва се назад към олтара, защото се появиха тела и стаята се изпълни с мъртвите на Братството — живи трупове с болезнено червена кожа, чиято плът бе изгоряла на места до костите. Черепи без очи. Откъснати усти. Праведните. Прокълнатите. Готови за последната жертва, за последното жертвоприношение. Нямаше да спрат, докато сърцето й не бъде изтръгнато и Звярът не възтържествува.
	— Те са тук с мен. Избраните от Братството, пожертваните за първото приношение. Да се слави волята Божия!
	— Амин, амин, амин…
	Гласовете на праведните прозвучаха като вятъра, префучал над Бретрън.
	— Те искат дължимата почит за своята саможертва. И ще я получат.
	Мъртвите от Братството пристъпваха все по-близо към нея. Идваха за нея. Ийви се стрелна пред Джон Хобс и грабна желязна пръчка от мангала, но желязото изгори ръката й и тя го пусна. После уви около дръжката му края на полата си, вдигна го и го насочи пред себе си. Ръката й трепереше.
	— В този съд аз затварям духа ти. На огъня предавам духа ти…
	Не си спомняше думите.
	Смехът на Джон Хобс избухна с цялата жестокост на дете, затиснало с ботуша си буболечка.
	— Трябва да е свята реликва! Духът може да е само в свят предмет.
	— Джерико! — изкрещя отново тя, макар да знаеше, че е безсмислено.
	Запрати желязната пръчка в стените и тя се плъзна по пода.
	— Нищо, ще помажа плътта ти, след като умреш.
	Ийви сложи ръка на гърдите си, сякаш това бе достатъчно да попречи на Звяра и праведните да я разкъсат и да измъкнат сърцето й. Пръстите й закачиха леко половиндоларовия й медальон и тя го сграбчи и стисна като уплашено дете.
	Безмълвните досега мъртъвци от Братството вдигнаха врява, от която я побиха тръпки. Челюстите им се откачиха, те повърнаха нещо мазно и черно, а то се плисна по пода все едно е река от змии, полази нагоре по краката на Джон Хобс и се сля със символите по кожата му. Превръщайки се в броня, го покри целия и се просмука в тялото му.
	— Погледни ме и се удиви!
	Той протегна ръце, отметна глава назад и нададе вик — неизвестно дали агония, или екстаз. Плътта му се раздра, сякаш нещо в него се опитваше да избие навън. Ийви наблюдаваше ужасена как лицето на Джон Хобс се разкриви. Устата му се сви в насмешка. Зъбите му се удължаваха и изостряха, а по краищата на пръстите му се появиха животински нокти. На гърба му изникнаха две огромни криле, бели като агнешко руно. Помещението се изпълни със светлина. Пред погледа й той се превръщаше в нещо страховито. Очите я заболяха да го гледа. За да е напълно завършен, той се нуждаеше само от сърцето й.
	— Бог не ще позволи слабост у избрания си! — изрече Звярът.
	Гласът му наподобяваше хор от хиляди гласове, демонична симфония.
	За миг Ийви загуби всякакво желание да се бори. Не беше възможно да пребори такова внушително и съвършено зло. Можеше само да се предаде. Да става, каквото ще. Нощното небе в малкия отвор горе започна да просветлява — точно според предсказанието, Соломоновата комета се връщаше в небето. Безсмислието на съпротивата притисна тежко Ийви като надгробен камък.
	— Кометата е почти тук — обяви Джон Хобс.
	Ноктите на ръката му бяха достатъчно остри, за да я разкъсат. Щеше да бъде като всички други — като Рута Бадовски със съсипаните обувки за танци; като Томи Дъфи с мръсотията под ноктите от последната игра на бейзбол; като Гейбриъл Джонсън, убит в най-хубавия ден в живота си; или дори като Мери Уайт, разчитаща на неосъществимо бъдеще. Щеше да е като всички онези красиви сияещи момчета с озарени от възбуда лица, отправили се на война с преметнати на рамо пушки и обещания на устните за любимите момичета, че ще се върнат навреме за Коледа. Обещаваха да се върнат мъже, герои, които да разказват приключения как са напердашили врага и обърнали света откъм правилната му страна, където има само да и не. Черно и бяло. Почтено и неморално. Тук и там. Ние и те. Вместо това те умряха, заплетени в бодлива тел във Фландрия, покосени от грип на Западния фронт или разкъсани на части на ничия земя, гърчейки се в окопи със застинали усмивки благодарение на фосгена, хлоpa и уприма.* Някои се бяха върнали психически разстроени от тежките бойни условия и премигваха, ръцете им трепереха, говореха си сами и изпълняваха заповеди в някаква тяхна си война, вихреща се в съзнанието им. Или подобно на Джеймс бяха просто изчезнали, сведени до исторически книги, които никой не се канеше да прочете, и до медали, заключени в чекмеджетата на шкафове и гардероби. Купчина шахматни фигури, движени от невидима ръка в омръзнала на самата себе си вселена.
	[* През Първата световна война германците първи използват отровен газ като средство за масово унищожение. Някои я наричат „Химическата война“ заради честата употреба на химически оръжия и от двете страни. — Б.р.]
	А сега тя е тук като друга пионка. Искаше да заплаче. От страх. От изтощение. Но най-вече от жестоката безполезност на глупавия проклет произвол на всичко това.
	— Огромен знак изникнал на небето, ярки пламъци го озарили — Жената, облечена в слънце и с корона от звезди. А сърцето й било дар за Звяра, сърцето на света, което той да погълне, да стане цял и да върви по земята хиляди години…
	Ръката й докосна половиндоларовия медальон, което я подсети за Джеймс, и в същия миг в съзнанието й се оформи чудовищна, отчаяна мисъл. Не. Не можеше. Трябваше да има нещо друго.
	Мъртъвците наближаваха. Идваха за нея.
	Разтреперана, Ийви свали медальона от врата си и го вдигна пред себе си.
	— В този съд аз затварям духа ти…
	Толкова силно трепереше, че се уплаши дали ще успее да изрече думите.
	Мъртъвците наближаваха. Виждаше празните дупки от очите на сенчестите им черепи. Към нея се протягаха мъртви бели пръсти. От тъмните усти надолу по брадите се точеше нещо черно.
	— На огъня предавам духа ти — изрече по-високо тя.
	Към нея се протягаха ръце. Мъртви пръсти налазиха пръстите на краката й. Ийви изпищя и ги срита настрани, като внимаваше да не загуби равновесие и да падне върху сатанинската тълпа. Стаята просветля. Колко време оставаше до кометата? Минута? Трийсет секунди?
	Съскащият вой на мъртъвците бе оглушителен. Те говореха на хиляди езици. Но отвъд какофонията тя дочу няколко стона. Зад гнева им долови страх.
	— Убий я, убий я, убий я, убий я. Ти си Звярът, Звярът, Звярът. Звярът трябва да се въздигне…
	— Тази монета не е свята реликва, Жена слънце — надсмя й се Джон Хобс.
	Ийви стисна монетата и усети грапавините й — успокоението и ведно с това страданието. Единствената физическа връзка с брат й.
	— Но за мен е — изрече с дрезгав глас тя, надвиквайки врявата. — В мрака те запращам, о, Звяр, за да не станеш никога повече!
	Мъртъвците възкликнаха. Огън облиза стените — и някаква чудовищна картина оживя. Обхванати отново в пламъци, Братята закрещяха. Ийви затвори очи и зачака. Медальонът в ръката й се затресе неудържимо… Съскането секна. На негово място се разнесе ужасяваща симфония от викове и писъци, гърлено мърморене и лай — изобщо все звуци, които нито можеше, нито искаше да определи. Замириса й на пушек. Отвори очи и видя, че пищящите души на Братството са всмукани отново в стените, обзети от някогашните пламъци.
	Немирния Джон бе останал. Благодарение на десетте приношения беше по-силен. Навярно беше твърде силен, за да бъде удържан. Ийви се боеше, че с каквото и да разполага, то изобщо нямаше да е достатъчно да го сломи.
	— Ще те унищожа — изръмжа насреща й той.
	Тя вдигна монетата.
	— В този съд… — извика по-силно този път.
	Фигурата му потрепна, плътта му премина през поредица от гърчове. Можеше само да си представя колко болезнено е това. Черна кръв потече от ъглите на устата му. Зъбите му се разклатиха и изпопадаха. Ноктите му изчезнаха.
	— Аз…аз затварям…
	Страхът сломи паметта й.
	— Унищожи ме и никога няма да узнаеш какво стана. Какво ще настъпи — промълви на пресекулки Джон.
	— В този съд аз затварям духа ти…
	Джон Хобс изрева, рухна на колене, кожата му се раздвижи, пълна сякаш с драскащи плъхове.
	— Никога няма да узнаеш… за брат си.
	Ийви застина.
	— Какво за брат ми?
	Нещо в гърдите му заприлича на кудкудякане и премина в кашлица. Няколко капки черна кръв опръскаха лицето й и тя едва не изпищя.
	— Какво за брат ми? — извика силно.
	— Нямаш представа… какво… се отприщи.
	— Какво искаш да кажеш?
	Джон Хобс се ухили и кръвта изцапа няколкото останали в устата му зъби.
	— Питай Джеймс.
	Той се метна и крилата му едва не я събориха. Ийви изтърва медальона и се хвърли да го вземе, но същото направи и Джон, при това ръката му бе по-бърза. Сборичкаха се. Той имаше преимущество. Беше над нея, а кометата бе тъй близо. Изпод кожата на десния му показалец изскочи огромен нокът, после още един на средния пръст — достатъчни, за да я разкъсат, и Звярът да вземе сърцето й.
	Ийви се протегна да хване медальона от другата страна и пръстите й докоснаха неговите.
	— В този съд аз затварям духа ти. На огъня предавам духа ти. В мрака…
	— Губиш…
	— … те запращам, о, Звяр, за да не станеш никога повече! — довърши Ийви.
	За пръв път в сините очи на Джон Хобс се появи страх. Соломоновата комета припламна ярко, а той изчезна в половиндоларовата монета, която се нажежи до червено в ръката на Ийви, и тя бе принудена да я пусне на пода. От центъра й се издигна огромен огнен стълб и се съедини с кометата, а светлината бе като от експлозия. После кометата изчезна — толкова бързо, колкото и се появи, както бързо изчезна и медальонът, от който остана само пепел. Нощното небе притъмня и отново стана спокойно. По него изплуваха хиляди звезди.
	Ийви чу друго съскане и бързо се изправи на крака. От почернелите стени изскочиха пламъци — този път не онези пламъци от спомените й. Беше истински пожар. Очите я засмъдяха от жегата, не можеше да си поема дъх, без да кашля, и отново изпита паника. Как да се измъкне оттук? Какво да прави? Замръзна за миг, вцепенена от страха и ужаса от цялата тази вечер. После погледна нагоре към небето, сякаш очакваше то да вземе решение вместо нея. Гъст черен дим пречеше да се видят звездите. Не. Не стигна толкова далече, не жертва най-скъпото си, за да се предаде сега. Таванът се разкриви, напада мазилка. С почти животински вик Ийви се метна към вратата, пазейки се с ръце от сипещите се отвред отломки. Пресече тичешком мазето и хукна с треперещи крака нагоре по стълбата като не преставаше да вика Джерико.
	— Ийви? Ийви?
	Щом чу гласа му, отново я изпълни надежда.
	— Джерико! Не спирай да викаш!
	Проследи виковете му и се добра до стаята, където беше паднал. Насочи лъча на фенерчето в дупката и чак сега видя, че не е дълбока. Той сигурно си беше ударил главата. Ийви протегна ръка и Джерико се измъкна без особено затруднение.
	— Трябва светкавично да изчезваме — заяви тя.
	— Какво стана с… — потри очи Джерико.
	— Загина. Край!
	Разхвърчаха се трески. Прозорците се счупиха и върху тях се изсипа дъжд от стъкла. Къщата се разтресе из основи и потъна в пламъци, сякаш искаше да отнесе всичко и всички със себе си. Ийви и Джерико хукнаха към кухнята.
	— Защо драсна кибрита? — попита тя.
	— Не съм! — закле се той.
	Кухненската врата не помръдваше. Обезумяла, Ийви задърпа топката, Джерико я заблъска, но без резултат. Покривът хлътна, Ийви изпищя и в този миг вратата се отвори. Без да губи и секунда, тя сграбчи Джерико за ръката, повлече го навън и двамата хукнаха по моравата към улицата. Зад тях къщата избухна и се разпадна.


	Пожарникарите насочиха маркучи към димящите развалини на Ноулс Енд като последен реверанс към къщата. Тя бе неспасяема. Керосинът се бе погрижил дори преди Немирния Джон.
	Ийви седеше на тротоара с одеяло на раменете и наблюдаваше как тя изгаря. Джерико отказа да го прегледа лекар под предлог, че има само цицина на главата. Той дойде и седна до нея. Изглеждаше все още леко замаян. В края на улицата се бе събрала любопитна тълпа. Привлечени от огъня и оживлението, няколко деца се опитаха да наближат пожара, но майките им ги смъмриха да стоят на безопасно разстояние.
	Ийви никога повече нямаше да повярва в съществуването на безопасно разстояние.
	— Плачеш — каза Джерико.
	— Така ли? — промълви едва чуто тя. — Каква глупачка съм.
	Тя сложи ръка на празното място на врата си и заплака.


>	Хората ще повярват на всичко

	В малката влажна стая за разпити Уил отпусна глава на ръката си. Часовникът показваше пет сутринта. Вратата се отвори и Малой намести огромното си тяло на стол срещу Уил.
	— Прибрахме племенницата и помощника ти от Ноулс Енд.
	— Тя…?
	— Добре е. Къщата изгоря до основи, но племенницата ти е невредима.
	Малой направи доста дълга пауза и додаде:
	— Кълне се, че се е борила с убиеца — духа на Немирния Джон Хобс.
	Забил поглед в ръцете си, Уил мълчеше.
	— Това проклето нещо — медальона — дето го изровихте, то ли е връзката? Отиват момчетата да го донесат като доказателство, а той станал на купчина пепел. Най-странното нещо, което са виждали някога. Предполагам, че не знаеш нищичко за това, нали?
	Уил не наруши мълчанието си.
	— Разбрах от нашето момче в Бретрън, че нощес и там, горе в планината, имало пожар. Започнал около появата на кометата — по същото време на пожара в Ноулс Енд. Не било, да речеш сухо, защото всъщност цял ден преди това валяло. Не било и умишлен палеж. И старият лагер — единствено той — е изгорял напълно. Нищичко не е останало от него. Нито дори камък или треска.
	Малой се приведе напред. Торбичките под очите му бяха по-големи от всякога.
	— Какво става тук, Уил?
	Най-сетне Уил вдигна очи.
	— Какво искаш да ти кажа?
	Малой се позабави доста, сякаш обмисляше въпроса.
	— Нищо — въздъхна най-сетне той. — Не знам и не искам да знам, Фиц. Искам след десет години да се добера до пенсията си, затова аз ще ти кажа, какво е станало. Що се отнася до града, Пентаграмният убиец е бил застрелян и убит, а после е изгорял в пожара, без да се установи самоличността му. Убило го е едно от момчетата ни. На полицай Лига му предстои повишение. Той е добър човек, а сега е и герой. Героите са хубаво нещо. Героите осигуряват на гражданите по-спокоен сън. Това е историята. Схвана ли?
	— И очакваш хората да ти повярват?
	— Хората ще повярват на всичко, стига това да означава, че могат да продължат живота си и да не мислят прекалено много.
	Малой стана и отвори вратата.
	— Свободен си да си вървиш.
	На вратата хвана ръката на Уил. Тонът му бе напрегнат.
	— Какво става, Уил?
	— Иди да си починеш малко, Терънс.
	— Не ме превръщай в свой враг, Уил — извика зад гърба му детективът.
	Уил тръгна през лабиринта от коридори, мина през остъклената стая с наполовина спуснати щори, където двама мъже в тъмни костюми чакаха за разговор с началника. Единият ядеше шам-фъстък от книжен плик и плюеше черупките на пода. И двамата седяха тихо и кротко, сякаш нямаха причина да бързат, сякаш бяха свикнали да получават каквото искат и поредната среща нямаше да е по-различна от всички други.
	Уил пребледня и се изниза бързо покрай тях, после мина през много врати, докато най-накрая излезе навън в сивкавата утринна мъгла. Даде два цента на едно вестникарче и прочете последното заглавие за смъртта на Пентаграмния убиец, което включваше и снимка на полицай Лига до американското знаме и текст: ПОЛИЦАЙ ГЕРОЙ БРАНИ БЕЗОПАСНОСТТА НА ГРАДА, бяха реагирали светкавично. В статията не ставаше дума нито за Уил, нито за музея. Той остави вестника на една пейка наблизо, изтри ръцете си в панталона и ги мушна в джобовете, за да не се вижда как треперят.


	Мемфис изчака Октавия да заспи дълбоко, затвори вратата и се промъкна до леглото на Исая. Вгледа се в ръцете си. Бяха минали три години, откакто се опита да помогне на майка си и усети духовете сред мощния шум на криле… Може би бе загубил завинаги дарбата си. Само че вече се умори от страха да разбере наистина ли е така.
	Коленичи до леглото. Мина му мисълта за молитва, но за какво да се моли? Да помоли Бог за помощ или за прошка? Не беше сигурен, че вярва в което и да било от двете, затова без да изрече нищо, сложи ръце върху тялото на брат си и се замисли за лечението. Не усети нищо. Нито следа от топлина. Нито аромата на цветя, преди да се пренесе в света на духовете и на странните знаци.
	— Няма да се откажа, по дяволите — изрече през зъби той. — Чуваш ли ме? Няма да се откажа!
	Пое си дълбоко дъх. То започна като внезапно помръдване на пръстите. После по вените му се разля познатата топлина — все едно неочаквано отвъртяха кран. И преди да успее да се замисли дори, го всмука онова сенчесто царство между световете. Усети около себе си присъствието на духове, ръцете им върху раменете си, дългата верига на лечението. Чу тихия мек глас на майка си.
	— Мемфис.
	Обгръщаше я пелерина с цвят на обляно от лунна светлина езеро. Не беше болна и измършавяла като последния път, когато я видя. Изглеждаше прекрасна, макар и леко печална. Беше неговата майка и той искаше да изтича при нея.
	— Нямаме много време, синко.
	— Мамо, ти ли си?
	— Трябва, докато мога, да ти кажа тези неща. Ще бъдеш призован да направиш голям избор и големи саможертви — каза тя малко тъжно. — Единствено ти си способен да решиш кой е верният път, за да тръгнеш по него. Идва буря и трябва да си готов за нея.
	— Ами Исая?
	Без да отговори, майка му продължи:
	— Има нещо, което никога не ти казах. А трябваше да го направя…
	Мекият уют на духовете се разсея. Стояха на кръстопътя от неговия сън. В далечината се виждаше фермата и дървото. Небето се покри с тъмни облаци, пронизвани от светкавици. Майка му погледна уплашена небето. Духна силен вятър и вдигна облак прах.
	— Не можеш да върнеш нищо, Мемфис. Отиде ли си то, край. Обещай ми!
	Прахът почти я обгръщаше.
	— Мамо, бягай!
	— Обещай ми! — извика тя и стената от прах я погълна.
	Мемфис тръгна по пътя, опитвайки се да загърби задушаващия прах. Видя как слаб мъж в тъмно палто и цилиндър върви през житата вдясно и оставя след себе си черна пътека. Гарванът пресече пътя на Мемфис.
	Трансът премина. Треперещ, Мемфис тупна шумно на пода, плувнал в пот. Беше попаднал в мястото на лечението. Беше се видял с майка си.
	— Какво правиш на пода, Мемфис?
	Исая беше буден и го гледаше със сънени очи както всяка най-обикновена сутрин.
	— Исая? — изрече задавено Мемфис. — Исая?
	— Точно така се казвам. Ти наистина си смешен човек — момчето се протегна. — Жаден съм.
	Брат му беше излекуван. И именно Мемфис беше направил това. Дланите му все още тръпнеха от допира. Не си бе загубил дарбата; тя се беше върнала. Мемфис грабна Исая и заплака.
	— Какво ти става?
	— Нищо. Нищо, човече. Вече всичко е съвсем наред.
	— Продължавам да съм жаден.
	— Ще ти донеса нещо за пиене. Не мърдай оттук. Не отивай някъде.
	— Никъде — поправи го сънено Исая.
	— И това също.
	Мемфис изтича в кухнята и сложи чаша под крана, нетърпелив да я напълни по-бързо.
	— Благодаря — промълви той, без да е наясно на кого или защо го казва.
	Спря водата и хукна обратно при Исая.
	Вън светкавици напукваха облаците. Гарванът наблюдаваше безмълвно.


>	Наближаващата буря

	Ийви, Тета и Мейбъл бяха навън в този ясен и свеж следобед. Денят беше светъл и безоблачен, сякаш е новороден. Ийви мечтаеше за нова шапка. От сблъсъка й с Джон Хобс, със Звяра, в онази малка стая бяха минали четири дни. Четири дена, откакто хвана душата му в най-святата си реликва и я загуби, за да спаси всички. Ръката й все току докосваше празното място под шала с надежда да усети тежестта на медальона. Оттогава не сънува никакъв сън, а и не се опитваше да мисли за това. Насилваше се изобщо да не мисли за случая. Онази нощ почти не си размениха дума с вуйчо си. Той изглеждаше още по-сдържан от преди. Уедини се с книгите и изрезките си от вестници и едва ли не заприлича на призрак. По-късно щеше да го разпита за Ясновидците. Щеше да изясни как да разбере дали има и други като нея, как да направи дарбата си по-силна и да я контролира. Искаше да узнае толкова много неща, но точно това щеше да почака. А сега тя, Мейбъл и Тета пътуваха в тролея към магазин за шапки. Водеше ги Тета. Ийви възнамеряваше да си купи нова шапка с вързана на огромна фльонга панделка — знак, че е свободна и на разположение за флирт. Това беше техният град. Тяхното време. Обеща на Мейбъл да се възползват максимално от него и възнамеряваше най-после да изпълни обещанието си.
	Тролеят спря на светофар и точно преди да потегли отново, Сам скочи на стъпалата и се оказа близо до рамото й.
	— Здравейте, дами — извика той.
	— Сам! Махай се!
	Той погледна назад към бързо изнизващата се улица и прецени:
	— Идеята май не е добра.
	— Още се чудя как те пуснаха от затвора.
	— Заложих на чара си, сестро. Всъщност успях да взема с мен едни белезници.
	Усмивката му подсказваше нещо цинично и Ийви извъртя очи.
	— Просто исках да знаеш, че ще отсъствам за няколко дни от града.
	— Ще сложа черен воал и ще ридая безутешно.
	Тета и Мейбъл захихикаха и се отвърнаха настрани.
	— Ще ти липсвам. Познавам те, сестро — той й отправи един от своите вълчи погледи.
	— Хей! — извика кондукторът. — Слизай веднага!
	— Ще си навлечеш беля, Сам!
	Той се захили.
	— Лу, бейби, мислех, че си падаш по бели.
	— Ще слезеш ли, преди да си се убил?
	— Тревожиш се за мен, така ли?
	— Слизай!
	Сам скочи и едва не събори жена с количка. После си изтупа ръцете и извика след тях:
	— Някой ден, Ийви О’Нийл, ще се влюбиш в мен до уши!
	— Има дълго да чакаш — извика на свой ред в отговор тя.
	Сам показа с жест стрела в сърцето и падна на земята. Ийви не се сдържа и се разсмя.
	— Идиот!
	Тета вдигна вежди:
	— Момчето си пада по теб, така да знаеш.
	— Не се заблуждавай. Няма нищо общо с мен. Това момче просто иска нещата, които не може да има.
	Тета погледна към примигващите в сумрака светлини на Бродуей и промълви.
	— Не е ли с всички ни така?


	Върна се по тъмно в музея и последният посетител вече си беше отишъл. Тананикайки си песничка от радиото, Ийви остави шала, палтото и чантичката си на един стол и тръгна към библиотеката. Вратите бяха леко отворени и през отвора се дочу непознат женски глас.
	— Бурята идва, Уил. Независимо дали си готов, или не.
	— А ако грешиш? — обади се той.
	Звучеше напрегнато.
	— Наистина ли мислиш, че случилото се е изолирано явление? И ти като мен четеш вестниците. И си видял знаците.
	Разговорът стана пo-тих и Ийви се приближи, за да чува по-добре.
	— Казах ти тогава, че това няма да доведе до нищо добро.
	— Опитах се, Маргарет, знаеш.
	Сигурно се преместиха, защото гласовете им заглъхнаха и тя улавяше само откъслеци от фразите. Сигурно убежище. Ясновадци. Ще има нужда.
	Ийви почти се залепи за вратата и напрегна слух.
	— Ами племенницата ти? Знаеш какво е тя, нали? Длъжен си да я подготвиш. Да я подготвиш, разбираш ли?
	Сърцето й заби силно.
	— Не. В никакъв случай.
	— Ако ти не й кажеш, аз ще го направя.
	Ийви връхлетя в библиотеката преди да чуе отговора на вуйчо си и попита:
	— Какво да ми каже?
	— Ийви!
	Уил остави цигарата си и заяви:
	— Това е личен разговор.
	— Чух ви да говорите за мен.
	Тя се обърна към високата внушителна жена до него. Преди около две седмици беше идвала в музея и си беше оставила визитната картичка. А тогава Уил отрече да я познава.
	— Какво не ми казва той?
	— Мис Уолкър тъкмо си тръгва.
	Уил хвърли предупредителен поглед на жената, а тя бавно поклати глава. Ийви не разбра дали смирено, или неодобрително.
	— Да, струва ми се — промълви жената. — Не ме изпращайте. Бурята идва, Уил, независимо дали си готов, или не — повтори тя и напусна царствено библиотеката.
	Ийви изчака тракането на токчетата й по мраморния под да заглъхне и се обърна към Уил.
	— Коя е тази жена?
	— Не е твоя работа.
	Той запали поредна цигара, но тя му я измъкна от ръката и я загаси гневно в един от пепелниците.
	— Но тя говореше за мен! Искам да знам защо — настоя Ийви. — Освен това преди каза, че не я познаваш…
	Уил се поколеба около бюрото. Изглеждаше напълно объркан. После отново придоби онази своя хладна научна осанка на безупречния Уил Фицджералд. Зае се уж да подрежда хаоса по бюрото си в някакъв известен само нему ред.
	— Ийви, мислех си дали не е по-добре да се върнеш в Охайо.
	Тя се олюля, сякаш й нанесоха силен удар.
	— Какво? Но ти, вуйчо, ми обеща, че…
	— Че можеш да останеш известно време. Виж, аз съм стар ерген с установени навици и нямам необходимите умения да се грижа за момиче…
	— Аз съм на седемнайсет! — изкрещя тя.
	— Въпреки това.
	— Нямаше да разрешиш случая без мен.
	— Знам. И се опитвам да си простя, че те замесих.
	Уил потъна в близкото кресло. Не беше свикнал да седи спокойно на едно място и изглежда не можеше да реши какво да прави с ръцете си. Накрая ги отпусна върху подлакътниците като Линкълн, позиращ за монумента.
	— Но… защо?
	Ийви застана опечалена пред него като ученичка, молеща директора за още един шанс. Това я караше да се мрази.
	— Защото… — започна Уил. — Защото тук не е безопасно.
	Тя усещаше, че всеки момент ще заплаче от гняв. Гласът й потрепери:
	— Защо не ми кажеш какво става?
	— Трябва да ми се довериш, Ийви. Колкото по-малко знаеш, толкова по-добре. За твое добро е.
	— Омръзна ми всеки да решава какво е добро за мен!
	— Не можеш да си сигурна на какво са способни определени хора на този свят.
	По гримираните й мигли се появиха сълзи.
	— Обеща, че мога да остана.
	— Изпълних това свое обещание. Случаят е приключен. Време е да се върнеш вкъщи — каза Уил, колкото можа по-меко.
	Тя помогна за разрешаването на случая. Преодоля главоболието и кървавата битка с Джон Хобс и призрачното паство от Бретрън в оная мръсна дупка. Пожертва най-скъпото си нещо — половиндоларовия си талисман и възможността да узнае какво е станало с Джеймс, само и само всичко да свърши. И каква й беше наградата? Не беше честно. Никак.
	— Ще те намразя завинаги — прошепна тя, губейки битката със сълзите.
	— Знам — отвърна тихо Уил.
	Джерико провря глава в отвора на вратата и каза напрегнато:
	— Уил, трябва да видиш това.
	Пресата се бе събрала на стъпалата пред музея с бележници и моливи в ръце и всички имаха готовност да записват. Изглеждаха настървени и отегчени, очакваха история с кръв в нея. Пентаграмният убиец оживи бизнеса им; изглеждаше трудно сега да се разделят с това. Най-отпред стоеше самият Т. С. Уудхаус.
	— Ще се оправя — успокои го Уил и излезе пред тях.
	Репортерите настръхнаха сякаш за бой.
	— Господа. Дами. На какво дължа тази чест? Ако изгаряте от желание да надникнете в музея, той ще е отворен отново утре от десет и половина.
	— Мистър Фицджералд! Ей, Фиц, насам.
	Репортерите се опитваха да се надвикат един друг.
	— Възстановихте ли се от стреса?
	— Да, професоре, защо ви затвориха в пандиза? Убихте ли някого?
	— Какво ще кажете за Пентаграмния убиец?
	— Има ли истина в слуха за намеса на свръхестествен елемент? Някакви древни заклинания? — попита Т. С. Уудхаус.
	Уил вдигна ръка, за да усмири тълпата. Помъчи се да изобрази усмивка, но се получи гримаса.
	— Свръхестественото е тук, в музея.
	— Наистина ли убиецът беше дух? — настоя Т. С. Уудхаус. — Такъв слух се носи, професоре.
	— Полицията излезе с официално изявление. Получихте своята история, дами и господа. Боя се, че нямам какво повече да ви кажа. Приятна вечер.
	Уудхаус се обърна към Мйви:
	— Госпожице О’Нийл, ще направите ли изявление?
	— Ийви, да влизаме. Студено е — подкани я Уил.
	Тя стоеше на стълбището дребна и бледа. Беше си оставила палтото вътре и студеният октомврийски вятър я пронизваше през роклята. Уил настояваше тя да влезе. После щеше да я изпрати обратно в Охайо, където родителите й също щяха да й казват да влезе. Беше й омръзнало да й разправят какво било правело тяхното поколение и кой е оплескал така нещата. Бяха продали на децата си торба с лъжи: Бог и държава. Обичай родителите си. Всичко е честно. После изпратиха онези момчета, нейния брат, да се бият в грандиозна чудовищна война, осакатила и убила всичко у тях. Но те продължаваха да лъжат, очаквайки да изрича думите заедно с тях и да продължава играта. Е, тя ще го стори. Вече знаеше, че светът е много далеч от съвършенството. Знаеше, че чудовищата съществуват.
	— Ще ви кажа какво стана.
	В очите й светна твърд блясък.
	— Ийви, недей — опита се да я спре вуйчо Уил, но цялата преса вече се беше обърнала към нея.
	Мъж в черна мека шапка щракна снимка и белият блясък я заслепи.
	— Как се казваш, миличка?
	— Еванджелин О’Нийл. Но приятелите ме наричат Ийви. Разбира се, те обикновено ми се обаждат от затвора.
	Репортерите се разсмяха.
	— Я виж ти, тази ми харесва! Страхотна е! — възкликна един. — И готино маце!
	— Такава е — измърмори одобрително Т. С. Уудхаус.
	— Мис О’Нийл! Джон Линдън от Готъм Тръмпет. Какво ще кажете за ексклузивно интервю?
	— Патриша Реду от Хърст, мис О’Нийл. Ние момичетата трябва да се подкрепяме, нали?
	— Хей, кукло — насам! Една усмивка за мен. Отлично!
	Вдигаха врява за нейната история и крещяха ли крещяха: Мис О’Нийл! Мис О’Нийл! Викаха името й в Манхатън, центъра на света.
	— Кой от нас ще получи специално интервю? — попита гръмогласен репортер.
	— Зависи — кой от вас ще се хване на въдицата — изстреля тя и всички се заляха от бурен смях.
	Т. С. Уудхаус докосна почтително шапката си и се приближи към нея.
	— Вашият стар приятел Т. С. Уудхаус от „Дейли Нюз“. Не таиш лоши чувства, надявам се? Знаеш, че си ми слабост. Моливът ми е добър и остър — остър почти като теб. Какво ще кажеш да ни продадеш стоката си, скъпа?
	Ийви погледна назад към вуйчо си и Джерико. Музеят зад тях бе притихнал. А над главите им градът сияеше със студена неумолима светлина.
	— Мис О’Нийл? Ийви? — извика й Т. С. Уудхаус, готов мигом да започне да записва.
	— Вуйчо ми не бе напълно искрен. Особена сила — бихте могли, предполагам, да я наречете свръхестествена — помогна за разрешаването на случая. Моята сила.
	Репортерите отново се разприказваха и разкрещяха.
	Ийви вдигна ръце.
	— Понеже всички сме нюйоркчани, а не банда будали, навярно ще искате доказателство. Най-сетне може да се окажете полезен, мистър Уудхаус.
	Репортерите се разсмяха, а Т. С. й се поклони.
	— Желанието ви е заповед за мен.
	— Чудесно! Бихте ли ми дали нещо свое? Ръкавица, часовник — всичко би свършило работа.
	— Иска портмонето ти — подхвърли репортер.
	— Щом не е сърцето ти, Томас.
	— Не сте ли чули? Аз съм вестникар и нямам такова нещо у себе си — отвърна язвително Уудхаус.
	Ийви протегна ръка.
	— Всяко нещо би свършило работа.
	Той сложи носната си кърпа в ръката й като задържа малко по-дълго пръстите си върху нейните. Отначало не се появи нищо и О’Нийл потисна надигащата се паника. Затвори очи и се съсредоточи. После безупречно начервените й устни се разтегнаха в прелестна усмивка.
	— Мистър Уудхаус, вие живеете в Бронкс на улица близо до ирландската пекарна на име „Бисквитите на Черния Холи“. Дължите на букмейкъра си петдесет долара за мача между Мартин и Бърнс. Бих ви препоръчала да ги платите, защото той не ми се струва търпелив човек.
	Т. С. Уудхаус се намръщи:
	— Всеки би се добрал до такава информация.
	— Дори седемнайсетгодишно момиче ли? — извика някой.
	Ийви притисна по-силно носната кърпа и тя издаде по-дълбоките си тайни. Приведе се и му ги пошушна на ухото. Изражението му на изненада се смени с друго — на горчиво съгласие.
	— Ново заглавие — оповести той на тълпата. — Очарователна гадателка познава всичко, разкрива убийство с мистериозен талант.
	Репортерите се забутаха напред, жадни да узнаят повече.
	— Какво стана, Ийви? Насам, Ийви! Хей, мис О’Нийл, усмивка — точно така!
	Т. С. Уудхаус стисна молива си.
	— Перото ми изстива, съкровище.
	Ийви заби втренчен поглед в него и започна:
	— От известно време имам тази…дарба.
	Разказа им как способността й да чете по предмети ги е довела до убиеца. Придържаше се към официалната версия — смел полицай убил един побъркан. Премълча, че има от какво да се страхуват, че усещането за хлад в тъмнината на нощта всъщност са били истински призраци. Не спомена и приближаващата буря, за която мис Уолкър предупреди. В замяна на това ги развълнува с още една демонстрация — порция смешни факти, които разчете от репортерски бележник. Тълпата се скупчваше все по-близо до нея. Харесваше им. Тя им харесваше. Тук, в най-големия град в света, в неговите най-велики времена, тя се намираше в центъра на всичко това. Сега Уил нямаше да може да я изпрати вкъщи. Би избухнал протест. Сама щеше да го организира, ако се наложеше.
	— Мис О’Нийл — хей, красавице! Обърнете се насам!
	Магнезият избухна на малки нокти светлина. Последва още една светкавица и още една. Те заслепиха очите й и тя дори изпита лека болка; накрая се видя принудена да извърне глава. Очакваше да види Уил и Джерико, но стълбите зад нея бяха празни. Ийви се обърна отново към тълпата.
	В края на парка на отсрещната страна на улицата Маргарет Уолкър стоеше съвършено неподвижно и наблюдаваше. Поредната светкавица заслепи Ийви. Когато очите й се избистриха, мис Уолкър си беше тръгнала.


>	Проект „Бъфало“

	Слепият Бил Джонсън почука на вратата на леля Октавия, изчака тя да се отвори със скърцане и чу Октавия да го кани да влезе. Седнаха в дневната и домакинята донесе кафе и чиния с маслени курабии.
	— Не знам как да ви благодаря, че се оказахте там, мистър Джонсън — каза развълнувана Октавия.
	— Е, радвам се, че господ Бог се погрижи за това.
	— Тази хубава нова шапка много ви отива, мистър Джонсън.
	— Бил. Благодаря ви, мис. Купих си я от печалбата. Числото ми излезе печелившо. Спечелих двеста долара ей така — щракна с пръсти слепецът.
	— Трябва да е било награда от небесата за доброто ти дело.
	Бил се окашля.
	— А-а, ъ-ъ, и как е малкият мъж?
	— О, не сте ли чули?
	Той долови жизнерадост в гласа на жената.
	— Добре е. Дори по-добре от добре. Напълно излекуван, все едно нищо не е било.
	— Виж ти.
	Ръцете му се разтрепериха и той ги сви в скута си.
	— А спомня ли си какво се е случило?
	— Не, не, нищичко. Лекарят предполага, че е било някаква треска. Сигурно никога няма и да разберем.
	— Може би… — Бил тръсна глава сякаш да се избави напълно от мисълта. — Може да не е редно аз да го казвам.
	— Какво?
	— Чудя се дали не се е изтощил от отгатването на карти у мис Уолкър.
	Отпи от кафето и зачака. Когато най-сетне Октавия отвори уста, в гласа й прозвуча и страх, и гняв.
	— Мис Уолкър помага на Исая по аритметика. Трудно му е събирането. Не знам нищо за никакви карти.
	— Сега вече сгреших. Казах повече, отколкото трябваше. Не ми обръщайте внимание, мис Октавия.
	— Бих ви била благодарна, мистър Джонсън…
	— Бил.
	— … Бил, ако ми кажеш, каквото знаеш.
	Не я виждаше, но чуваше шумоленето на роклята й, когато Октавия се настани по-удобно на стола, и знаеше, че я е покорил.
	— Ами, мис, аз май не знам точно всичко. Момчето ми каза, че има дарба и мис Уолкър го учи как да използва тази дарба. Каквото баба ми наричаше „зрението“.
	Бил си взе още една курабия и я топна в кафето. Беше много вкусна.
	— Но знаете какви са децата и доколкото си го представям, момчето просто ми разказваше врели-некипели. Нали разбирате, опитва се да се надува, че е по-така.
	— Разбирам.
	Беше страшно ядосана. Нямаше да има повече посещения у мис Уолкър. Бил бе съвсем сигурен.
	— Мога ли да видя Исая, ако няма да е много притеснително?
	— Ами сега спи — отвърна колебливо Октавия.
	— А, така ли. Няма да ви притеснявам много. Само да кажа молитва над него.
	— Молитвите са винаги добре дошли.
	— Да, госпожо, мисля, че са.
	Октавия заведе Бил в задната стая до леглото на Исая.
	— О, Господи — промълви той и сведе глава. — Съжалявам, мис Октавия, но малко се смущавам да се моля пред други хора.
	— Разбира се.
	И той чу вратата да се затваря.
	Бил протегна ръка и докосна главата на момчето, меко като агънце. Бе всичко, от което се нуждаеше. Още едно число. Този път щеше да внимава. Усети как енергията на момчето се влива в него, но изведнъж започна да се дави и дръпна бързо ръката си. Пръстите му потръпнаха. Какво бе това? Какво всъщност усети?
	В сумрачната стая Бил започна да различава съвсем смътно отделни форми — големия гардероб, слабата светлина на прозореца. Форми. Светлина. Той можеше… да вижда. Съвсем малко, но можеше. И знаеше, че някой е приложил лечебна сила върху момчето. Някой имаше по-голяма дарба от Исая Кембъл. Далеч по-голяма. Ръцете го сърбяха да опита отново, ала чу лелята да го вика отвън. Ще има друго време. Спомни си историята, която като дете чу там у дома на полето. Нещо за костенурка и заек. Надбягването печели бавният и упоритият. Това беше фразата. Търпение. Сега е нужно търпение. Бил ще бъде костенурката. Да, ще има достатъчно време.


	Мемфис се прибра много след като Бил Джонсън си тръгна. Октавия седеше на верандата пред къщата с плетка в ръце и размахваше иглите, все едно иска да убие пуловера, а не да го изплете.
	— Какво има? Да не се е случило нещо с Исая? — попита Мемфис.
	— Знам за посещенията ви в къщата на сестра Уолкър и за картите. Знам всичко и то трябва да спре — изрече ядно тя. — Оная Уолкър е виновна за нещата, дето ни се случиха. Знам аз.
	Мемфис сведе очи и заяви:
	— Той има дарба.
	— Какво е направила тя с него?
	— Нищо! Казах ти: той има дарба.
	— Вземи Библията. Ще се молим.
	Тръгна решително към стаята на Исая и Мемфис я последва неохотно.
	— Мемфис Джон, ще коленичиш до мен. Ще се молим за брат ти; ще се молим оная да не е докарала дявола в тази къща.
	Падна на колене до леля си пред леглото на Исая, но това не му хареса. Защо? помисли си. Защо трябва да се моля на Бога? Какво направи той за мен или за семейството ми? Усещаше как гневът му се надига, по-смъдящ от сълзи.
	— Няма да го направя.
	Възмущението на Октавия избледня до мрачна решимост.
	— Обещах на майка ти да се грижа за момчетата й и възнамерявам да спазя думата си. А сега се моли с мен.
	Мемфис избухна.
	— Защо не попиташ Бог защо взе майка ми? Защо не го попиташ кога баща ми ще се прибере? Защо не го попиташ какво има против малкото ми братче?
	Изпитваше желание да удари някого или нещо. Искаше да изгори целия свят, да го излекува и отново да го изгори.
	Очакваше Октавия да му изкрещи, задето богохулства, и да го изпъди от къщи, но вместо това тя каза тихо:
	— Иди и си сипи пиле от хладилната кутия. Аз ще прочета молитвата и после ще си поговорим.
	Така обаче стана още по-лошо.
	Октавия склони глава.
	— Исусе Христе…. моля те, пази това момче. Той не знае какво върши. Добро момче е, Исусе…
	Исая се събуди.
	— Лельо, защо се молиш? Мемфис? Къде отиваш?
	Мемфис не беше гладен, а и не го свърташе на едно място. Не беше стъпвал на гробището, откакто видя призрака на Гейб. Не му се седеше вече с мъртвите. Имаше нужда от живите. Искаше Тета. Отиде в библиотеката и там на тишина сътвори своята молитва. Отвори тетрадката си и писа, докато пръстите му се схванаха, а лампите в отсрещния ресторант загаснаха. Писа, докато не почувства, че е изпразнил напълно душата си. Нямаше причина да пише, нито някой, за когото да пише. На последния лист написа само две думи: За Тета. Сгъна изповедта си, сложи я в плик и я остави за пощаджията.


	Представлението в театър „Глоуб“ беше във вихъра си. Тази вечер публиката беше ентусиазирана. Зрителите се превиваха от смях и ръкопляскаха бурно. Нещо безумно и трескаво витаеше в атмосферата. След смъртта на Дейзи интересът към шоуто нарастваше все повече; зад кулисите се говореше, че хора от Холивуд са дошли да търсят новата Луиз Брукс или Еди Кантор. Всеки отдаваше всичко от себе си в шоуто. Тета блестеше на светлините в лъскава, дълбоко изрязана рокля, докато двамата с Хенри не спираха да си разменят шеги.
	— Това е брат ми Хенри — подхвърли тя и заклати бедра към пианото. — Във всеки случай това е, което казвам на хазяина.
	Тя намигна и публиката буквално изрева. Зрителите оценяваха, а пресата забелязваше реакцията им. В дъното на театъра Флорънс Зигфелд се усмихваше. Някои клети будали работеха цял живот и никога не ставаха известни. А други просто носеха нещо специално и Тета Найт бе една от тях. Превръщаше се в звезда, независимо дали й харесваше, или не.
	— Девойче вамп съм аз и много си обичам своя татко. И мога ли да имам перли, не нося никакви дрънкулки. Щом имате мангизи, то всичко е наред, защото съм и аз една от хубавиците… — изпя Тета.
	— Скъпата ни майка ни научи на това — провикна се Хенри и публиката изрева от радост.
	Песента бе лъжа, лъскава дрънкулка за отвличане на хората от техните грижи и неволи. Но всички се бяха споразумели безмълвно да се преструват на заблудени. На фона на боядисаната плоскост в дъното на сцената светлините превръщаха Тета и Хенри в мимове. Хенри удряше по клавишите, а Тета пееше с всички сили.
	Те поддържаха жива лъжата, а на хората това им харесваше.


	Сам седна на изкорубена маса в кръчма в Нейви Ярд в Бруклин. Беше от заведенията, посещавани главно от работници и стари моряци; миришеше на долнопробен алкохол и пот. Настани се с гръб към стената, за да държи под око цялото помещение. Видя и мъжа с намокреното от дъжда палто, който се отръска до вратата, и тръгна към дъното. Мъжът се мушна незабелязано в сепарето и седна до Сам. Известно време мълчаха. Сам сложи пощенската картичка на масата. След миг мъжът я вдигна и прибра в джоба си петдесетте долара под нея. После обърна картичката, прочете я и я върна на Сам.
	— Проект „Бъфало“. Казаха, че след войната са го прекратили. Но не е така.
	— Що за проект е това?
	Мъжът поклати едва забележимо глава.
	— Грешка. Мечта, която се провали.
	— Дадох ти петдесет долара. Знаеш ли с какъв зор се сдобих с тия пари — изрече рязко Сам.
	Мъжът се надигна, нагласи шапката ниско на челото си така, че да засенчи лицето си и каза:
	— Тя е жива, ако това искаш да знаеш.
	— Къде?
	— На този свят има истини, които хората не искат непременно да узнаят. Затова наемат такива като нас. За да могат да ходят на танци, на работа, да се прибират при семействата си. Да си купят радио и паста за зъби. Искаш ли съвета ми? Забрави тая работа, момче. Излез и се радвай на живота. Каквото е останало от него.
	— Не съм такъв.
	— Тогава ти пожелавам късмет.
	— Само това? Наистина ли се каниш да драснеш и да ме оставиш без нищо?
	Мъжът захапа вътрешността на бузата си и метна бърз поглед наоколо, за да се увери, че никой не ги гледа, но хората бяха като повечето други, разсеяни. После извади евтина писалка от евтин мотел и написа на салфетка едно име.
	— Искаш въпроси, нали? Добре е да започнеш оттук.
	Сам се втренчи в името. Челюстите му се напрегнаха.
	— Шега ли си правиш?
	— Казах ти да забравиш, нали?
	Мъжът тръгна към вратата и изчезна в дъжда и в нощта.
	Сам седеше, загледан в масата. Искаше да удари нещо. Искаше да се напие безпаметно и да замери луната с бутилка. Погледна името на салфетката, смачка я и я мушна в джоба си. Щеше да открие майка си и истината, независимо колко време щеше да му отнеме и колко опасно щеше да бъде. Нямаше значение кой щеше да пострада междувременно.
	Към него бавно се извърна мъж. „Не ме виждай“, измърмори Сам и човекът просто погледна през него. А Сам се изниза незабелязано в тълпата, задигайки пътем портмонета.


	Порив на вятъра изсвистя по паважа на Дойерс Стрийт и разлюля книжните фенери на чайната. В задната стая момичето със зелените очи се отърси от транса и изпъшка.
	— Какво? — попита възрастният мъж. — Какво видя?
	— Нищо. Не видях нищо.
	Той се намръщи.
	— Казаха ми, че имаш дарбата да се разхождаш из сънища и да разговаряш с умрели.
	Тя сви рамене и му прибра парите.
	— Сигурно мъртвите не искат да имат нищо общо с вас.
	— Аз съм почтен човек — извика той.
	— Ще видим.
	— Ти си лъжкиня! Долен мелез! — изруга я мъжът.
	Излезе и затръшна вратата след себе си толкова силно, че прозорците издрънчаха.
	От кухнята излезе младият мъж. Изглеждаше уплашен.
	— Ти каза, че можеш да държиш духовете настрана.
	Момичето погледна през прозореца и промълви:
	— Сгреших.


	Заради гюрултията в другата стая Мейбъл почти не можеше да учи. Родителите й провеждаха едно от своите събрания. През последните двайсет минути разговорът се разгорещи неимоверно и тя можеше да познае, че споровете ще продължат до малките часове на нощта.
	— Ние не одобряваме насилие — заяви мисис Роуз. — Ние сме за реформи, а не за революция.
	— Без революция няма реформи. Вижте Русия — настоя мъж със силен акцент.
	— Да, вижте Русия — подкрепи го друг. — Хаос.
	— Работниците? Ако не сме единни, ще ни сломят. В единството е силата.
	Мейбъл надникна да види какво става. Стаята беше пълна с дим и хора. Навсякъде се търкаляха вестници и брошури. Майка й говореше дълго и пространно за условията в шивашко предприятие, където жените не били защитени.
	— Точно като в „Трайангъл“* — обясни тя.
	[* На 25.03.1911 г. пожар във фабриката за облекло „Трайангъл“ в Ню Йорк довежда до смъртта на 146 работници, основно млади жени и момичета. Най-ужасяващият индустриален инцидент в историята на града става повод за възникването на движение за модернизация на трудовите условия във фабриките. — Б.р.]
	Изненадана, Мейбъл видя на канапето красив млад мъж. Гледаше право към нея и тя бе сигурна, че го познава отнякъде. Върна се в стаята си и оттам се измъкна навън на площадката на пожарната стълба, за да подиша свеж въздух. Само след минута красивият мъж се измъкна през прозореца и дойде при нея.
	— Помниш ли ме?
	— От Юниън Скуеър, нали? — сети се Мейбъл. — Ти ме спаси.
	Той протегна ръка.
	— Артър Браун.
	— Мейбъл Роуз — представи се тя и пое десницата му.
	— Знам — усмихна се иронично шеговито той.
	— Не е ли редно да си вътре при другите?
	— Те ще прекарат следващия един час да се карат, без да стигнат доникъде — засмя се той, а Мейбъл се усмихна.
	Точно така протичаха тези събрания.
	— В крайна сметка ще се обединят около решението да произнесат още една реч или да напишат уводна статия за вестника. Вероятно ще се опитат да създадат съюз на докерите или да вдигнат някоя и друга стачка.
	— Нима това не е хубаво? — попита Мейбъл.
	— Наричат себе си радикали, но всъщност не са съвсем такива.
	— А ти, предполагам, си, така ли? — Мейбъл се засегна леко заради родителите си. — Моите родители са пожертвали твърде много за доброто на другите.
	— Включително и дъщеря си ли? — Погледът на Артър Браун бе несломим.
	Забележката му попадна едва ли не в костния й мозък. Бузите й пламнаха.
	— Беше грубо — заяви тя.
	— Да, права си. Моля да ме извиниш. Те ти желаят доброто.
	— Но…?
	Артър се усмихна извинително.
	— Понякога промяната се нуждае от малко помощ. Някои от нас са за по-бърза промяна. По наш си начин. Ако искаш някога да се срещнеш с нас, умно момиче като теб винаги е добре дошло.
	— Обикновено помагам на родителите си — парира го Мейбъл.
	Той кимна.
	— Разбира се. Забрави, че изобщо го споменах. Не е нужно да е събрание. Наблизо има едно местенце, където правят най-вкусния яйчен крем. Обичаш ли яйчен крем?
	Той имаше големи кафяви очи и Мейбъл изпита леко вълнение, когато се вгледа в тях.
	— Че кой не обича?
	Артър бръкна в джоба си и тя видя очертанията на пистолет.
	— Ето визитната ми картичка.
	Тя се взря в черните букви — АРТЪР БРАУН — и попита:
	— Това истинското ти име ли е?
	— В момента да — усмихна се самодоволно той.
	Беше студено и тя потрепери.
	— Време е да се връщам при учебниците си.
	— Беше удоволствие за мен, мис Роуз.
	Докосна периферията на шапката си и задържа прозореца като й помогна да влезе, а той се върна в дневната при разгорещените спорове, които, както Мейбъл знаеше отлично, щяха да продължат едва ли не до призори.
	Наблюдаваше Артър Браун от стаята си. Той говореше твърде уверено за млад човек на неговите години. По едно време улови погледа й, усмихна й се и тя мигом извърна глава. Поразмисли малко, отвори тайното чекмедженце на музикалната си кутийка и прибра в него визитната му картичка.


	В разнебитения апартамент в стария „Бенингтън“ мис Ади се отдели от прозореца и закрачи из стаята си, измъчвана от въпроса с какво да се захване. Накрая извика на сестра си:
	— Нека се преоблека, миличка.
	След няколко минути се появи в стара нощница и престилка и подкани:
	— Хайде!
	Мис Лилиън донесе от кухнята Феликс, котарак на кафяви черти, който при това беше доста добър ловец на мишки. Отпуснат от крема и опиума, Феликс лежеше в ръцете й. Тя го положи на вече покритата с вестници маса. Тананикайки си, мис Ади отвори чекмедже на бюфета и извади оттам голям нож — толкова остър, колкото и стар.
	— Точно сега е моментът — обади се мис Лилиън. — Какво си тананикаш?
	— Нещо, което чух по радиото. Пееше го сопрано, но гласът й никак не ми хареса. Беше прекалено писклив.
	— Много често се случва — изкудкудяка мис Лилиън. — Готова ли си?
	— Сега е моментът — повтори сестра й.
	Мис Лилиън хвана здраво Феликс, чието сърце щеше да изхвръкне. Той се опита да се извърти, ала беше твърде замаян, за да успее.
	— Няма да трае дълго, котенце — увери го мис Лилиън.
	Тя затвори очи и занарежда дълга плетеница от думи, стари като времето, а мис Ади заби ножа в корема на котарака и направи нужния разрез. Животното спря да мърда. Тя стигна до коремната кухина, изкара вътрешностите му и ги тръсна в една купа. Някои се лепнаха по престилката й и тя бе щастлива, че най-напред се е преоблякла. Загледа се намръщена в купата. Мис Лилиън остави окървавеното тяло на Феликс и се приближи до нея.
	— Какво, сестричке?
	— Те идват — промълви мис Ади. — О, мила сестро, те идват.


	В притихналия музей Уил седеше на бюрото си. Светеше само настолната зелена лампа. По-рано през деня забеляза паркираната на улицата кола и двамата мъже в тъмни костюми вътре. Единият ядеше шам-фъстъци и плюеше черупките през прозореца. Уил заключи и подсвирквайки си безгрижно, отиде до магазин „Автомат“ срещу музея и си купи сандвич и кафе, които почти не докосна. Върна се в музея чак след като видя как колата си тръгва. Намръщи се, като установи, че целофановата лента, лепната между вратата и рамката, е разкъсана. Обиколи бавно и дълго цялата сграда и огледа внимателно всяка стая. В крайна сметка установи, че нищо не липсва. Било е само оглед. Засега.
	Уил вдигна глава и се загледа в стенописите по стените и тавана — ангели и дяволи, надвиснали над хълмове; равнини и реки над патриоти, първооткриватели, индианци и имигранти в Новия свят. После на меката зелена светлина той мина покрай рафтовете с книги и спря пред голямо, подвързано с кожа, издание на Декларацията за независимостта и извади овехтял плик с печат в горния десен ъгъл: ДЕПАРТАМЕНТ ПО ПАРАНОРМАЛНОТО, 1917 г. Извади съдържанието и отвори на първата страница.
C>
#	Меморандум
	До:
	_Уилям Фицджералд, Джейкъб Марлоу, Ротке Васерман, Маргарет Уолкър_
#	Строго секретно
#	Проект „Бъфало“
C$
	Уил седна зад бюрото и отново прочете документите. А когато свърши, остана загледан в сенките.
	Дълго-дълго седя така.


>	Мъжът с цилиндъра

	Земята бе залог, земята бе идея за свобода, родена от колективния копнеж на неспокойна и създадена от мечти нация. Всяка скала, всяка река, всеки изгрев и залез бяха добре сключена сделка — гаранция за повече. Земята беше силна. Реките течаха по-бързо от потоците на желанията. Щастливи брястове и дъбове, величествени секвои и сенчести борове огласяха с песента си хълмове, чиито склонове се спускаха свободно към благодарни за песента им долини. Край пътищата стърчаха телефонни стълбове, а самотните им жици, опънати през полята, бяха смътни обещания за общуване. Разнебитени стари огради — от онези, които създават добро съседство — обграждаха ферми, виеха се около червени хамбари и масивни вятърни мелници.
	В градовете имаше Главна улица — дето се точи покрай редици от къщи с неясна нежна история. Шпил на църква. Бръснарница. Магазин за сладолед. Градски площад и зелено, подходящо за пикници пространство. Месарница. Хлебарница. Работилница за свещи. А в далечния край на тези приказни градове — красиви покрити мостове на фона на есенния листак, над потоци, пълни с риба, достойна за крале. Под бръмченето на монтирания на тавана вентилатор в съда жените бродираха върху платно думите на химна, а мъжете им се разхлаждаха със сгънати вестници, докато тече спор дали човекът е дело на всемогъщ занаятчия, като механична играчка, заставен да изиграе своята част в мистериозна предопределена съдба, или е излазил от калта измежду дърветата в джунглата — братовчед на зверовете, еволюционен експеримент на свободната воля, оставен да се загуби в света на избора и шанса. Не се стига до решение.
	Пътищата се нуждаеха от пространство. Те се удължаваха. Бродеха и покоряваха. Преминаваха през открити равнини. През елени и антилопи. И през бизони. Покрай племена, избутани настрани под наблюдението на кръста, защото тази нация имаше своите съмнения. Пътищата вървяха успоредно на железопътните линии — мощния стоманен гръбнак на прогреса, гръбнака на индустрията. Песента на цикадите се сливаше с писъка на парните свирки на локомотивите, с пронизителния сигнал на фабриките от червени тухли, когато в пет пускаха потните работници и отново ги привикваха в седем. Дълбоко под земята миньорите копаеха и влачеха товара си, без нито за миг да изпускат от поглед канарчето. На запад от земята изригна петрол и омърси всичко в пари. В памуковите полета плачещите оставяха арфите си по дърветата.
	Пътищата стигнаха до градовете. Сияйните градове, обезумели от амбиции, пълни с копнежи за търговия, златен рай на пророци в бизнеса; билбордове, рекламиращи предсказваното от Уолстрийт изобилие и призивите от Медисън авеню: „Върви в крак с времето! Имперски въздушни линии.“ „Студебейкър — автомобилът, надхвърлящ собствената си слава!“ Хората изваяха паметници на велики мъже, основали нацията, предвождали армии, мъже, чиито убеждения са на сигурно място в мрамора и гранита. Хората създадоха идоли и отново ги разкъсват, дават им имена по плакати на шествия, благославяйки ги за вечни времена за печалби и загуби, замеряйки ги невъздържано от прозорци — възхвала на добрите времена, които като че ли никога няма да свършат. Земята на угоеното теле.
	Небесното колело се затъркаля към привечер, — звездите все още не светеха ярко. Тревожен вятър притесняваше с капризите си върховете на дърветата. От задните врати на къщите майки започнаха да викат децата да се прибират от игра, да се измият и да си кажат молитвата преди вечеря. Децата недоволстваха яростно, но майките не отстъпваха и игрите бяха оставени с обещания за следващия ден. Уличните лампи светнаха, фабриките, училищата, съдилищата, църквите притихнаха. Припадна мека вечерна мъгла, като балсам за забрава.
	В гробищата мъртвите спяха с отворени очи.


	Сивият мъж с цилиндъра пристъпи от мъглата и огледа земята. От известно време не се беше появявал и в негово отсъствие много неща се бяха променили. Промените винаги бяха много. Кожата му бе на по-сиви от крилете на нощна пеперуда петна. Очите му бяха издължени и черни, носът — остър, а устните — тънки като току-що зародила се мисъл. Дрипавото му палто наподобяваше неоправен саван. Мъжът отупа праха от многото му гънки. Разлетяха се гарвани и заграчиха към небето, сега покрито със зловещите облаци на надвисваща буря. Той заговори шепнешком на гарваните. После заговори на дърветата и камъните, на реките и хълмовете. Говореше на много езици и на език отвъд думите.
	Мъртвите слушаха в гробовете си.
	Сивият мъж закрачи към полето с цвят на мед, а стръковете гъделичкаха дланите му. В износения блясък на цилиндъра му се отразяваше смътна миниатюра на околния пейзаж. Заек заподскача от място на място, душейки за храна. Изненадващо заекът се претърколи до върха на обувката на сивия човек и той вдигна уплашеното животинче за врата. Заекът се заизвива и зарита яростно. С бързината на магьосник мъжът пъхна дългите си пръсти в козината му, изтръгна все още бясно пулсиращото му сърце, стисна го в юмрука си и кръвта закапа по плодородната земя.
	Мъртвите чуха.
	Мъжът с цилиндъра затвори очи и вдиша сладостта на въздуха. В ръката му сърцето на заека биеше слабо.
	— Сега е моментът — изрече той с глас, наподобяващ парцаливото му палто.
	Сърцето се изплъзна от пръстите му. Мъжът отметна глава и вдигна дългите си окървавени пръсти към тъмносивото небе. Облаците се разпениха. Той изрече думите, една светкавица изпращя на върха на пръстите му и направи дъга. Бурна светлина раздираше обезумялото небе. Една негова стрела се заби в самотно дърво сред необятната равнина и то се превърна в пламтящ сигнал, който никой освен вятърът не виждаше, никой освен събудилите се мъртви не чуваше.
	Мъжът с цилиндъра мина през опустошеното поле и пое към спящите градове и села, към фабриките и памуковите ниви, към железопътните линии, пътищата, телефонните стълбове и шумните шествия с цветни ленти. Тръгна към статуите на героите, към копнежите и разочарованията на хората. Около него пращеше и пукаше светлина, а зад него земята бе черна като сгур.


>	На върха на света

	Oт края на покритата c мъгла гора Джеймс направи мълчалив знак. Ийви чуваше дишането си, докато го следваше през дърветата и снега. Миришеше силно на бор, въздухът бе свеж и дори в съня си тя съзнаваше, че това е различно. Нередно. Никога не си беше чувала дишането, нито й бе замирисвало на бор. Прокара ръка по едно дърво и кората му одраска силно дланта й. Продължи да следва Джеймс до сечище с обречени войници. Погледна надясно. Гъстата мъгла се поразсея и Ийви съзря очертанията на покрив с нещо като кулички и се запита дали не е замък.
	Сержантът си хвърли цигарата и на нея й се прииска да му извика, да му каже да бяга. В този сън тя беше само наблюдател. Блясъкът беше невероятно ярък, много по-ослепителен от преди. Ийви изскочи от окопа и хукна през окървавените полета с макове. Джеймс чакаше. В съня мускулите й се напрегнаха в очакване на момента той да си свали противогаза и да се превърне в чудовищно видение.
	Ръката му стигна до противогаза, но когато го свали, брат й си остана златното момче, любимият син.
	Той отвори уста и тя отново се напрегна, готова за нов кошмар.
	— Здравей, старо мое момиче — поздрави Джеймс с глас, който не беше чувала от десет години. — Те не биваше да го правят.
	Събуди се със сподавен вик на изненада. Пот покриваше челото й, ръцете й трепереха. Той й бе проговорил! Въздух. Тя имаше нужда от въздух. Измъкна се на пожарната стълба и се покатери на покрива. Нощният въздух изсуши потта по ръцете й. Усети студ — вече беше ноември; лятото бе безвъзвратно отминало, но тя не можеше да понесе да се върне в тясната стая и в тревожния си сън. По края на Сентръл парк вървеше пиян мъж, викаше женско име и плачеше. От време на време вдигаше очи към небето, сякаш молеше невидим съд за милост, после тръсваше глава.
	Стресна я шум зад гърба й. Джерико седеше с палто върху пижамата и книга в ръка.
	— Извинявай. Не исках да те обезпокоя — каза той.
	— Вече съм обезпокоена.
	— Трепериш.
	— Добре съм.
	— Не, не си.
	Джерико си свали палтото и го метна на раменете й.
	— Сега пък на теб ще ти е студено.
	— Не усещам чак толкова силно студа.
	— О!
	— Пак ли сънува онзи сън?
	Тя кимна.
	— Но този път беше различно. Той ми проговори, Джерико. Погледна ме и каза: Те не биваше да го правят.
	— Кой? Какво?
	— Не знам. Но не ме напуска усещането, че е повече от сън; че той се опитва да ми каже нещо много важно.
	— О, сънуваш го просто защото ти липсва. И аз понякога сънувам семейството си.
	— Нищо чудно.
	Джерико взе ръката й. Вълнението от допира премина по цялата й ръка, но тя се опита да не му обръща внимание.
	— Не съм си мислил… Не съм се надявал да разбереш. Допусках, че ще ме сметнеш за ненормален.
	— Всички сме ненормални. Можем да си намерим работа на някой плаж. Елате да видите откачалките от Манхатън! Не се допускат деца и бременни! — засмя се горчиво Ийви и примигна, за да отпъди сълзите.
	— През цялото това време си мислех, че съм сам. Различен. Но и ти си различна.
	Той я гледаше по друг начин.
	— През по-голямата част от времето исках да умра. Мислех си, че вътрешно съм вече мъртъв, те ще ме убият, когато ме превърнат в машина. Но вече не се чувствам мъртъв.
	Лицето му се намираше близо до нейното. Ръката му лежеше на гърба й.
	— Сега знам какво искам.
	— Какво? — попита шепнешком Ийви.
	В целувката на Джерико нямаше нищо непохватно или неуверено. Той притисна с яростна настойчивост устните си до нейните. Всяка частица от нея се почувства събудена и жива.
	Ийви го побутна.
	— Не мога.
	— Защо? — попита той и изражението му се втвърди. — Заради това, което съм ли?
	Тя поклати глава.
	— Заради Мейбъл.
	Той я погледна право в очите.
	— Но аз не искам Мейбъл. Искам теб. Кажи ми, че не желаеш да те целувам, и няма да го правя.
	Ийви не каза нищо. Джерико я притегли към себе си и отново я целуна. Целуна го и тя, щастлива да усети устните му върху своите. Щастлива, че ръцете му са в косата й; че дрехата му се е закачила за нейната. Така се движеше земното кълбо, нали? Набелязваш нещо, а животът ти нанася удар. Мейбъл желаеше Джерико. Джерико желаеше Ийви. А в момента Ийви искаше да забрави. Не беше нужно целувките им тази нощ да означават кой знае какво. Утре манивелата щеше да се завърти отново и светът да се задвижи. Щеше да оправи нещата утре или вдругиден. Но това ставаше сега и тя го искаше точно сега. Имаше нужда от него. Ийви се сгуши в широката му гръд и се остави ръцете му да я обгърнат. Джерико я целуна по главата и двамата погледнаха на изток, където слънцето изплуваше и оцветяваше сградите с бледа като водни бои надежда.
	Но нещо наближаваше. Нещо, което тя не разбираше. Нещо ужасно. И Ийви се боеше.
	— Добре ли си? — промърмори Джерико, а устните му се настаниха на врата й.
	— Да, всичко е наред — излъга тя.
	Долу на улицата пияният престана да вика момичето си. Отпусна се на колене, сложи глава на бордюра и изкрещя:
	— Какво загубихме, какво загубихме…
	Някъде в някоя от безликите сгради свиреше радио. Жизнерадостният глас на Ал Джолсън удави в канавката мъката на пияния: Аз пея на върха на света… просто пътувам… просто се движа…
	Слънцето избистри хоризонта. Светлината прободе очите й.
	— Целуни ме — каза Ийви.
	Джерико взе лицето й в дланите си и целувката му закри небето.
