D>
	още една за Макс и Амилия
	още една за Грейс
D$


E>
P>
	В огромния ми град е нощ,
	когато от заспалия си дом излизам вън
	и хората се питат дали съпруга аз не съм
	или пък дъщеря, ала една е мисълта ми: нощ.
@	Илейн Фейнстейн, „Безсъние“
P$
E$


>	Едно

	Около час, след като срещнах Тони Хобс, той спаси живота ми.
	Знам, че звучи малко мелодраматично, но е истината. Или поне истината, доколкото ще я чуете от журналист.
	Бях в Сомалия — страна, която не бях посещавала, докато не получих обаждане в Кайро, и изненадващо се оказах изпратена там. Случи се в петък следобед — свещения ден за мюсюлманите. Като повечето чуждестранни кореспонденти в египетската столица използвах официалния почивен ден именно за да си почина. Правех слънчеви бани край басейна на клуб „Джезира“ — бивше сборище на британски офицери по време на управлението на крал Фарук, а сега притегателен център за отбраното общество в Кайро и чужденци с назначение в египетската столица. Макар че слънцето е тъкмо обратното на дефицитна стока в Египет, повечето кореспонденти тук рядко го виждат. Особено ако като мен са човекът оркестър и покриват целия Близък изток и Източна Африка.
	— Със Сали Гудчайлд ли говоря? — попита американски глас, който не бях чувала преди.
	— Същата — потвърдих, като се надигнах и притиснах телефона плътно до ухото си в опит да блокирам шумния квартет египетски матрони, седящи до мен. — Кой се обажда?
	— Дик Ленард от вестника.
	Изправих се и бързо извадих бележник и химикалка от чантата си. После отидох в един тих ъгъл на верандата. „Вестника“ бяха моите работодатели, известни още като „Бостън Поуст“. И щом се обаждаха на мобилния ми телефон, определено ставаше дума за нещо важно.
	— Нов съм в Международния отдел — обясни Ленард — и днес съм поел функциите на Чарли Гайкън. Сигурен съм, че сте чули за наводнението в Сомалия.
	Правило първо в журналистиката: никога не признавай, че и за пет минути не си бил в час със света като цяло. Така че попитах единствено:
	— Колко са жертвите?
	— Според Си Ен Ен още не се знае точният им брой. Но според сведенията в сравнение с това, наводнението от деветдесет и седма е нищо и никаква вадичка.
	— Къде точно в Сомалия?
	— В долината на река Джуба. Под вода са поне четири села. Главният редактор иска някой да е там. Можете ли да тръгнете веднага?
	И ето как се озовах в самолет за Могадишу едва четири часа след обаждането от Бостън. Преди това се наложи да се справя с ексцентричностите на Етиопските авиолинии и да направя смяна в Адис Абеба, така че кацнах в Могадишу малко след полунощ. Излязох във влажната африканска нощ и се опитах да открия такси за града. Накрая се появи едно, но шофьорът караше като пилот камикадзе, отгоре на всичко мина по страничен път към центъра, неасфалтиран и пуст. Когато го попитах защо не минахме по нормалния маршрут, той само се изсмя. Така че извадих мобилния си телефон, набрах няколко номера и уведомих чиновника на рецепцията в хотел „Сентръл“ в Могадишу, че трябва незабавно да се обади в полицията и да ги информира, че ме отвлича шофьор на такси с регистрационен номер… (да, запомних регистрационния номер, преди да се кача). Таксиджията мигом започна да сипе извинения, отби към главния път и започна да ме умолява да не го вкарвам в беля.
	— Наистина беше по-пряк маршрут — увери ме.
	— Какво, посред нощ, когато няма никакво движение? И очаквате да повярвам?
	— Дали полицията ще ме чака в хотела?
	— Ако ме закарате там, ще ги отпратя.
	Той подкара по главното шосе и стигнах невредима до хотел „Сентръл“ в Могадишу, а шофьорът още се извиняваше, когато слизах от колата. След четири часа сън успях да вляза в контакт с Международния Червен кръст в Сомалия и ги уговорих да ме вземат на един от хеликоптерите си, който се отправяше към района на наводнението.
	Минаваше девет часът сутринта, когато излетяхме от военното летище край града. В хеликоптера нямаше седалки. Седях с трима служители на Червения кръст на студения метален под. Машината беше старичка и оглушително шумна. Щом се отлепи от земята, се наклони опасно надясно и всички увиснахме на плътните колани, които бяхме затегнали около себе си при излитането, прикрепени с болтове към стените на кабината. След като пилотът овладя машината и отново я изправи, мъжът, седнал на пода срещу мен, ми отправи широка усмивка и каза:
	— Е, това беше добро начало.
	Макар да ми беше трудно да чуя нещо през бръмченето на роторните перки, различих, че човекът имаше английски акцент. Погледнах го по-внимателно и ми стана ясно, че не е доброволец. Не само заради самообладанието му, когато изглеждаше, че може да се разбием. Не просто и заради синята дънкова риза, сините джинси и стилните слънчеви очила с рогови рамки. Нито заради загорялото му лице, което в комбинация с русата коса му придаваше известен грубоват чар, ако си падаш по оня облик на постоянно безсъние. Не, онова, което наистина ме убеди, че не е хуманитарен работник, беше изнурената усмивка с лек намек за флирт към мен след близкото ни до гибел преживяване. В този момент разбрах, че е журналист.
	Забелязах също, че ме оглежда преценяващо и вероятно също бе стигнал до извода, че не отговарям на типажа за доброволец на Червения кръст. Естествено, бях любопитна как ме възприемат. Лицето ми е подобно на това на Емили Дикинсън, от типичните за Нова Англия — ъгловато, малко изпито, с трайно светъл тен, непонасящ продължителен контакт със слънцето. Един мъж, който някога искаше да се ожени за мен — и да ме превърне точно в ония мамчета, посещаващи футболните мачове на децата си, каквато се бях зарекла, че никога няма да бъда — ми беше казал, че съм „красива по интересен начин“. След като бях спряла да се смея, осъзнах, че това беше един от онези комплименти с обратен знак. Беше добавил също, че ми се възхищава, задето се поддържам добре. Поне не ми беше казал, че съм „запазена“. И все пак е вярно, че „интересното“ ми лице е спасено от линии и бръчици, а в светлокестенявата ми коса (практично подстригана късо) още няма бели нишки. Така че, макар да клоня към средната възраст, още мога да мина за малко над трийсетте.
	Всички тези банални мисли бяха рязко прекъснати, когато хеликоптерът внезапно кривна вляво и пилотът с голяма скорост ни издигна на по-голяма височина. Тази маневра, която ни запрати напред към коланите, беше придружена от отчетливия звук на противосамолетен огън. Британецът бързо бръкна в раницата си и измъкна полеви бинокъл. Въпреки протестите на един от служителите на Червения кръст, той разкопча колана си и се добра до един от илюминаторите, за да погледне навън.
	— Май някой се опитва да ни очисти — надвика бръмченето на двигателя. Ала гласът му бе спокоен, дори издаваше, че му е забавно.
	— Кой „някой“? — викнах му.
	— Обичайните негодници от частите на милицията — отвърна той, все още с очи, долепени до бинокъла. — Същите чаровници, дето създадоха такава бъркотия при последното наводнение.
	— Но защо стрелят по хеликоптер на Червения кръст? — попитах.
	— Защото могат. Стрелят по всичко, което се движи и е чуждестранно. Това им е като спорт.
	Той се обърна към тримата медицински работници, закопчани до мен.
	— Предполагам, че вашият човек в кокпита знае какво прави? — попита.
	Никой от тях не му отговори, бяха пребледнели от шока. Тогава той ми се ухили палаво и си помислих: този човек всъщност се наслаждава на мига.
	Отвърнах на усмивката му. Беше въпрос на чест за мен — никога не показвай страх под обстрел. От опит знаех, че в такива ситуации единственото, което можеш да направиш, е да дишаш дълбоко, да не си губиш ума и да се надяваш да ти се размине. Така че си избрах точка на пода на кабината и се втренчих в нея, като безмълвно си повтарях: „Всичко ще е наред. Само да…“.
	Тогава хеликоптерът направи още един рязък завой и британецът беше отхвърлен от илюминатора, но успя да се задържи за близките ремъци, така че да не се търколи из кабината.
	— Добре ли сте? — попитах го.
	Поредната му усмивка.
	— Вече да — отговори.
	След още три преобръщащи стомаха завъртания вдясно, последвани от едно рязко ускоряване, изглежда напуснахме зоната на опасност. Последваха десет нервни минути, после се снижихме. Проточих шия, погледнах през илюминатора и дъхът ми секна. Пред мен бе напълно потопен пейзаж, досущ като при Ноевия ковчег. Водата бе покрила всичко. Наоколо се носеха къщи и добитък. Тогава зърнах първия труп — с лице надолу във водата — последван от още четири тела, две от които толкова мънички, та дори от въздуха нямах съмнение, че са на деца.
	Всички от хеликоптера вече надзъртаха през прозореца и оглеждаха степента на бедствието. Хеликоптерът се отправи бързо към по-висок терен. В далечината видях струпани джипове и военни камиони. При по-внимателно вглеждане стана ясно, че се опитваме да кацнем сред хаоса на лагер на сомалийската армия, където няколко десетки войници се суетяха около вехтото военно оборудване, пръснато наоколо. На по-преден план се виждаха три бели джипа, над които се вееше флагът на Червения кръст. Петнайсетина хуманитарни работници, застанали до джиповете, неистово размахваха ръце към нас. Очевидно имаше проблем. На стотина метра от екипа на Червения кръст стояха група сомалийски войници и те на свой ред отправяха към нас приканващи жестове.
	— Интересно ще е — отбеляза британецът.
	— Не и ако е като последния път — намеси се един от червенокръстците.
	— Какво стана последния път? — поинтересувах се.
	— Опитаха се да ни оплячкосат.
	— Беше масово явление и през деветдесет и седма — каза британецът.
	— Били сте тук през деветдесет и седма? — попитах.
	— О, да — отвърна той и пак се усмихна широко. — Чудно местенце е Сомалия. Особено под вода.
	Прелетяхме над войниците и джиповете на Червения кръст. Ала хуманитарните работници на земята явно се ориентираха каква игра играем и скочиха в джиповете, обърнаха назад и поеха с висока скорост към празния терен, над който ние се снижавахме. Погледнах към британеца. Беше притиснал бинокъла към прозореца с онази негова сардонична усмивка, която ставаше по-широка с всяка наносекунда.
	— Явно ще има гонка за посрещането ни — обяви.
	Надникнах през моя илюминатор и видях десетина сомалийски войници да тичат по посока към нас.
	— Разбирам какво имате предвид — извиках му и в този момент кацнахме с яко друсване.
	След като вече имахме под себе си твърда земя, мъжът от Червения кръст до мен се изправи на крака и дръпна лоста, затварящ вратата на кабината. Другите се отправиха към товарния сектор в дъното на кабината и се заеха да разкопчават ремъците, притегнали кашоните с медицински припаси и суха храна.
	— Имате ли нужда от помощ? — попита британецът един от тях.
	— Ще се оправим — отвърна човекът. — А вие побързайте, преди да е цъфнала армията.
	— Къде е най-близкото село?
	— Беше на километър южно от тук. Но го няма вече.
	— Ясно — рече британецът. После се обърна към мен и попита: — Идвате ли?
	Кимнах, после попитах мъжа от Червения кръст:
	— Как ще се справите с войниците?
	— Както обикновено. Ще ги забаламосаме, докато пилотът се свърже по радиото със сомалийското централно командване, ако може да бъде наречено така, което да нареди на някой от тукашните командири да не ни закачат. Но вие двамата изчезвайте още сега. Войниците не виждат необходимост от присъствието на журналисти.
	— Вече ни няма — казах. — Благодаря за транспорта.
	С британеца тръгнахме да слизаме. Щом стъпихме на земята, той ме потупа по рамото и посочи към джиповете на Червения кръст. Ниско приведени, затичахме натам, без да се обръщаме назад, докато не се озовахме зад тях. Оказа се стратегически хитър ход, тъй като успяхме да се изплъзнем от вниманието на сомалийските войници, които сега бяха обградили хеликоптера. Четирима от тях бяха насочили оръжие към екипа на Червения кръст. Един започна да крещи на хуманитарните работници, но те не изглеждаха никак смутени и подхванаха маневрата по „забаламосване“. Макар да не чувах много през шума на хеликоптера, беше ясно, че червенокръстците неведнъж вече са участвали в такава опасна игра и знаеха точно какво да правят. Британецът ме сръчка с лакът.
	— Виждаш ли онази горичка там? — каза той и посочи към малка група каучукови дървета на около петдесет метра разстояние.
	Кимнах. След един последен поглед към войниците, които сега отваряха кашон с медицински припаси, хукнахме напред. Надали ни отне повече от двайсет секунди да покрием петдесетте метра, но, боже, колко дълго ми се видя това време. Знаех, че ако войниците видеха две фигури, тичащи към прикритие, естествената им реакция щеше да е да ни застрелят. Когато стигнахме до горичката, се заслонихме зад едно дърво. Никой от двама ни не беше задъхан, но когато погледнах британеца, зърнах в очите му напрегнати пламъчета от притока на адреналин. Като забеляза, че го гледам, той мигом превключи на сардоничната усмивка.
	— Браво на теб — прошепна. — Мислиш ли, че ще успееш да стигнеш дотам, без да бъдеш простреляна?
	Погледнах в посоката, накъдето сочеше — друга хилава горичка пред преливащата сега река. Срещнах предизвикателната му усмивка.
	— Мен никога не ме прострелват — отсякох.
	После с бясна скорост се понесохме към следващото място за прикритие. Този път пробегът отне около минута, през което време светът замлъкна и чувах само свистенето на високата трева под краката си. Бях цялата напрегната. Но подобно на момента в хеликоптера, когато попаднахме под обстрел, опитах да се съсредоточа върху нещо абстрактно като дишането ми. Британецът тичаше пред мен. Ала веднага щом стигнахме горичката, рязко се закова на място. Спрях и аз, щом го видях как заотстъпва назад с вдигнати ръце. Измежду дърветата изникна млад сомалийски войник. Надали беше на повече от петнайсет години. Пушката му беше насочена към британеца, който се опитваше да се измъкне от ситуацията с кротки думи. Внезапно войникът ме забеляза и когато обърна оръжието си към мен, аз направих отчайващо погрешна преценка. Вместо да се покажа покорна — да спра, да вдигна ръце над главата си и да се въздържам от всякакви резки движения (както бях обучена да постъпвам) — аз се хвърлих на земята, убедена, че ще ме застреля. Това го накара да ми изкрещи, докато се опитваше да ме вземе на прицел. И тогава неочаквано британецът се хвърли към него и го събори. Изправих се и хукнах към тях. Британецът заби стиснатия си юмрук в корема на войника и му изкара въздуха. Момчето простена, а моят човек с всичка сила стовари стъпало върху ръката му, с която стискаше пушката. Малкият изкрещя от болка.
	— Пусни оръжието — настоя британецът.
	— Майната ти! — викна момчето.
	Натискът от обувката върху дланта му се увеличи. Този път юношата пусна пушката, а британецът пъргаво я вдигна и само след секунди я насочи срещу войника.
	— Мразя неучтивите — заяви британецът и размърда леко оръжието.
	Момчето се разхлипа, сгуши се в ембрионална поза и взе да моли за живота си. Обърнах се към мъжа.
	— Не можеш да…
	Но той само ме погледна и ми смигна. После се обърна към детето войник и му каза:
	— Чу ли приятелката ми? Тя не иска да те застрелям.
	Момчето не отговори нищо. Само още повече се сви на кълбо и заплака като уплашено дете, каквото си и беше.
	— Редно е да й се извиниш, не мислиш ли? — каза британецът.
	Виждах как пушката потрепва в ръцете му.
	— Съжалявам, съжалявам — промълви малкият с глас, задавен от сълзи.
	Британецът ме погледна.
	— Извинението прието ли е? — попита.
	Аз кимнах. Колегата ми кимна в отговор, обърна се към момчето и го попита:
	— Как е ръката ти?
	— Боли.
	— Съжалявам за това — каза му. — Сега можеш да си вървиш, ако искаш.
	Момчето, още треперещо, се изправи. Лицето му беше набраздено от сълзи, а на панталона му имаше влажно петно — беше се подмокрил от страх. Погледна ни с ужас в очите, още не беше сигурен, че няма да бъде застрелян. Чест му направи на британеца, че успокоително постави ръка върху рамото на младежа.
	— Не се бой — каза му тихо. — Нищо няма да ти се случи. Но трябва да ми обещаеш едно нещо: не бива да казваш на никого в твоята част, че си ни срещнал. Ще го изпълниш ли?
	Войникът погледна към пушката, която още беше в ръцете на спътника ми, и кимна. Много пъти.
	— Добре. Един последен въпрос. Има ли армейски патрули нататък по реката?
	— Не. Базата ни беше отнесена от водата. Изгубих се от другите.
	— Ами близкото село?
	— Нищо не остана от него.
	— Всички ли се издавиха?
	— Някои се добраха до хълма.
	— Къде е този хълм?
	Войникът посочи към обрасла пътека между дърветата.
	— На колко път е оттук пеша?
	— На половин час.
	Британецът ме погледна и каза:
	— Ето го нашия репортаж.
	— Звучи ми добре — срещнах погледа му.
	— Хайде, бягай сега — заръча той на войничето.
	— Пушката ми…
	— Съжалявам, ще я задържа.
	— Ще си имам много ядове без нея.
	— Кажи, че водата я е отнесла. И помни, очаквам да удържиш обещанието, което ми даде. Не си ни виждал. Ясно?
	Хлапето погледна пушката, а после отново британеца.
	— Обещавам.
	— Браво. Хайде, върви.
	Момчето войник кимна и се стрелна между дърветата в посока към хеликоптера. Когато се изгуби от поглед, мъжът затвори очи, пое дълбоко въздух и измърмори:
	— Какъв ад, мамка му.
	— Присъединявам се.
	Той отвори очи и ме погледна.
	— Добре ли си?
	— Да… Само дето се чувствам като пълна идиотка.
	Ухили ми се.
	— И се държа като пълна идиотка. Но се случва. Особено като те изненада хлапак с пушка. Като стана дума…
	Посочи напред с палец — трябваше да поемаме напред. Това и направихме, като последвахме обраслата с бурени пътека между дърветата към началото на наводненото поле. Вървяхме, без да спираме, в продължение на петнайсет минути и не си казахме нищо. Спътникът ми водеше. Аз вървях на няколко крачки зад него. Наблюдавах го, докато напредвахме все повече през наводнения терен. Беше много съсредоточен в задачата да ни изведе възможно най-далеч от войниците. Личеше, че е нащрек за всякакви звуци, дето да са неприсъщи за това открито пространство. На два пъти спря, щом му се беше счуло нещо подозрително, и се обърна към мен, като постави пръст до устните си. Тръгвахме отново едва когато бяхме сигурни, че никой не ни следва по петите. Бях заинтригувана от начина, по който държеше пушката на войника. Вместо да я преметне на рамо, носеше я в дясната си ръка с цев, сочеща надолу, на разстояние от тялото. Разбрах, че никога не би застрелял онова хлапе. Очевидно не му беше комфортно да държи оръжие.
	След около петнайсет минути ми посочи няколко големи камъка край реката. Седнахме, но известно време не си казахме нищо, а той продължаваше да преслушва тишината и да се мъчи да различи приближаващи стъпки в далечината. След малко заговори:
	— Според мен, ако малкият ни беше издал, другарите му вече щяха да са тук.
	— Несъмнено го уплаши и го накара да мисли, че ще го убиеш.
	— Имаше нужда да бъде изплашен. Защото би те гръмнал, без да му мигне окото.
	— Знам. Благодаря ти.
	— Част от работата е. — После протегна ръка и се представи: — Тони Хобс. За кого пишеш?
	— За „Бостън Поуст“.
	Развеселена усмивка пробяга по устните му.
	— Сериозно?
	— Да — отвърнах. — Сериозно. И ние имаме кореспонденти в чужбина.
	— Сериозно? — имитира акцента ми той. — Значи, ти си кореспондент в чужбина?
	— Сериозно — отвърнах в опит на свой ред да имитирам неговия акцент.
	Чест му направи, че се разсмя и каза:
	— Заслужих си го.
	— Да, така е.
	— Та откъде предаваш? — продължи да ме разпитва.
	— От Кайро. Нека отгатна. Ти пишеш за „Сън“.
	— За „Кроникъл“ всъщност.
	Постарах се да не покажа, че съм впечатлена.
	— За „Кроникъл“ всъщност? Всъщност?
	— Не падаш по гръб.
	— Така е, като си кореспондент на не толкова престижен вестник. Трябва да отстояваш позиции пред арогантните големи момчета.
	— О, вече реши, че съм арогантен?
	— Това го разбрах след две минути престой в хеликоптера. В Лондон ли е назначението ти?
	— В Кайро.
	— Но аз познавам тамошния кореспондент на „Кроникъл“. Хенри…
	— Бартлет. Разболя се. Нещо с язвата. Така че ме повикаха от Токио преди десетина дни.
	— Бях кореспондент в Токио. Преди четири години.
	— Явно те следвам по света.
	Наблизо се чу шум от стъпки. И двамата се напрегнахме. Тони взе пушката, която бе подпрял на камъка. Стъпките приближаваха. В мига, щом се изправихме, видяхме млада сомалийка да тича по пътеката с дете на ръце. Жената беше двайсетинагодишна, а бебето — на не повече от два месеца. Майката бе мършава, а детето — плашещо неподвижно. Щом ни видя, тя се разпищя на диалект, който никой от двама ни не разбираше, и бясно жестикулираше към пушката в ръцете на Тони. Той на мига я запокити в бурните води на реката и тя се присъедини към носещите се надолу по течението отломки. Постъпката му явно изненада жената. Но когато се обърна и поднови молбите си към мен, краката й се подгънаха. И двамата с Тони се втурнахме да я подхванем. Погледнах към безжизненото бебе, което тя притискаше все така плътно до себе си. После преместих очи към британеца. Той кимна по посока на хеликоптера на Червения кръст. И двамата преметнахме ръце през плашещо тънкия й кръст и поехме бавното пътешествие обратно до мястото на кацането ни.
	Когато стигнахме там, с облекчение видях, че няколко джипа на сомалийската армия бяха спрели край хеликоптера и мародерски настроените преди части бяха вече под контрол. Придружихме жената покрай войниците по посока на хеликоптера. Двама от хуманитарните работници все още разтоварваха доставки.
	— Кой е лекарят тук? — попитах.
	Един от мъжете вдигна глава, видя жената и детето и мигом се задейства, докато колегата му любезно ни предложи да се разкараме.
	— Нищо повече не можете да направите сега.
	Нито, както се оказа, имаше шанс да ни пропуснат обратно по пътеката към отнесеното от водите село, защото сомалийската армия вече я беше отцепила.
	Когато намерих шефа на червенокръстците и го уведомих, че селяните са се скупчили на хълм, отдалечен на около два километра, той каза (с най-отчетливия си швейцарски акцент):
	— Знаем за тях. Ще пратим хеликоптера веднага щом армията ни даде разрешение.
	— Вземете ни с вас — казах.
	— Невъзможно. Военните ще допуснат само трима от нас да летят с тях…
	— Кажете им, че сме част от екипа — предложи Тони.
	— Трябва да пратим медицински лица.
	— Пратете двама — настоя Тони — и един от нас…
	Ала бяхме прекъснати от идването на някакъв офицер.
	Той потупа Тони по рамото.
	— Документите. — После потупа мен и добави: — Вашите също.
	Подадохме му паспортите си.
	— Документите от Червения кръст — настоя той.
	Тони подхвана някаква неправдоподобна история как не сме успели да си ги вземем, при което офицерът направи гримаса и процеди разобличаващата дума:
	— Журналисти! — После се обърна към войниците си и нареди: — Натоварете ги на следващия хеликоптер за Могадишу.
	Върнахме се в столицата буквално под въоръжена охрана. Когато кацнахме на друго военно летище в покрайнините на града, очаквах да бъдем откарани под конвой в ареста. Вместо това един от войниците, пътували с нас, се поинтересува дали имам американски долари.
	— Може би — отвърнах и решена да изпитам късмета си, го попитах не би ли ни уредил превоз до хотел „Сентръл“ срещу десет долара.
	— Платете двайсет и въпросът ви се урежда.
	Дори командирова джип да ни откара дотам. Пътьом с Тони си проговорихме за пръв път, откакто бяхме поставени под въоръжена охрана.
	— Не получихме кой знае колко материал за писане, а? — подхвърлих.
	— Сигурен съм, че и двамата ще съумеем да изстискаме нещо от него.
	Намерихме две стаи на един и същ етаж и се разбрахме да се видим, след като изпратим репортажите си. Около два часа по-късно — малко след като бях пратила по имейл материал от седемстотин думи за цялостната бъркотия в долината на река Джуба, за носещите се по водата трупове, за инфраструктурния хаос и усещането да бъдеш обстрелван в хеликоптер на Червения кръст от бунтовнически сили — на вратата ми се почука.
	Тони стоеше отвън с бутилка скоч и две чаши.
	— Изглежда обещаващо — отбелязах. — Влизай.
	Тръгна си чак в седем сутринта, когато напуснахме хотела, за да хванем ранния сутрешен полет обратно за Кайро. От мига, в който го видях в хеликоптера, знаех, че неизбежно ще се озовем заедно в леглото, веднага щом се отвори възможност. Защото такъв е ходът в тази игра. Кореспондентите в чужбина рядко имаха брачни половинки или постоянни партньори, а повечето хора, които срещаш покрай професията, са такива, че да не ти се ще да прекараш десет минути с тях в едно легло, какво остава за цяла нощ.
	Но когато се събудих до Тони, първата ми мисъл беше: „Всъщност с него живеем на едно и също място“. А тя доведе до друга мисъл, крайно необичайна: „Иска ми се да го видя пак. Още довечера“.


>	Две

	Никога не съм се смятала за сантиментална. Тъкмо обратното, откривах у себе си склонност да обърна гръб и да побягна, що се отнася до интимни връзки — нещо, в което някогашният ми и единствен годеник ме обвини седем години по-рано, когато скъсах с него. Името му беше Ричард Петифорд. Беше адвокат от Бостън — умен, ерудиран, амбициозен. И аз истински го харесвах. Проблемът беше, че харесвах и работата си.
	— Вечно бягаш — заяви ми той, след като му съобщих, че ставам кореспондент на „Поуст“ в Токио.
	— Това е важен ход в кариерата ми — посочих.
	— Същото каза, когато замина за Вашингтон.
	— Там бях само шест месеца по заместване и се виждах с теб всеки уикенд.
	— Пак си беше забягване.
	— Беше прекрасна възможност. Каквато е и Токио.
	— Но аз също съм прекрасна възможност.
	— Прав си — отвърнах, — такъв си. Но пък и аз съм такава. Затова ела с мен в Токио.
	— Няма да ме направят съдружник, ако замина — възрази той.
	— А ако аз остана, няма да съм особено добра като съпруга на съдружник.
	— Ако наистина ме обичаше, щеше да останеш.
	Засмях се. И казах:
	— Ами тогава явно, че не те обичам.
	Което сложи края на двегодишна връзка, кажи-речи, още на мига, защото направиш ли подобно признание, шансовете за връщане назад са твърде нищожни. Макар да бях искрено натъжена, че не успяхме „да накараме нещата да проработят“ (услужвам си с израз, който Ричард използваше малко прекалено често), също така знаех, че не бих могла да изпълнявам ролята на домакиня от предградията, която той предлагаше. Тъй или иначе, ако я бях приела, в паспорта ми днес щеше да има само няколко печата от Бермуда и други ваканционни дестинации, вместо двайсет страници, гъсто изпълнени с визи, получени през годините. И със сигурност нямаше да седя в самолет от Адис Абеба до Кайро, приятно опиянена и в компанията на абсолютно очарователен и абсолютно циничен британец, с когото бях прекарала нощта…
	— И значи, наистина никога не си била омъжена? — попита ме Тони, след като светлините за затегнати колани изгаснаха.
	— Не бъди толкова изненадан — отвърнах. — Не припадам лесно.
	— Ще го имам предвид — каза той.
	— Кореспондентите в чужбина не са подходящ материал за брак.
	— Нима? Не бях забелязал.
	Разсмях се и попитах:
	— Ами ти?
	— Трябва да се шегуваш.
	— Никога ли не стигна близо до това?
	— Всеки е стигал близо. Също като теб.
	— Откъде знаеш, че съм стигала близо?
	— Просто всеки е стигал близо веднъж.
	— Не го ли каза току-що?
	— Печелиш точка. Нека отгатна, не си се омъжила за кандидата си, защото току-що ти е бил предложен първият пост в чужбина.
	— Леле… много си проницателен — отбелязах.
	— Не съм, просто винаги така става — отговори той.
	Естествено, прав беше. И беше достатъчно умен да не ме разпитва за въпросния мъж или за други аспекти от така наречената ми „романтична история“, нито дори къде съм израснала. Самият факт, че не продължи да натрапва темата (освен да потвърди, че и аз успешно съм се изплъзнала от брака), ме впечатли. Защото това означаваше, че — за разлика от повечето кореспонденти в чужбина, които бях срещала — той не ме третираше като някакво момиченце, прехвърлено от модния отдел на фронтовата линия. Също така не се опита да ме впечатли с акредитивите си от големия град — а беше факт, че лондонският „Кроникъл“ е с по-голяма международна тежест от „Бостън Поуст“. Тъкмо обратното, говореше с мен като с равен професионалист. Искаше да чуе за контактите, които си бях създала в Кайро (тъй като беше нов там), и да обменим истории за работата в Япония. Най-хубавото от всичко беше, че се стараеше да ме разсмее и го правеше с невероятна лекота. Както бързо установих, Тони Хобс не само имаше дар слово, той беше великолепен разказвач.
	Не спряхме да разговаряме на връщане към Кайро. Истината беше, че не бяхме млъкнали още от събуждането си заедно същата сутрин. Общувахме с лекота, и то не само защото споделяхме едни и същи професионални интереси, но и защото притежавахме сходни възгледи за живота, бяхме леко преситени, яростно независими, със страстна професионална амбиция. И двамата бяхме на мнение, че работата на кореспондент в чужбина е детска игра, в която повечето практици се смятаха за изпята песен, щом навършеха петдесет.
	— С други думи, делят ме осем години от бунището на професията — заключи Тони някъде над Судан.
	— Нима си толкова млад? — подхвърлих. — Мислех те за по-стар поне с десет години.
	Той ме стрелна с развеселен поглед и промърмори:
	— Ама че си драка.
	— Опитвам се.
	— О, справяш се много добре… като за провинциален репортер.
	— Пиша ти две точки — рекох и го сръчках с лакът.
	— Значи водим сметка, а?
	— О, да.
	Виждах, че се чувства в свои води с тези закачки. Харесваше му такъв хаплив диалог и не само заради словесната битка, а и защото даваше възможност да се отдръпнеш от сериозните въпроси или от нещо, което би могло да разкрие повече за всеки от нас. Всеки път щом разговорът ни направеше завой към лична тема, той бързо превключваше на неутрален режим. Това не ме разочароваше. В края на краищата едва се бяхме срещнали и още се преценявахме един друг. И все пак отбелязах наум разсейващата му тактика и се питах дали тя ще ми попречи да го опозная, тъй като за моя изненада Тони Хобс беше първият случайно срещнат от четири години насам, когото исках да опозная.
	Не че щях да му разкрия този факт. Защото (а) това можеше да го отблъсне и (б) аз никога не преследвах някого. Когато пристигнахме в Кайро, споделихме такси до Замалек (сравнително изискан квартал за чужденци, обитаван от почти всички кореспонденти и представители на международния бизнес). Оказа се, че домът на Тони е само на две преки от моя. Но той настоя таксито да остави първо мен. Когато то спря пред вратата ми, Тони бръкна в джоба си и ми подаде визитка.
	— Ето къде ще ме намериш — каза.
	Извадих и аз своя визитка и написах номер на гърба й.
	— Това е домашният ми телефон.
	— Благодаря — каза той. — Обади ми се, чу ли?
	— Не, ти ще направиш първата крачка — отсякох.
	— Старомодни сме, а? — повдигна вежди той.
	— Няма такова нещо. Но не правя първата крачка. Това е.
	Той се наведе към мен и ми даде много дълга целувка.
	— Добре тогава — каза и добави: — Беше забавно.
	— Да, беше наистина.
	Настана неловка пауза. Събрах си нещата.
	— Доскоро вероятно — казах.
	— Да — кимна с усмивка той. — Довиждане.
	Веднага щом се озовах горе в празния си и тих апартамент, се смъмрих за дръпнатото си поведение. „Не, ти ще направиш първата крачка.“ Що за пълна тъпотия изтърсих? А знаех, че мъже като Тони Хобс не се срещат под път и над път.
	И все пак сега не можех да направя нищо, освен да изхвърля цялата история от главата си. Затова прекарах повече от час във ваната, а после си легнах и спах близо десет часа, след като почти не бях мигнала през последните две денонощия. Станах малко след седем сутринта. Приготвих си закуска. Включих лаптопа. Написах материал за седмичната си рубрика „Писма от Кайро“, в който разказвах за шеметния си полет с хеликоптер на Червения кръст под огъня на части от сомалийската милиция. Когато телефонът звънна някъде към обяд, скочих и хукнах към него.
	— Здравей — каза Тони. — Това е първата крачка.
	След десет минути се появи лично, за да ме заведе да хапнем. Така и не стигнахме до ресторанта. Няма да кажа, че го завлякох до леглото си, защото той дойде сам, при това много охотно. Достатъчно е да спомена, че още с отварянето на вратата се притиснах плътно към него. Той и аз станахме едно.
	Много по-късно, в леглото Тони се обърна към мен и подхвърли:
	— Е, кой ще направи втората крачка?
	Би било клише, ако кажа, че от този момент нататък бяхме неразделни. И все пак смятам онзи следобед за официалното начало на връзката ни, всеки от двама ни вече бе важна част от живота на другия. Най-много ме смая лекотата на прехода ни. Пристигането на Тони Хобс в моето съществуване не беше белязано от обичайните съмнения, въпроси, тревоги, да не говорим за интимните крайности при любов от пръв поглед. Това, че и двамата бяхме хора, които разчитаха изцяло на себе си, означаваше, че си пасваме в своята независимост. Забавлявахме се с националните чудатости на собствените ни страни. Той често подиграваше добродушно американския ми буквализъм, който наистина е моя черта — потребност постоянно да задавам въпроси и да прекалявам с анализирането. Аз пък го поднасях за навика му да търси ироничната страна на всяка ситуация. Що се отнася до журналистическа практика, той беше съвършено безстрашен. Станах пряк свидетел на това около месец след началото на връзката ни, когато една вечер дойде обаждане, че автобус с германски туристи е бил обстрелван с картечници от ислямски фундаменталисти при посещение на пирамидите в Гиза. Мигом скочихме в колата ми и подкарахме по посока на Сфинкса. Когато стигнахме до мястото на кръвопролитието, Тони успя да си пробие път покрай няколко египетски войници и стигна до самия окървавен автобус, макар да имаше опасения, че терористите може да са хвърлили гранати в него, преди да изчезнат. На пресконференцията по повод атаката следващия следобед египетският министър на туризма се опита да хвърли вината върху чуждестранни терористи, при което Тони го прекъсна и вдигна пред всички лист с изявление, изпратено по факс директно в неговия офис, че Мюсюлманско братство в Кайро изцяло поема отговорността за покушението. Тони не само прочете изявлението на почти перфектен арабски, а се обърна към министъра и го попита:
	— А сега бихте ли обяснили защо ни излъгахте?
	Тони винаги беше в отбранителна позиция на една тема: ръста си, макар неведнъж да го бях убеждавала как не ми пречи това, че е дребен. Обратното, намирах за умиляващо, че толкова способен и забавно арогантен мъж може да е така докачлив относно височината си. С течение на времето си дадох сметка, че до голяма степен перченето на Тони, стремежът му да задава неприятни въпроси, амбицията му пръв да се докопа до тема за репортаж и безразсъдните рискове, застрашаващи живота му, произтичаха от това, че се чувстваше нисък. Тайно страдаше, че е аутсайдер, залепил нос до прозореца и наблюдаващ свят, от който се усещаше изключен. Не разгадах веднага комплекса му за малоценност, тъй като беше маскиран зад духовитост и демонстрация на превъзходство. Но един ден го видях в действие с негов колега британец, кореспондент на „Дейли Телеграф“, на име Уилсън. Макар и само трийсет и пет годишен, Уилсън бе силно плешив и беше натрупал месести гънки, които (по думите на Тони) му придаваха вид на камамбер, оставен на слънце. Аз лично нямах нищо против него, при все че протяжните му гласни и твърде подранилата гуша под брадичката (да не говорим за нелепото му шито по поръчка сако за сафари, съчетано с карирана риза) донякъде го караха да прилича на анимационен герой. Макар да бе съвсем приветлив в компанията на Уилсън, Тони не можеше да го понася, особено след срещата, която имахме с него в клуб „Джезира“. Уилсън се печеше на слънце край басейна. Беше гол до кръста, с карирани шорти и велурени обувки с къси чорапи. След като ни поздрави, попита Тони:
	— Ще си ходиш ли у дома за Коледа?
	— Тази година не.
	— Ти си момче лондончанче, нали?
	— От Бъкингамшър.
	— Откъде точно?
	— От Амършам.
	— А, да, Амършам. Последната спирка на метрото, нали? Питие?
	Лицето на Тони се изопна, но Уилсън май не забеляза. Повика един от келнерите, поръча три джина с тоник, после се извини и отиде до тоалетната. Веднага щом се отдалечи и не можеше да чуе, Тони просъска:
	— Келеш нещастен.
	— Спокойно, Тони… — проговорих, изненадана от нетипичния изблик на гняв.
	— „Последната спирка на метрото, нали?“ — имитира той подчертано британския акцент на Уилсън. — Толкова не можа да си затрае. Непременно трябваше да ми натрие носа.
	— Но той само каза…
	— Чух какво каза. Всяка дума беше преднамерена.
	— В какъв смисъл?
	— Ти не разбираш.
	— Е, да, нюансите са твърде тънки за мен — подхвърлих лековато. — Или просто съм тъпа американка, за която Англия е непонятна.
	— Англия за всички е непонятна.
	— Дори за англичаните ли?
	— Най-вече за тях.
	Дадох си сметка, че това само донякъде беше истина. Защото Тони напълно разбираше Англия. Също както разбираше (и обясняваше на мен) позицията си в социалната йерархия. Амършам беше убийствено скучно място с отчетлива дребнобуржоазна атмосфера. Той го мразеше, макар че сестра му, която не бе виждал от години, се беше задържала там в дома на родителите им, неспособна да ги остави. Баща му, вече покойник поради продължилата му цял живот любовна връзка с „Бенсън енд Хеджис“, бе работил в архивния отдел на общината (на който в крайна сметка бе станал началник в петте години преди смъртта си). Майка му, също вече не сред живите, беше работила като рецепционистка в лекарски кабинет, намиращ се точно срещу скромната малка къща близнак, в която беше отраснал.
	Макар че Тони решително бе побягнал от Амършам, без да се обърне назад, си беше направил труда да угоди на баща си, като си спечелил място в Университета на Йорк. Ала когато се дипломирал (с отличие, както се оказа, макар че в типично флегматичния си стил Тони призна чак след дълго време, че е получил специална почетна диплома по английска литература), решил да отложи търсенето на работа с година-две. Тръгнал с двама приятели за Катманду, но някак си се озовали в Кайро. След два месеца постъпил в непрестижен вестник, издаван на английски език — „Иджипшън Газет“. След като шест месеца бил репортер за пътни катастрофи, дребни престъпления и разни незначителни новини, започнал да предлага услугите си във Великобритания като журналист на свободна практика, работещ в Кайро. В рамките на една година вече предоставял редовно кратки материали на „Кроникъл“ и когато египетският им кореспондент бил призован обратно в Лондон, предложили поста на него. От този момент нататък станал кадър на „Кроникъл“. С изключение на кратко шестмесечно назначение в Лондон в средата на осемдесетте (когато заплашил да напусне, ако не му дадат отново пост на действащ кореспондент), Тони бе съумявал да се мести от една гореща точка към друга. То се знае, при всичките му приказки за работа на предна линия и пълна професионална независимост, все пак трябвало да се подчинява на корпоративната дисциплина и от време на време да поема назначения в бюрата на вестника във Франкфурт, Токио и Вашингтон (град, който мразеше от цялото си сърце). Ала въпреки тези няколко отстъпки пред прозаичното Тони Хобс бе работил упорито за избягване на потенциални капани за уседналост в личния и професионалния си живот. Също като мен.
	— В крайна сметка винаги късам и бягам от такива неща — казах му около месец, след като започнахме да се виждаме.
	— О, това ли било то, „нещо“?
	— Стига де, знаеш за какво говоря.
	— Че не бива да се отпускам на едно коляно и да ти правя предложение, защото възнамеряваш да разбиеш сърцето ми.
	Разсмях се и отвърнах:
	— Не планирам нищо такова.
	— Накъде биеш тогава?
	— Ами… натам, че…
	Млъкнах, почувствала се крайно глупаво.
	— Та какво щеше да кажеш? — настоя Тони, ухилен до уши.
	— Въпросът е в това, че… — подхванах колебливо — понякога дрънкам неща, за които съжалявам. Изобщо не биваше да правя такъв тъп коментар.
	— Не е нужно да се извиняваш — каза той.
	— Не се извинявам — възразих малко троснато, после внезапно добавих: — Всъщност това правя. Защото…
	Господи, наистина звучах, сякаш ми се беше вързал езикът. Насмешливата усмивка не слизаше от устните на Тони.
	— Та, значи, не планираш да късаш и да бягаш?
	— Едва ли. Защото… ъъ… о, би ли ме изслушал?
	— Цял съм в слух.
	— Защото съм… толкова дяволски щастлива с теб и самият факт, че се чувствам така, направо ме шашва от изненада, защото не бях имала подобно усещане от много дълго време. Страшно силно се надявам и ти да се чувстваш така, тъй като не бих искала да си губя времето с някой, който не изпитва ответни чувства, понеже…
	Той ме прекъсна, като се наведе към мен и ме целуна страстно. Когато приключи, попита:
	— Това отговаря ли на въпроса ти?
	— Ами…
	Сигурно е вярно, че делата говорят по-силно от думите, но все пак ми се щеше да чуя от него онова, което аз му казах. От друга страна, ако аз не притежавах особена способност да дам словесен израз на чувствата си, то Тони беше още по-сдържан по такива теми. Тъкмо затова бях искрено изненадана, когато каза:
	— Много се радвам, че няма да късаш и да бягаш.
	Това обяснение в любов ли беше? Много се надявах да е така. В този момент вече знаех, че съм хлътнала по него. Също както знаех, че няма да ида по-далеч по важните въпроси, свързани с чувства, от неумелото ми признание за щастие. Подобни откровения винаги са ми се удавали трудно. Същото беше и при моите родители, гимназиални учители, които бяха безкрайно всеотдайни и подкрепящи към двете си деца, но също така максимално резервирани, опреше ли до публични изяви на чувства.
	— Знаеш ли, помня само един случай, в който видях родителите ни да се целуват — каза ми по-голямата ми сестра Санди скоро след като двамата загинаха при пътна катастрофа. — И със сигурност не бяха много активни в докосването. Но това всъщност не беше пречка, нали?
	— Не — отвърнах. — Не беше.
	В този момент Санди не издържа и ревна така шумно, че прозвуча като оплаквачка в мъката си. Собствените ми публични прояви на скръб бяха твърде пестеливи непосредствено след смъртта им. Може би защото бях прекалено изтръпнала от шока, за да мога да плача. Годината беше 1988. Бях на двайсет и една. Тъкмо бях приключила последната си година в колежа „Маунт Холиоук“ и до няколко седмици трябваше да започна работа в „Бостън Поуст“. Бях си намерила апартамент с две приятелки в района Бак Бей. Бях купила първата си кола (разнебитен фолксваген „костенурка“ за хиляда долара) и бях научила, че ще се дипломирам с отличие. Родителите ми бяха повече от щастливи. Когато онзи уикенд дойдоха в колежа да присъстват на връчването на дипломата ми, бяха в толкова необичайно за тях превъзбудено състояние, че се присъединиха към голямото увеселение в кампуса по случай завършването. Исках да останат да пренощуват, но те трябваше да се приберат в Устър същата вечер, защото на следващия ден щеше да има голямо църковно събитие (като много либерални жители на Нова Англия те бяха заклети унитарианци). Преди да се качат в колата, татко, абсолютно нетипично за него, ме прегърна силно и ми каза, че ме обича.
	Два часа по-късно, докато пътували с колата на юг, той задрямал зад волана на междущатската магистрала. Колата се отклонила неконтролирано, блъснала се в средните преградни релси и излязла в насрещното платно срещу друга кола — форд комби. В него пътувало петчленно семейство. Двама от пътниците — млада майка и бебето й момченце — загинали. Моите родители също.
	През времето непосредствено след смъртта им Санди постоянно очакваше да рухна (както с нея ставаше непрекъснато). Знам, че беше едновременно огорчена и разтревожена, задето не показвах никакви външни признаци за разбито сърце (макар за всеки срещнат по онова време да беше ясно, че съм жертва на тежка психологическа травма). Но пък открай време Санди бе емоционалната вихрушка в семейството. Също така тя бе опора в живота ми — човек, който да бди над мен (както и аз бдях над нея). Ала нямаше как да сме по-различни по характер. Докато аз вечно утвърждавах своята независимост, Санди беше традиционалистка и домошарка. Последва стъпките на родителите ни — стана гимназиална учителка, омъжи се за учител по физкултура, премести се в предградие на Бостън, роди три деца, преди да навърши трийсет. Оставила се беше и да напълнее покрай всичко това до степен, че стигна осемдесет килограма (не особено естетична външност за жена, висока само метър и петдесет и осем) и май имаше склонност към преяждане. Намеквах понякога, че не е зле да сложи катинар на хладилника, но не бях много настоятелна по темата. Не ми беше в стила да упреквам Санди, тя беше твърде уязвима за всякаква форма на критика, чистосърдечна, открита и преливаща от доброта.
	Тя е и единственият човек, с когото винаги съм била напълно откровена относно личните си дела — с изключение на периода, непосредствено след смъртта на родителите ни, когато се затворих за всички. Новата работа в „Поуст“ ми помогна. Макар че шефът ми в градското бюро не очакваше да постъпя веднага, аз настоях да започна само десет дни след погребението на родителите ми. Потопих се изцяло в задълженията си. Дванайсетчасовите работни дни бяха мой специалитет. Явявах се доброволка за допълнителни задачи, хвърлях се на всички фронтове и бързо си извоювах име на напълно надежден работохолик.
	Една вечер, четири месеца, след като постъпих там, се прибирах към къщи и се разминах с двойка на възрастта на родителите ми — вървяха хванати за ръка по Болистън стрийт. Външно не приличаха на мама и татко. Бяха съвършено обикновени на вид съпрузи на около петдесет и пет, но за разлика от повечето хора в този етап на брака си, изглеждаха доволни да са заедно… също както родителите ми винаги се радваха един друг на компанията си. Каквато и да бе причината, преди да се усетя, вече бях облегната на уличен стълб и плачех неудържимо. Не можех да се спра, не успявах да преборя отчаяната вълна от скръб, с която най-сетне се сблъсках. Не помръднах дълго време, вкопчена в стълба за равновесие, а дълбочината на мъката ми беше неизмерима, безгранична. Появи се полицай. Постави голямата си длан на рамото ми и ме попита дали имам нужда от помощ.
	„Просто си искам мама и татко“, щеше ми се да изкрещя с гласа на шестгодишното дете, което всички носим у себе си, вечно отчаяно стремящи се към родителска закрила в най-плашещите мигове в живота ни. Вместо това успях да обясня, че още не съм преодоляла мъката си от фатална загуба и просто ми е нужно такси, за да се прибера вкъщи. Полицаят спря едно (а в Бостън това никак не е лесна работа, но пък нали все пак беше полицай). Помогна ми да се кача и ми каза (с неговия си грубоват и добродушен маниер), че „едничкият начин да се отървеш от мъката е да се наплачеш“. Благодарих му и съумях да запазя самообладание по пътя до дома. Ала веднъж влязла в апартамента си, се стоварих на леглото и отново се предадох изцяло на скръбта. Не си спомням колко дълго плаках, но внезапно бе станало два през нощта и аз лежах на леглото, сгушена в ембрионална поза, съвършено обезсилена и много благодарна, че съквартирантките ми не бяха у дома тази вечер. Не исках никой да ме вижда в подобно състояние.
	Когато се събудих рано на следващата сутрин, лицето ми още беше подпухнало, очите — зачервени, чувствах се изпразнена до последната фибра на тялото си. Ала сълзите не рукнаха отново. Знаех, че не мога да си позволя повторно такова спускане в зоната на емоционалния здрач. Така че си лепнах маска на твърда решимост и отидох на работа — единственото, което можеш да сториш при такива обстоятелства. Всяка смърт при нещастен случай е едновременно нелепа и трагична. Както казах на Тони в единствения случай, когато му разправих историята, когато изгубиш най-важните хора в живота си — своите родители — при съвършено случайно стечение на обстоятелства, твърде бързо започваш да осъзнаваш, че всичко е крехко; че така наречената „сигурност“ е само тънко лустро, което може да се пропука без предупреждение.
	— Тогава ли реши, че искаш да станеш военен кореспондент? — попита ме той и помилва лицето ми.
	— Разкри ме.
	Всъщност ми отне цели шест години да си проправя път от градското бюро през „редовни рубрики“ до кратко назначение в екипа, отговарящ за уводната страница. И тогава най-после получих първото си временно назначение във Вашингтон. Ако Ричард бе измислил начин да си уреди прехвърляне в Токио, щях да се омъжа за него на мига.
	— Просто малко повече си държала на Токио — заключи Тони.
	— Ако се бях омъжила за Ричард, щях да живея в някое удобно предградие като Уелзли. Сигурно щях да имам две деца, джип „Чероки“, да пиша на битови теми за „Поуст“… и не че щеше да е лош живот. Само че нямаше да съм живяла по разни откачени места в света и да съм изпитала дори една четвърт от приключенията, на които се насладих, та ми и плащаха за тях.
	— И нямаше да срещнеш мен — допълни Тони.
	— Самата истина — казах и го целунах. — Нямаше да се влюбя в теб.
	Пауза. Бях по-стъписана и от него от тази последна забележка.
	— Това пък как ми се изплъзна — промълвих.
	Той се наведе към мен и ме зацелува.
	— Радвам се, че ти се изплъзна — каза. — Защото и аз изпитвам същото.
	Бях смаяна, че се оказах влюбена и че срещах взаимност в лицето на мъж, какъвто тайничко се бях надявала да срещна, но си мислех, че такива не съществуват (журналистите в по-голямата си част са си хаймани).
	Присъщата ми предпазливост все още ми подсказваше да продължа да опипвам почвата внимателно. Някак не ми се щеше да мисля дали връзката ни ще се е задържала след седмица, месец или какъвто и да било срок. И друго нещо долових при Тони. Не можех да изкопча много от него за любовния му живот в миналото — макар да спомена, че веднъж бил близо до брак („но всичко се обърка… и може би по-добре, че стана така“). Исках да го притисна за повече подробности (все пак аз му бях разказала за Ричард), но той бързо смени темата. Не го закачах повече по този въпрос, като си казах, че в крайна сметка той сам ще ми разправи цялата история. Или може би се притеснявах да не му упражнявам твърде голям натиск — след два месеца с Тони Хобс вече бях наясно колко мрази да бъде приклещен в ъгъла или принуден да се обяснява.
	Никой от нас не държеше изрично да уведомява колегите ни журналисти в Кайро, че вече сме двойка. Не защото се бояхме от клюки, а по-скоро си мислехме, че на никого не му влиза в работата. Така че пред хора поведението ни не надхвърляше границите на колегиалното.
	Или поне аз така смятах. Докато Уилсън — шишкото от „Дейли Телеграф“ — не даде да се разбере, че нещата не стоят така. Обади ми се в службата с покана за обяд, като каза, че било крайно време да седнем и да си поговорим надълго и нашироко. Изрече го с леко помпозния си маниер, та предложението му прозвуча като покана от кралска особа или все едно че ми прави услуга, че ще ме заведе в кафетерията на хотел „Семирамида“. Както се оказа, използваше обяда да изтръгне от мен информация за някои египетски министри и да се докопа до възможно най-много от местните ми контакти. Но когато внезапно намеси Тони, бях леко шокирана поради старанието ни да държим отношенията си далеч от хорските очи. Това беше върхът на наивността, предвид че журналистите в град като Кайро винаги знаеха какво са яли колегите им на закуска. И все пак не бях подготвена да чуя въпроса му:
	— А как е господин Хобс тия дни?
	Опитах се да не издавам смущението си.
	— Предполагам, че е добре.
	Уилсън, усетил сдържаността ми, се усмихна.
	— Ясно.
	— Ако наистина те интересува благополучието му — предложих, — би могъл да му звъннеш в службата.
	Той игнорира тази забележка и вместо това подхвърли:
	— Интересен образ е тоя Хобс.
	— В какъв смисъл?
	— Прочут е с легендарно безразсъдство и с неумение да угоди на шефовете си.
	— Не знаех това.
	— В Лондон е общоизвестно, че Хобс е пълна скръб по отношение на ведомствената политика. Никога не знаеш какво може да ти натресе, но пък е много талантлив журналист и затова го търпят от толкова дълго време.
	Погледна ме в очакване на реакция. Не казах нищо. Той отново се усмихна, приел мълчанието ми като поредния знак на моето неудобство (прав беше). После добави:
	— Сигурно си наясно, че що се отнася до емоционални връзки, винаги си е бил… как да се изразя дискретно… разярен бик, да кажем. Изпотъпква жените по пътя си…
	— Има ли някаква цел този коментар? — попитах невинно.
	Сега беше негов ред да се покаже стъписан и той го направи с подчертано псевдотеатрален маниер.
	— Просто водех разговор — изрече престорено шокиран. — И, то се знае, обменям клюки. А може би най-голямата клюка за господин Антъни Хобс е, че накрая жена е разбила сърцето му. Вярно, стара клюка е, но все пак…
	Той млъкна, като умишлено гонеше по-драматичен ефект. А аз като глупачка попитах:
	— Коя е била жената?
	Тогава Уилсън ми разказа за Илейн Плънкет. Слушах с гузен интерес и с нарастваща неприязън. Уилсън говореше с тих и заговорнически тон, макар и наглед безгрижен, лековат. Започнала бях да забелязвам това у известен тип британци, особено когато насреща им стоеше американец (или, още по-лошо, американка). Приемаха ни за толкова безхитростни и буквални във всичките ни начинания, че се опитваха да разтърсят праволинейния ни ум с недоловима ирония, в светлината на която нищо казано от тях не придобиваше тежест и важност… макар всичко, което ти говореха, да беше заредено със смисъл.
	Във всеки случай поне това бе стилът на Уилсън, придружен с известна злоба. Ала аз изслушах внимателно всичко, което ми каза. Защото говореше за Тони, мъжа, в когото бях влюбена.
	Благодарение на Уилсън узнах, че ирландска журналистка, работеща във Вашингтон, на име Илейн Плънкет, е жената, разбила сърцето на Тони. Но не се чувствах по никакъв начин уязвена от това, защото не исках да вляза в ролята на ревнива идиотка, размишляваща безкрайно как може би онази Плънкет е била любовта на живота му. Изпитвах само силно неодобрение към играта на Уилсън и реших, че заслужава да получи шамар. Болезнен. Ала изчаках подходящия момент в монолога му, за да нанеса удар.
	— … то се знае, след като Хобс избухнал в плач пред нашия човек във Вашингтон… познаваш ли Кристофър Пъркинс? Съвършено лишен от дискретност… та, както и да е, Хобс поревал, докато се черпели с Пъркинс. И ето че историята се разнесе из цял Лондон в рамките на двайсет и четири часа. Никой не можеше да повярва. Коравият мъжкар Хобс да рухне заради мацка журналистка…
	— Тоест като мен?
	Уилсън се засмя фалшиво, но не каза нищо.
	— Е, хайде, отговори на въпроса — настоях с висок шеговит глас.
	— Какъв въпрос? — поиска да уточни Уилсън.
	— Аз като онази Илейн Плънкет ли съм?
	— Откъде бих могъл да знам? Никога не съм я виждал.
	— Да, но и аз съм мацка журналистка като нея. И аз спя с Тони Хобс като нея.
	Дълга пауза. Уилсън се опитваше да изглежда невъзмутим. Не му се получи.
	— Не знаех… — смънка.
	— Лъжец — казах му през смях.
	Думата го зашлеви като отворена длан през лицето.
	— Какъв ме нарече?
	Дарих го с широка усмивка. И повторих:
	— Нарекох те лъжец. Какъвто си.
	— Наистина мисля, че…
	— Какво? Че можеш да си въртиш игрички с мен и да ти се размине?
	Той размърда големия си задник на стола и взе да мачка кърпичка в ръката си.
	— В никакъв случай не съм имал намерение да те обидя.
	— Имаше.
	Погледът му зашари из помещението за келнера.
	Наведох се и приближих лице на сантиметър от неговото. Без да излизам от бодрия си и спокоен тон, казах:
	— Знаеш ли какво? Нищо не те отличава от всеки друг агресивен злобар, на когото съм попадала. Срещнете ли отпор, подвивате опашка и бягате.
	Той се изправи и си тръгна, но не се извини. Английските мъже никога не се извиняват.
	— Сигурен съм, че и на американските мъже не им е хоби да се извиняват — отбеляза Тони, когато споделих с него това си наблюдение.
	— По-добре обучени са от вас.
	— Защото са израснали с латентно пуританско чувство за вина. И с идеята, че всичко си има цена.
	— Докато англичаните…?
	— Ние вярваме, че всичко ще ни се размине… евентуално.
	Изкушавах се да му разправя за разговора с Уилсън. Но реших, че нищо добро няма да излезе, ако той разбере, че съм информирана за Илейн Плънкет. Обратното, боях се, че може да се почувства разголен… или още по-лошо, изложен (а излагацията е най-големият страх на всеки англичанин). Така или иначе, не исках да му казвам, че като чух за историята с Илейн Плънкет, го заобичах още повече. Защото научих, че той е също тъй раним като всички нас. И това ми харесваше.
	Две седмици по-късно ми бе предложена възможността да преценя Тони на негов терен, когато като гръм от ясно небе той попита:
	— Ходи ли ти се до Лондон за няколко дни?
	Обясни, че го повикали за съвещание в седалището на „Кроникъл“.
	— Нищо плашещо, просто ежегодният ми обяд с главния редактор — подхвърли небрежно. — Как го виждаш да отседнем за няколко дни в „Савой“?
	Не ми беше нужно повече убеждаване. Дотогава бях ходила само веднъж в Лондон. Беше през осемдесетте, преди назначенията ми като кореспондент в чужбина, при една от ония тъпи двуседмични туристически обиколки на избрани европейски градове, която включваше четири дни в Лондон. Но онова, което видях, ми хареса. А онова, което видях, бяха избрани паметници и музеи, две интересни пиеси и бегъл поглед към живота на заможните хора, които можеха да си позволят градска къща в Челси. С други думи, впечатленията ми от Лондон бяха, меко казано, откъслечни.
	Не че стая в хотел „Савой“ ти позволява да опознаеш по-бедняшката и мръсна страна на лондонския живот. Бях впечатлена от апартамента ни с изглед към Темза и бутилката шампанско, очакваща ни в кофичка с лед.
	— Така ли „Кроникъл“ глези обикновено кореспондентите си в чужбина?
	— Шегуваш ли се? — отвърна той. — Просто управителят ми е стар приятел. Станахме близки по времето, когато беше шеф на „Интерконтинентал“ в Токио, така че винаги ме урежда, когато съм в града.
	— Е, това ме успокоява — казах.
	— Кое?
	— Че не нарушаваш едно от железните правила в журналистиката: никога за нищо не плащай от джоба си.
	Той се разсмя и ме притегли върху леглото. Наля ми чаша шампанско.
	— Няма как — отказах я, — на антибиотици съм.
	— Откога?
	— От вчера след посещението при лекаря на посолството за възпалено гърло.
	— Имаш възпалено гърло?
	Отворих широко уста.
	— Ето, сам надникни.
	— Не, благодаря — отвърна. — Затова ли не пи в самолета?
	— Алкохолът и антибиотиците не се връзват.
	— Трябваше да ми кажеш?
	— Защо? Просто възпалено гърло.
	— Правиш се на корава, а?
	— Ами такава съм си.
	— Разочарован съм. Кой ще ми прави компания в пиенето тия няколко дни?
	Всъщност това беше риторичен въпрос, тъй като Тони имаше куп хора, с които да пие през трите ни дни в Лондон. Всяка от вечерите ни щеше да бъде прекарана навън с колеги журналисти и приятели. Без изключение харесах обкръжението му. В него беше Кейт Медфорд, дългогодишна колежка от „Кроникъл“, която сега водеше голямата следобедна новинарска програма по Би Би Си, Радио 4, и която бе дала вечеря в наша чест (заедно със съпруга си онколог Роджър) в дома си в пълно със зеленина предградие, наречено Чизик. Имаше вечер с изобилие на алкохол (за Тони поне) с колега журналист на име Дърмът Фейхи от „Индипендънт“, голям сладкодумец. Беше също така безогледен женкар и през по-голямата част от вечерта ме оглеждаше похотливо, с което истински развеселяваше Тони (както ме осветли след това, „Дърмът го прави с всяка жена“, на което аз отвърнах: „Е, много благодаря“.). Робърт Матюс пък беше бивш журналист от „Телеграф“, спечелил доста пари от първия си трилър в духа на Робърт Лъдлъм. Настоя да ни заведе на абсурдно скъпа вечеря в „Айви“, поръчваше вино от по шейсет лири бутилката, пи прекалено много и ни разправи някоя и друга мрачно-забавна история покрай скорошния си развод в строго неутрален стил и с много самоирония, което подсказваше ужасна лична болка.
	Всички приятели на Тони бяха първокласни експерти в разговора, които обичаха да седят до късно и да изпиват три чаши вино в повече и които (това адски ме впечатли) никога всъщност не говореха за себе си. Макар че Тони не беше виждал тези хора близо година, работата беше само бегло споменавана („Още не те е гръмнал някой ислямски джихадист, а, Тони“, забележки от този род). Ако се засегнеха лични въпроси — като развода на Робърт — общият тон биваше леко сардоничен. Дори когато Тони внимателно попита за дъщерята тийнейджърка на Кейт (която, както разбрах после, едва беше преодоляла тежка форма на анорексия), Кейт отвърна:
	— Мога да ти отвърна с изказването на Росини за оперите на Вагнер: „Има прекрасни моменти от по четвърт час“.
	И повече нищо не се каза по темата.
	Интригуващото в този стил на общуване беше начинът, по който всеки отпускаше само по толкова информация, колкото да даде представа за общата тенденция в живота си, ала неизбежно когато разговорът се завъртеше около лични теми, бързо беше отклоняван към по-общи въпроси. Много скоро усетих, че да говориш надълго и широко за нещо лично в компания, по-голяма от двама души, се смяташе за неприемливо, особено в присъствието на външен човек като мен. И все пак ми се хареса този стил на общуване, както и фактът, че духовитото бъбрене беше приемано за достойно начинание. Засегнеха ли се сериозни актуални събития, винаги бяха поставяни в светлината на абсурда и обсъждани с хаплив тон. Никой не подхождаше към тях със сериозността, толкова типична за американските разговори около масата за вечеря. Но пък, както Тони ми каза веднъж, голямото различие между янките и британците беше в това, че американците приемаха живота като сериозен, но не безнадежден, докато британците вярваха, че той е безнадежден, но не сериозен.
	Три дни лондонски разговори на маса ме убедиха в истинността на това твърдение, както и че лесно бих могла да изразя собствената си индивидуалност в такава атмосфера. Тони ме представяше на приятелите си и изглеждаше възхитен, задето се вписвах сред тях с такава лекота. Аз пък бях доволна, че той се фукаше с мен. Исках и аз да се изфукам с Тони, ала Маргарет Камбъл, единствената ми приятелка в Лондон, не беше в града през тези дни. Докато Тони обядваше с главния си редактор, взех метрото до Хампстед и се разходих по изрядно поддържаните странични улици с жилищни сгради, после прекарах цял час в бродене из парка „Хийт“, като през цялото време си мислех колко е приятно. Може би усещането ми бе породено от това, че, в сравнение с непрестанната градска шумотевица на Кайро, Лондон изглеждаше образец на ред и спретнатост. То се знае, след като прекарах един ден там, нямаше как да не видя боклуците по улиците, графитите, бездомниците от всякакви националности и бучащия трафик. Ала приемах тези нелицеприятни градски атрибути като съществен компонент от живота в метрополис.
	Като се прибавеше фактът, че бях в Лондон с Тони, градът придобиваше още по-привлекателен облик. Самият Тони призна същото и ми каза, че за пръв път от години отново влиза в съзвучие с духа на Лондон.
	Не сподели почти нищо за обяда с шефовете, само каза, че минал добре. Ала два дни по-късно ми даде повече подробности за срещата. Вече беше минал час от полета ни към Кайро, когато той се обърна към мен и каза:
	— Трябва да говоря за нещо с теб.
	— Звучи сериозно — отвърнах и захлупих на коленете си романа, който четях.
	— Не е сериозно. Просто интересно.
	— И какво ще рече това?
	— Не исках да го споменавам, докато бяхме в Лондон, защото не ми се щеше да прекараме последните два дни там в дискусии по въпроса.
	— В дискусии за какво точно?
	— За факта, че по време на обяда главният редактор ми предложи нова работа.
	— Що за нова работа?
	— Завеждащ външния отдел на вестника.
	Отне ми един момент да го осмисля.
	— Поздравления — казах. — Ти прие ли?
	— Разбира се, че не приех. Защото…
	— Да?
	— Ами… защото първо исках да поговоря с теб за това.
	— Тъй като това би означавало прехвърляне в Лондон.
	— Именно.
	— Ти искаш ли работата?
	— Да го кажа така: негово благородие натъртено намекна, че трябва да я приема. Намекна още, че след почти двайсет години в чужбина ми е време да отслужа известно време в централата. Разбира се, бих могъл да се възпротивя на връщането си. Но не ми се вярва да победя в такъв спор. Така или иначе, постът „завеждащ отдел“ не би могъл да бъде наречен понижение…
	Пауза. После попитах:
	— Значи, все пак ще приемеш работата.
	— Мисля, че се налага. Но… ъъ… това не означава, че ще трябва да се върна в Лондон сам.
	Още една пауза, докато обмислях последните му думи. Накрая казах:
	— Аз също имам новина. И трябва да ти призная нещо.
	Той ме погледна внимателно.
	— И какво е признанието?
	— Не пия антибиотици. Нямам възпалено гърло. Но въпреки това трябва да се въздържам от алкохол засега… защото се случи така, че съм бременна.


>	Три

	Тони прие новината добре. Не потрепери ужасено, нито пребледня. Имаше момент на стъписване, последвано от секунда или две размисъл. Но после хвана ръката ми, стисна я и каза:
	— Това е хубава новина.
	— Наистина ли така мислиш?
	— Категорично. И си сигурна, че…
	— Два положителни теста за бременност — отвърнах.
	— Искаш ли да го задържиш?
	— Аз съм на трийсет и седем години, Тони. Тоест навлязла съм вече във фазата „сега или никога“. Ала това, че искам да го задържа, не задължава и теб да присъстваш. Бих се радвала, то се знае. Но…
	— Аз искам да присъствам — сви рамене той.
	— Сигурен ли си?
	— Напълно. И искам да дойдеш с мен в Лондон.
	Сега беше мой ред да пребледнея мъничко.
	— Добре ли си? — попита той.
	— Изненадана съм.
	— От какво?
	— От посоката, която взе този разговор.
	— Разтревожена ли си?
	Разтревожена беше меко казано. Макар да бях успяла да потискам притеснението си по време на престоя ни в Лондон (да не говорим за предишната седмица, когато лекарят ми в Кайро ми съобщи за положителния резултат от първия тест), то си оставаше постоянно и всеобхватно. И с основание. Макар част от мен да се радваше, друга, не по-малко съществена, беше ужасена от перспективата. Може би поради това, че никога не бях се замисляла истински за деца. Тиктакането на биологичния ми часовник беше заглушавано от осъзнаването на факта, че в независимия ми живот нямаше място за такъв гигантски ангажимент като майчинството.
	Затова новината, че съм бременна, ме разтърси. Но хората винаги успяват да те изненадат. Тони със сигурност успя. До края на полета ми говореше как според него тази бременност била нещо много добро; как в съчетание с прехвърлянето му в Лондон сякаш съдбата се намесила, за да ни тласне към важни решения. Случило се в точния момент. Защото сме били толкова подходящи един за друг. Вярно, щяло да е нещо ново за нас да създадем дом заедно, а и да работим на бюро (той беше сигурен, че ще успея да си издействам място в лондонския клон на „Поуст“), но не било ли време вече да се предадем пред неизбежното и да започнем да водим уседнал живот?
	— Ти за брак ли говориш? — попитах го, след като завърши малката си тирада.
	Той не срещна погледа ми, но все пак каза:
	— Ами… да… май за брак говоря.
	Внезапно изпитах нужда от много голяма водка и дълбоко съжалих, че не мога да докосвам алкохол.
	— Ще трябва да си помисля по този въпрос.
	В свой плюс Тони млъкна по темата и по никакъв начин не ми упражни натиск през следващата седмица. Но това си беше в стила му. Така че през първите дни след връщането ни от Лондон си дадохме един на друг време за мислене. Поправка: той ми даде време за мислене. Да, говорехме по телефона два пъти на ден и дори имахме забавен обяд заедно, по време на който въобще не споменахме съдбовния въпрос, надвиснал над нас. Ала накрая аз попитах:
	— Уведоми ли „Кроникъл“ за решението си?
	— Не, още чакам информация от едно място.
	При тези думи той ми се усмихна леко. Макар сам да бе под натиск да вземе решение, той не си позволяваше да притиска мен. Можех да съпоставя дискретния му подход с този на Ричард Петифорд и контрастът беше пълен. Когато се опитваше да ме накара да се омъжа за него, Ричард на няколко пъти престъпи границата и в крайна сметка ме третира (в напълно адвокатски дух) като несговорчив съдебен заседател, който трябваше да бъде спечелен за неговата гледна точка. С Тони не ми се налагаше дори да отговарям на репликата му, че чакал информация от едно място. Знаеше, че ме моли да взема важно решение, затова единственото, което го попитах в отговор, беше:
	— Нали няма да се наложи да заминаваш още три месеца?
	— Не, но главният редактор иска да чуе решението ми до края на тази седмица.
	И млъкна дотук.
	Освен че се отдадох на сериозен размисъл, също така осъществих няколко ключови разговора — първия с Томас Ричардсън, главния редактор на „Поуст“ и човек, с когото винаги бях имала сърдечни, макар и дистанцирани отношения. Като янки от старата школа той също ценеше директността. Така че, когато ми върна обаждането, бях съвършено пряма с него, като обясних, че се омъжвам за журналист от „Кроникъл“ и планирам да се преместя с него в Англия. Казах също, че „Поуст“ е моят дом и че, естествено, искам да остана във вестника, ала че също така съм бременна и ще се наложи да ползвам дванайсетседмичен отпуск по майчинство след около седем месеца.
	— Бременна си? — попита той с искрена изненада.
	— Така изглежда.
	— Но това е прекрасна новина, Сали. И напълно те разбирам защо искаш да родиш бебето в Лондон…
	— Въпросът е, че ще се преместим там чак след три месеца.
	— Сигурен съм, че можем да те настаним в лондонското ни бюро. Един от кореспондентите ни говори за връщане в Бостън, така че моментът е извънредно подходящ.
	Изпитах смътна тревога, задето шефът ми така улесни професионалния ми преход в Лондон. Сега нямах причина да не последвам Тони. Но когато го уведомих, че прехвърлянето ми в лондонското бюро на „Поуст“ изглежда сигурно, добавих, че съм ужасена от тази огромна промяна. Още веднъж отговорът му (предсказуемо шеговит) целеше да ме успокои — каза ми, че не е като да ми предстои да се скрия зад фередже. Нито пък заминавахме за Улан Батор. И щях да имам работа. А пък ако решахме, че не можем да издържим зад бюро в офис… кой е казал, че отиваме да се закотвим в Лондон до края на живота си?
	— Във всеки случай не сме от тоя тип хора, дето ще станат тъмничари един на друг, нали така? — рече той.
	— И дума да не става, не сме — потвърдих.
	— Радвам се да го чуя — засмя се Тони. — Тогава няма да настъпи краят на света, ако се оженим до една-две седмици, нали?
	— Ама ти откога стана толкова романтичен? — попитах.
	— Откакто говорих с един момък от нашия консулски отдел преди няколко дни.
	Въпросният „момък“ беше казал на Тони, че установяването ми във Великобритания — и лично, и професионално — ще стане много по-експедитивно, ако сме съпрузи. Докато ако предпочитах да остана неомъжена, ме чакаха месеци имиграционна бюрокрация. Отново бях втрещена до каква степен се преобръщаше целият ми живот. Съдбата има този навик. Движиш се по пътя си, мислиш си, че житейската ти траектория ще следва определен маршрут (особено като си пред прага на средната възраст). Тогава срещаш някого, допускаш връзката ви да напредне, озоваваш се пристъпваща на пръсти по сложния терен, наречен „любов“. Преди да се усетиш, вече водиш международен телефонен разговор и съобщаваш на единствения жив член от семейството си, че не само си бременна, а се каниш…
	— Да се омъжиш? — промълви Санди искрено шокирана.
	— Това е практичният ход.
	— Имаш предвид като да забременееш за пръв път на трийсет и седем години?
	— Повярвай ми, това стана съвършено случайно.
	— О, вярвам го, ти си последната на света, за която бих предположила, че ще забременее преднамерено. Как го приема Тони?
	— Много добре. Всъщност по-добре от мен. Дори използва страховитите думи „задомяване“ и „установяване“ при това с положителен знак.
	— Може би разбира нещо, което ти все още не схващаш.
	— Имаш предвид факта, че всички трябва да се задомим някой ден? — уточних със съвсем мъничко сарказъм.
	Макар че Санди винаги бе подкрепяла моята странстваща кариера, често мърмореше, че съм поела към самотна старост и че ако постоянно избягвам темата за деца, по-късно в живота ще съжалявам. Несъобразеното ми със социалните стандарти съществуване я притесняваше. Не искам да бъда разбрана погрешно, нямаше капка завист у нея. Но част от причината новината ми толкова да я зарадва беше, че станех ли веднъж майка, с нея щяхме да сме на равна нога. И аз най-после щях да стъпя на земята.
	— Я почакай, не съм те карала аз да забременееш — каза Санди.
	— Не си. Само дето последните няколко години не спря да ме питаш кога ще се случи.
	— И ето че се случи. Страшно се радвам за теб. Нямам търпение да се запозная с Тони.
	— Ела в Кайро за сватбата другата седмица.
	— Другата седмица? — шокира се тя. — Защо е това бързане?
	Обясних как това ще ми помогне да избегна нуждата от разрешителни за престой и работа при преместването ни в Лондон след по-малко от три месеца.
	— Боже, сякаш попаднах във вихрушка.
	— Мен питаш ли ме?
	Знаех, че Санди няма да може да дойде за сватбата. Не само поради липса на пари и време, а и защото за нея всичко отвъд границите на Съединените щати беше „индианска територия“. По тази причина дори да се направеше организация за идването й в Египет, сигурна съм, че щеше да измисли начин да избегне подобно пътешествие. Както открито ми беше признавала при няколко случая, „аз не съм като теб, нямам интерес към непознатото“. Това бе едно от многото неща, които обичах у сестра си — гледаше обективно на себе си. „Аз съм ограничена“, каза ми веднъж, коментар, който сметнах за пресилено самокритичен, при положение че тя беше много умна и начетена жена, съумяла да запази контрол над живота си, след като мъжът й я заряза преди три години.
	Месец след земетръсното му изнасяне от дома Санди си беше намерила работа като преподавател по история в малко частно училище в Медфорд и някак успяваше да изплаща ипотека и да храни децата. А това (както й изтъкнах) бе демонстрация на по-жива интелигентност, отколкото да се завираш по адски местенца в Близкия изток и после да се измъкваш оттам. А сега аз самата щях да опозная от първа ръка живота на семейния фронт и дори по пукащата телефонна връзка от Египет Санди бързо долови страха ми.
	— Ще се справиш съвсем добре — увери ме. — Повече от добре. Чудесно. Не е като да ти се налага да се откажеш от работата си или да бъдеш пратена в Лорънс (може би най-грозния град в Масачузетс). Хей, става въпрос за Лондон. След всички тия военни зони, дето обходи, майчинството няма да ти се види много по-различно.
	Успя да ме разсмее. Замислих се дали ми казваше истината.
	Ала следващите няколко седмици не ми оставиха възможност да размишлявам над предстоящата промяна на обстоятелствата в живота ми. Особено с несекващите фанатични изпълнения в Близкия изток. Имаше правителствена криза в Израел, опит за покушение срещу старши министър от египетския кабинет, ферибот, преобърнал се в Нил в Северен Судан, при което бяха загинали всички сто и петдесет души на борда. Фактът, че страдах от пристъпи на сутрешно прилошаване, докато отразявах тези подбрани събития, като че само подчертаваше баналността на състоянието ми на фона на тъй мащабни човешки бедствия. В същата посока действаха и големият брой книги за отглеждане на бебета, които си бях изписала по пощата и които поглъщах с ненаситността на човек, канещ се да поеме на сложно пътешествие и отчаяно издирващ компетентен пътеводител, за да го насочва в него. Връщах се у дома, след като бях писала за епидемия от холера в делтата на Нил, и започвах да чета за колики, нощно хранене и прочее, всичко с нови думи и терминология от наръчник за грижи за бебето.
	— Знаеш ли кое от Близкия изток ще ми липсва най-много? — казах на Тони вечерта преди сватбата ни. — Това, че е толкова екстремен и побъркан.
	— Докато Лондон ще е делничен?
	— Не казах това.
	— Но тъкмо това те тревожи.
	— Мъничко, да. А теб не ли?
	— Ще е промяна.
	— Особено при положение че мъкнеш и допълнителен багаж.
	— Да нямаш предвид себе си случайно? — попита той.
	— Съвсем не.
	— Е, аз съм радостен за допълнителния багаж.
	Целунах го.
	— И аз съм радостна, че ти си радостен.
	— Ще изисква приспособяване, но ще се справим. И, повярвай ми, Лондон също посвоему е побъркан.
	Припомних си този коментар шест седмици по-късно, когато летяхме на север към Хийтроу. От „Кроникъл“ се бяха бръкнали да репатрират своя нов завеждащ външния отдел и неговата нова съпруга в първа класа. Осигуряваха ни фирмен апартамент за шест седмици близо до офисите на вестника в Уопинг, докато си намерим жилище. Също така за сметка на „Кроникъл“ всичките ни вещи още предишната седмица бяха транспортирани от Кайро и щяха да останат на склад, докато вече имахме постоянен дом. И пак те бяха изпратили голям черен мерцедес да ни вземе от летището, с който запълзяхме през движението във вечерния пиков час към Централен Лондон.
	Докато колата се преместваше със сантиметри по магистралата, пресегнах се и хванах ръката на Тони, като за кой ли път се впечатлих от лъскавите брачни халки от платина, украсяващи левите ни ръце, и си припомних смехотворната церемония в службата за гражданско състояние в Кайро — някаква пълна лудница без покрив, където чиновникът, свързал ни в брак, приличаше на Граучо Маркс в египетски вариант. И ето че сега — само няколко кратки месеца след онова лудешко денонощие в Сомалия — пъплехме по магистрала М4 към…
	Уопинг.
	Уопинг си беше изненада в известна степен. Таксито се измъкна някак от магистралата и се насочи на юг през жилищни райони с червени тухлени сгради. После те отстъпиха на смесица от архитектурни стилове: викториански, едуардиански, варшавски тип нискобюджетно строителство, сгуробетонни сгради в дух меркантилен брутализъм. Беше късен следобед в ранна зима. Ала въпреки оскъдната естествена светлина първият ми поглед към Лондон като омъжена жена ми показа градски пейзаж, подобен на китайско меню, където нямаше визуална последователност, а охолството и мизерията бяха непосредствени съседи. Разбира се, бях забелязала този еклектичен аспект на града още при предишното си идване тук с Тони. Но като всеки турист проявявах тенденцията да се фокусирам върху онова, което бе приятно за окото, и също така като всеки турист напълно избягвах Южен Лондон. Плюс това останах само няколко дни, а тъй като не бях командирована със задача, журналистическите ми антени бяха изключени. Ала сега — сега! — този град щеше да стане мой дом. Така че притиснах нос до стъклото на мерцедеса и се втренчих навън към мокрите тротоари, преливащите контейнери за боклук, скупчените едно до друго места за бързо хранене, тук-там елегантните очертания на къщи, обширната зелена площ (паркът „Клапам Комън“, както ме информира Тони), преплитащите се нечисти и опасни на вид улички (Стокуел и Воксхол), преминаващи към квартали с офис сгради, после живописната гледка на Парламента, още пространства с офис сгради, после безлични постройки от червени тухли, изненадващата поява на Тауър Бридж, после тунел, после… Уопинг.
	Ново жилищно строителство, тук-там стар склад, няколко кули с офиси и обширен промишлен комплекс от ниски сгради, скрит зад високи тухлени огради и бодлива тел.
	— Какво е това? — попитах. — Местният затвор ли?
	Тони се засмя.
	— Тук работя.
	На около половин километър след заграждението шофьорът спря пред модерна осеметажна сграда. Качихме се с асансьора до четвъртия етаж. Коридорът бе облепен с тапети в анемично кремаво и застлан с бежов килим. Спряхме пред врата с дървен фурнир. Шофьорът извади два ключа и ни ги подаде.
	— Ти имаш честта — каза ми Тони.
	Отключих и влязох в малък апартамент с една спалня. Беше обзаведен в стила на веригата „Холидей Ин“ и гледаше към задна уличка.
	— Е — рекох, като го обхванах с поглед, — поне ще ни накара бързо да си намерим къща.
	Старата ми приятелка от колежа Маргарет Камбъл бе тази, която ускори процеса по търсене на къща. Когато й се обадих преди тръгването от Кайро, да й съобщя, че не само ще се заселя за постоянно в Лондон, а освен това съм младоженка и бременна, тя попита:
	— Още нещо?
	— Не, за щастие.
	— Прекрасно ще е да си тук. Повярвай ми, накрая ще харесаш този град.
	— Какво искаш да кажеш с това?
	— Просто е нужно време да се свикне. Ела на обяд веднага щом пристигнеш и ще те открехна за всичко. Дано имате много пари, че пред Лондон Цюрих изглежда направо евтин и безгрижен.
	То се знае, Маргарет не можеше да се оплаче от битови несгоди — със семейството си живееше в триетажна къща в Южен Кенсингтън. Телефонирах й сутринта, щом пристигнахме, и вярна на думата си, тя ме покани същия следобед. Беше понаедряла след последното ни виждане и вече беше от типа жени, които носят шалчета „Ерме“ и рокля и манто в един и същи цвят. Беше се отказала от перспективен пост в „Ситибанк“, за да играе ролята на постфеминистка домакиня и майка, и се бе озовала в Лондон, защото съпругът й адвокат беше прехвърлен тук от фирмата си за две години. Ала въпреки това отстъпление към стила „корпоративна съпруга“ още си беше добрата приятелка с остър език, каквато я познавах от годините ни в колежа.
	— Такова нещо е малко над възможностите ни — казах, като оглеждах къщата й.
	— И над нашите, ако фирмата не плащаше наема от шейсет бона.
	— Шейсет хиляди лири? — възкликнах истински шокирана.
	— Ами това е Южен Кенсингтън. Но в този град дори скромно студио в скромен район е с хиляда лири месечен наем, което си е истинска лудост. Такава е цената за вход тук. И по тази причина най-добре е вие двамата да помислите за покупка.
	Двете й деца бяха на училище по цял ден, а аз щях да започна работа в „Поуст“ чак след месец, така че Маргарет ме поведе на поход за търсене на къща. Естествено, Тони на драго сърце ме остави да поема тази задача. Беше изненадващо позитивен по въпроса за купуване на наша база тук, особено след като колегите му от „Кроникъл“ го убеждаваха, че който се колебае да купи имот в Лондон, губи. Ала както бързо установих, дори най-невзрачните редови къщи в края на линията на метрото имаха космическа цена. Тони още пазеше своя дял от сто хиляди лири от продажбата на къщата на родителите му в Амършам. Аз притежавах сума, еквивалентна на двайсет хиляди лири, която представляваше спестяванията ми през последните десет години. Маргарет, незабавно поела ролята на съветник по недвижими имоти, се задейства по телефона и реши, че съдбата ни е в район на име Пътни. Докато пътувахме на юг с беемвето й, тя ми го описа.
	— Чудесен жилищен район с всякакви съоръжения за семейства с деца, до самата река, а линията Дистрикт отива право до Тауър Бридж, идеален начин Тони да стига до работата си. Вярно, има квартали в Пътни, където ти трябва сума от порядъка на едно и пет само да провреш крак през вратата.
	— Един милион и половина? — възкликнах.
	— Не е необичайна цена в този град.
	— За Кенсингтън и Челси разбирам, но Пътни? Той се брои почти за предградие, нали?
	— За вътрешно предградие. Само на десет-дванайсет километра от Хайд Парк е, а при такъв огромен град това не го смятат за разстояние. Така или иначе, милион и половина искат за голяма къща в Западен Пътни. А аз ще те заведа южно от Лоуър Ричмънд Роуд. Симпатични улички, които слизат право до Темза. Къщата може и да е възмалка, само с две спални, но има възможност за добавяне на мансардата към жилищната площ.
	— Откога се превърна в агент по недвижими имоти? — попитах я със смях.
	— Откакто се преместихме в този град. Казвам ти, британците може да ти се сторят мълчаливи и затворени при първа среща, но заговориш ли ги за имоти, вече не можеш да им затвориш устата. Особено по темата цените на къщи в Лондон, явно в целия метрополис са обсебени от това.
	— Отне ли ти време да се приспособиш?
	— Най-лошото на Лондон е, че никой не се приспособява истински. Веднъж като проумееш това, можеш да водиш много прилично съществуване. Също както не можеш да смелиш веднага факта, че дори ако като на мен ти харесва да живееш тук, най-добре е да излъчваш слаби признаци на англофобия.
	— Това пък защо?
	— Защото британците са подозрително настроени към всеки, който ги харесва.
	Интригуващото обаче беше, че Маргарет не заложи на англофобия с твърде раболепния агент по недвижими имоти, който ни разведе из къщата на Сефтън стрийт в Пътни. Всеки път, когато той се опитваше да замаже дефект — килимите с индийски десен, тясната баня, тапетите на стените, имитиращи фурнир, които очевидно криеха много грехове на зидарите — тя правеше физиономия, красноречиво гласяща „Сигурно се шегувате“ и умишлено разиграваше ролята на безцеремонна американка в опит да го смути. И успя.
	— Сериозно ли искате четиристотин и четирийсет хиляди за това?
	Агентът — в черен костюм, розова риза с извадена над сакото яка и вратовръзка „Либърти“ — се усмихна колебливо.
	— Ами… Пътни винаги е бил много търсен район.
	— Да, но, моля ви се, става дума за къща с две спални. И вижте в какво състояние е.
	— Признавам, че интериорът е малко захабен.
	— Захабен ли? Направо е архаичен. Някой е умрял тук, нали?
	Това съвсем сконфузи агента.
	— Продава я внукът на предишните обитатели.
	— Какво ти казах? — обърна се Маргарет към мен. — Тук не е правен ремонт от шейсетте години. И кой знае откога се предлага на пазара.
	Агентът избегна погледа й.
	— Хайде, признайте си.
	— От няколко седмици. И знам, че продавачът би склонил на отстъпка.
	— Не се съмнявам — отсече Маргарет, после се обърна към мен и пошепна: — Е, как мислиш?
	— Твърде много работа за тази цена — пошепнах в отговор. После попитах агента: — Нямате ли нещо подобно, но малко по-обновено?
	— В момента не. Но ще запазя номера ви за бъдещ контакт.
	Това изречение сигурно го чух десетки пъти през следващите дни. Търсенето на къща беше тера инкогнита за мен. Ала Маргарет се оказа опитен водач. Всяка сутрин, след като оставеше децата в училище, тръгвахме към избрани квартали. Имаше нюх за перспективните места и за онези, които трябваше да се заобикалят отдалеч. През първата седмица сигурно видяхме повече от двайсет имота и продължихме да бъдем напаст за всеки срещнат брокер. Нарекохме се „Страховитите американки“ — бяхме неизбежно учтиви, но задавахме твърде много въпроси, говорехме направо за забелязаните недостатъци, постоянно оспорвахме обявената цена и (това важеше за Маргарет) знаехме много повече за сложната мозайка от лондонски имоти, отколкото можеше да се очаква от янки. Тъй като бях притисната да намеря нещо, преди да съм започнала работа, издирването ни беше малко пришпорено. Затова приложих обичайните журналистически умения към тази задача — с което искам да кажа, че получих обхватни (макар и крайно повърхностни) познания по въпроса в най-кратък срок. Следобед, когато Маргарет се прибереше с децата си у дома, аз се качвах на метрото да огледам някое място. Отчитах близостта до болници, училища, паркове и всички онези „приоритети на майчето“ (както иронично ги наричаше Маргарет), които трябваше да бъдат взети предвид сега.
	— Не така си представям доброто прекарване — оплаках се на Санди след няколко дни издирване на къща. — Особено след като градът е толкова голям. Тук, накъдето и да поемеш, си е цяла експедиция. А съм си забравила тропическия шлем.
	— Така сигурно се открояваш в тълпата.
	— Нищо подобно. Това тук е казан за претопяване, с други думи, никой не се откроява. Не е като в Бостън.
	— О, чуй я госпожицата от големия град. Бас ловя, че Бостън е по-приветлив.
	— Естествено. Защото е малък. Докато на Лондон не му е нужно да е приветлив.
	— Защото е толкова грамаден ли?
	— Да… и защото е Лондон.
	Това бе най-интригуващото в Лондон — неговата отчужденост. Може би имаше нещо общо със сдържания темперамент на местните. Или причината се криеше във факта, че градът бе толкова обширен, хетерогенен и противоречив. Каквото и да беше, през първите ми няколко седмици в Лондон взех да си мисля: този град е като някой от дебелите викториански романи, в които изисканият и мизерният живот постоянно се преплитат и повествуванието се разпростира до такава степен, че никога не можеш да схванеш сюжета напълно.
	— Това, кажи-речи, обобщава ситуацията — каза Маргарет, когато артикулирах пред нея теорията си няколко дни по-късно. — Никой не е важен тук. Защото Лондон смалява и най-раздутото его. Слага всички на мястото им. Особено след като британците толкова мразят самомнителността.
	Това беше още едно любопитно противоречие в лондонския живот — начинът, по който можеш да объркаш английската стеснителност с арогантност. Всеки път, щом отворех вестник и прочетях за някоя дребна местна знаменитост, забъркана в скандал с кокаин и/или арест, ми ставаше пределно ясно, че това е общество, потъпкващо безпощадно всеки, извършил греха да си въобрази, че е нещо кой знае какво. В същото време обаче много от агентите по недвижими имоти, с които си имах работа, се отличаваха с помпозно поведение, издаващо произхода им от средната класа, особено при оспорване на абсурдните цени, които искаха за негодни имоти.
	— Това диктува пазарът, мадам — беше обичайният презрителен отговор, като на „мадам“ се поставяше известно високомерно ударение, та да те накарат да почувстваш снизходителния им респект.
	— „Снизходителен респект“ — повтори Маргарет на глас фразата ми, докато пътувахме на юг от къщата й. — Харесва ми, макар да е абсолютен оксиморон. Но пък преди да заживея в Лондон, не бях в състояние да различа две контрастни чувства, стаени зад наглед невинно изречение. Англичаните притежават истински талант, когато казват едно, а имат предвид съвсем…
	Тя така и не успя да довърши това изречение, защото един бял транспортен ван изникна от нищото и едва не ни помете. После спря със свирене на спирачки. Шофьорът, мъж на двайсет и няколко години с късо подстригана коса и лоши зъби, тръгна наежено към нас. Излъчваше агресия.
	— К’ви си ги въобразявате, че вършите?
	На Маргарет и окото й не мигна при неговата войнственост и лошата му граматика.
	— Не си позволявайте да ми говорите така — отвърна му със съвършено овладян и спокоен тон.
	— Както си ща ще ти говоря, мърло.
	— Кретен — отзова се тя и отново върна колата в потока на движение, като остави мъжа да стои на пътя и да жестикулира гневно след нея.
	— Очарователно — промърморих.
	— Това беше пример за нисше създание, известно като Мъжа с белия ван — каза тя. — Неотменна част от Лондон и винаги търсещ скандал. Особено ако караш прилична кола.
	— Самообладанието ти беше впечатляващо.
	— Ето ти още един съвет за живота в този град. Никога не се старай да се впишеш, никога не търси компромис.
	— Ще го имам предвид — отвърнах и после добавих: — Обаче не мисля, че този простак казваше едно, а имаше предвид друго.
	Прекосихме Пътни Бридж, завихме по Лоуър Ричмънд Роуд и се отправихме към Сефтън стрийт — първата ни спирка в маратона по издирване на имот. Беше ми се обадил агентът, показал ни първата къща, за да ме информира, че друго подобно жилище се е появило на пазара.
	— Не е в най-спретнат вид — призна по телефона.
	— Искате да кажете, че е „захабено“? — подхвърлих.
	Той прочисти гърло.
	— Донякъде захабена, да. Но в конструктивно отношение е значително модернизирана. И макар да й искат четиристотин трийсет и пет, сигурен съм, че ще се съгласят на отстъпка.
	Без съмнение агентът беше казал истината за опърпания интериор. И да, къщата беше тип котидж — с две малки стаи долу. Но в задната част бе добавена пристройка за кухня и макар че шкафовете и електроуредите бяха демоде, убедена бях, че би могла да бъде инсталирана готова кухня, примерно от ИКЕА, на съвсем прилична цена. Двете спални горе бяха облепени с тапети като в погребално бюро и подът бе покрит със също толкова фатален розов мокет. Но агентът ме убеди, че под полиестерната тъкан има много приличен дървен под (нещо, което инспекторът потвърди седмица по-късно), че талашитовата облицовка в коридорите може да бъде свалена и стените измазани отново. Банята беше в зловещо розово, нюанс сьомга, но пък радиаторите на централното отопление навсякъде бяха нови. Също и електрическата инсталация. Имаше и предостатъчно място за мансарден кабинет. Знаех, че след като ужасиите по интериора бъдат отстранени, можеше да се постигне усещане за светлина и простор. За пръв път в номадското си съществуване формулирах в съзнанието си изненадваща мисъл: това наистина би могло да се превърне в дом.
	С Маргарет не си казахме нищо по време на обиколката из къщата. Ала щом излязохме навън, тя се обърна към мен и попита:
	— Е, какво ще кажеш?
	— Лоша премяна, добри кости под нея — отвърнах. — Но потенциалът е фантастичен.
	— Същото си мисля и аз. И след като искат четиристотин трийсет и пет…
	— Ще им предложа триста осемдесет и пет… стига Тони да си даде съгласието.
	По-късно същата вечер прекарах по-голямата част от половинчасовия си разговор със Санди да описвам с лиричен тон възможностите, които предлагаше котидж стилът и много приятния квартал — особено алеята, успоредна на Темза, само през улицата.
	— Боже мой — изпъшка тя. — Легнала ти е на сърцето тази къща.
	— Много смешно — отвърнах. — Но след всички кошмари, на които се нагледах, облекчение е, че открих нещо, което може да бъде направено обитаемо.
	— Особено при всички планове в духа на Марта Стюарт, които имаш.
	— Наслаждаваш се на мъките ми, а?
	— И още как. Не бях очаквала точно ти да ми говориш като абонат на „По-хубав дом и градина“.
	— Повярвай, и себе си шокирам. Не бях и сънувала, че ще се вкопча в „Доктор Спок“, сякаш е Светото писание.
	— Стигна ли до главата, в която съветва да емигрираш от страната по време на коликите?
	— Да, като добавя да не се колебаеш да си извадиш фалшив паспорт.
	— И описанието на първата безсънна нощ…
	— Мисля да затварям вече.
	— Поздравления за къщата.
	— Още не е наша. А и Тони трябва да я види.
	— Всякак ще му я продадеш.
	— Тук позна. Защото съвсем скоро започвам работа. Няма да имам време за нови безкрайни обиколки.
	Но Тони беше толкова погълнат от живота в „Кроникъл“, че успя да отскочи до Сефтън стрийт едва след пет дни. Беше късна съботна сутрин и пристигнахме с метрото, минахме по Пътни Бридж и завихме вляво по Лоуър Ричмънд Роуд. Вместо да продължим по него, реших да отбием по пешеходната алея покрай Темза, виеща се в източна посока. Тони за пръв път виждаше района денем и си личеше, че му хареса идеята реката да е на практика пред самия ни праг. После го поведох през приятната зеленина на парка „Пътни Комън“, разположен точно зад бъдещата ни улица. Той дори одобри скъпарските магазини и дневни барове по протежението на Лоуър Ричмънд Роуд. Но когато завихме по Сефтън стрийт, забелязах, че оглежда паркираните джипове и ландроувъри, издаващи, че кварталът е отскоро и е населен от хора с кариера, от типа „гледащ на очарователните къщички като на първо стъпало в семейния живот, които да бъдат сменени (както Маргарет ме бе информирала) с по-обширни резиденции при появата на второ дете и повишение в службата“.
	Разминавахме се с безкрайна процесия от детски колички и разхождащи се, с комбита волво с детски столчета вътре, при което започнахме да разменяме шеговити и учудени погледи, сякаш си казвахме: „Как, дявол го взел, се вкарахме в тази игра?“.
	— Попаднали сме в Бебешкото царство — заяви накрая Тони и се подсмихна иронично. — Пълно е с млади семейства. Ще сме като грохнали старци край тях, като се нанесем тук.
	— Говори за себе си — сръчках го с лакът.
	Срещнахме се с агента в къщата и започнахме да обикаляме стаите една по една, наблюдавах Тони и се опитвах да преценя впечатлението му.
	— Изглежда точно като къщата, в която израснах — каза той накрая. — Но съм сигурен, че можем да внесем подобрения.
	Впуснах се да обрисувам многословни картини за големия потенциал, щом веднъж отстраним следвоенната безвкусица.
	Спечели го възможността за преустройство на мансардата. Особено като споменах, че мога да опустоша малък фонд с акции, който имах в Щатите, възлизащ на около седем хиляди лири, достатъчни да му осигурят толкова желания кабинет, където да пише книги — неговият залог за освобождаване от вестника, подрязващ крилата му.
	Или поне аз така долавях мислите на Тони след първите ни две седмици в Лондон. Може би се дължеше на шока от работа на бюро след близо двайсет години кореспондентска служба. Може би на откритието, че редакционният живот в Уопинг беше продължение на минното поле на вътрешната политика. Може би на неохотното му признание, че постът на завеждащ външния отдел си е „чиста проба бюрокрация, само че във висшия ешелон“. Каквато и да беше причината, останах с отчетливо впечатление, че Тони никак не се приспособява добре към ограничения офис живот, в който беше запратен. Всеки път, щом повдигнех въпроса, той настояваше, че всичко е наред, че просто има много неща, за които да мисли, и се опитва да се ориентира в променените обстоятелства. Или омаловажаваше още толкова крехката ни уседналост. Както когато седнахме в един бар след огледа на къщата и той каза:
	— Виж, ако изплащането на месечни вноски се превърне в непоносима финансова тегоба, да върви по дяволите всичко. Ще си осребрим чиповете и ще продадем проклетата къща, след което ще си намерим работа на някое евтино и веселяшко място. В „Катманду Кроникъл“ примерно.
	— Точно така — отвърнах със смях.
	Същата вечер най-после имах възможността да се похваля със съпруга си на моята единствена приятелка в Лондон, тъй като Маргарет ни беше поканила на вечеря. Започна добре — с общи приказки за бъдещия ни дом и за привикването ни към лондонския бит. В началото Тони пускаше страхотни проблясъци на чар, макар да поглъщаше значителни количества вино с преднамерена настървеност, каквато не бях забелязвала у него преди. Но макар да бях малко разтревожена от тази демонстрация на активно пиене, първоначално тя не се отразяваше на способността му да разправя за преживелиците си под обстрел из Третия свят. Също така забавляваше всички с хапливите си коментари за типичните английски отлики. В действителност вече беше спечелил Маргарет, докато разговорът не взе завой към политика и — бум! — той се впусна в антиамериканска тирада, което пък настрои дефанзивно съпруга й Алегзандър и накрая Тони се оказа в конфликт с всички. На път за къщи се обърна към мен и заяви:
	— Е, мисля, че мина ужасно добре, какво ще кажеш?
	— Защо се държа така, за бога?
	Мълчание. Последвано от типичното му небрежно свиване на раменете. Последвано от още двайсет минути мълчание, докато таксито се движеше на изток към Уопинг. Последвано все така от мълчание, докато се приготвяхме за лягане. Последвано от закуска в леглото на следващата сутрин, поднесена от Тони и целувка по главата.
	— Нахвърлях благодарности към Маргарет върху картичка — каза ми. — Оставих я на кухненската маса. Прати й я, ако я одобриш… става ли?
	И после отиде на работа.
	Картичката беше написана с нечетливите йероглифи на Тони, но след втория опит успях да разбия кода.
C>
	Драга Маргарет,
	Беше чудесно да се запознаем. Великолепна храна. Великолепен разговор. Предай на съпруга си, че се насладих на челния ни сблъсък по политически теми. Заради всички се надявам да не е бил прекалено разгорещен. Пледирам виновен в оглупяване от вино. Но какво е животът без някой и друг разпален спор?
	Надявам се скоро да ви се отплатим за гостоприемството.
@	Искрено твой…
C$
	Пратих я, естествено. И, естествено, Маргарет ми се обади на следващата сутрин след получаването й и каза:
	— Мога ли да говоря искрено?
	— Давай…
	— Според мен картичката му придава ново значение на фразата „очарователен негодник“. Но всъщност не е моя работа да давам мнения.
	Не й се разсърдих. Защото Маргарет просто изказа гласно още една излизаща наяве истина за Тони — беше склонен към свадливост. Прикриваше я, но на моменти тя изненадващо се появяваше само за да бъде замаскирана отново. Виждах я ту под формата на кратка и гневна забележка за колега от вестника или на дълго нервно мълчание, ако се впуснех по-развълнувано в темата „търсене на къща“.
	— Хубаво де, всички си имат настроенията — каза Санди, когато споделих с нея за периодичните мрачни моменти на съпруга си. — А и при тези промени, пред които сте изправени…
	— Права си, права си — съгласих се.
	— Не е като да си открила, че страда от биполярно разстройство.
	— Нищо такова.
	— Нито пък се карате през цялото време.
	— Много рядко се караме.
	— Няма вампирски зъби и не спи в ковчег, нали?
	— Не, но за всеки случай държа глава чесън и разпятие под леглото.
	— Полезна брачна практика. Както аз виждам нещата, справяте се съвсем прилично като за младоженци, а обикновено тъкмо това е моментът, когато си мислиш, че си направила най-голямата грешка в живота си.
	Аз със сигурност нямах такова усещане. Просто ми се щеше Тони повече да споделя какво чувства.
	Само дето внезапно останах без никакво време да разсъждавам над чувства по повод съвместния ни живот, защото два дни след вечерята у Маргарет предложената от нас цена за къщата беше приета. След като платихме депозита, аз бях тази, която организира инспекцията на имота, уреди ипотеката и намери предприемач за цялостния ремонт по интериора и този на мансардата; аз избрах тъкани и цветове, мотах се из ИКЕА и други магазини, отделих време на водопроводчици и бояджии. Някъде помежду всички тези усилия за свиване на гнездо се справях и с напредващата си бременност, която след преминаването на сутрешното гадене не се оказа чак такъв дискомфорт, какъвто бях очаквала да е.
	Още веднъж Маргарет се оказа на висота, когато трябваше да отговаря на постоянната ми канонада от въпроси относно състоянието ми на бременна. Обясни ми условията за бавачка, каквато трябваше да намеря след изтичането на отпуска ми по майчинство и щом се върнех на работа. Осветли ме относно принципа на действие на Националната здравна служба и как да се регистрирам в местния медицински кабинет в Пътни. В него работеха няколко лекари и рецепционистката ме накара да попълня разни формуляри, след което ме уведоми, че съм разпределена към доктор Шийла Маккой.
	— Искате да кажете, че не мога сама да си избера лекаря? — попитах рецепционистката.
	— Можете, разбира се. Който искате лекар от кабинета. Ако не желаете да сте при доктор Маккой…
	— Не съм казала това. Просто не знам дали тя е подходящият лекар за мен.
	— А как ще знаете, без да сте я видели?
	Не можех да споря с тази логика, но се оказа, че харесах доктор Маккой — приятна и земна четирийсет и няколко годишна ирландка. Тя ме прие няколко дни по-късно, зададе ми куп подробни въпроси от практическо естество и ме уведоми, че ще бъда „разпределена“ при акушер-гинеколог. Ако не съм възразявала да прекосявам реката до Фулъм, щяла да ме постави под грижите на мъж на име Хюс.
	— Много опитен и уважаван, с частен кабинет на Харли стрийт, а работата си за Националната здравна служба върши от „Матингли“, която според мен ще ви хареса, тъй като е една от най-новите болници в Лондон.
	Когато споменах този последен коментар пред Маргарет, тя се разсмя.
	— Това е нейният начин да те уведоми, че не иска да те ужасява, като те прати в някоя от по-мрачните викториански болници в града.
	— Защо реши, че имам нужда от нова болница?
	— Защото си янки. А се предполага, че ние си падаме по всичко ново и лъскаво. Или поне всички тук мислят така. Но по отношение на болници, винаги съм готова да предпочета новото и лъскавото.
	— Също така не бях очарована да бъда „разпределена“ към акушер-гинеколог. Тоя Хюс да не се окаже някой некадърник?
	— Казала ти е, че има частен кабинет на Харли стрийт. Там са най-големите медицински светила в града. Така че явно си се сдобила с компетентен акушер-гинеколог. Но след като работи към Националната здравна служба, по-добре е да родиш детето си по тази линия. Лекарите са едни и същи, но грижите вероятно са по-добри, особено ако нещо се обърка. Само не им яж храната.
	Със сигурност нямаше нищо ново и лъскаво у господин Дезмънд Хюс. Когато се срещнах с него една седмица по-късно в един от кабинетите на болницата „Матингли“, първото, което ми направи впечатление, беше неговата мършавост, клюноподобният му нос, строгото му държание и фактът, че като при всички британски консултанти обръщението към него не беше „доктор“ (както узнах по-късно, в тази страна към всички хирурзи се обръщаха традиционно с „господин“, защото във времената, когато медицината била не така развита, те не били смятани за истински лекари, а по-скоро за касапи). Хюс беше също така живо доказателство за изкусността на британските шивачи, тъй като беше облечен в изрядно скроен костюм на тънко райе, светлосиня риза с впечатляващи френски ръкавели и черна връзка на точки. Първата ни консултация беше лаконична. Назначи скенер, кръвни изследвания, опипа корема ми и каза, че изглежда „всичко върви по план“.
	Бях малко изненадана, че не ми зададе никакви конкретни въпроси за състоянието ми (освен много общия: „Всичко нормално ли е при вас?“). Така че като стигнахме до края на кратката консултация, аз сама подхванах темата. Любезно, то се знае.
	— Искате ли да чуете за сутрешното ми прилошаване?
	— Страдате ли от такова?
	— Вече не.
	Той ме погледна озадачено.
	— Значи, сутрешното прилошаване не е проблем вече?
	— Но трябва ли да ме притеснява това, че понякога ми се гади?
	— Какво имате предвид под „понякога“?
	— По два-три пъти седмично.
	— Но не повръщате, така ли?
	— Не… само намек за гадене.
	— Тогава ще приема, че _периодично_ изпитвате гадене.
	— И нищо повече?
	Той ме потупа по ръката.
	— Нищо тревожно няма. Тялото ви преминава през промяна в момента. Нещо друго притеснява ли ви?
	Поклатих глава, почувствала се незлобливо (но пък категорично) смъмрена.
	— Добре тогава — каза той, затвори картона ми и се изправи. — Ще се видим пак след няколко седмици. Вие работите, така ли?
	— Да, журналист съм.
	— Хубаво. Но изглеждате напрегната. Така че не се преуморявайте.
	По-късно вечерта, когато предадох разговора на Тони, той се засмя.
	— Ето че откри две генерални истини за специалистите от Харли стрийт: мразят въпроси и имат снизходително отношение.
	И все пак Хюс бе направил правилно наблюдение: бях уморена. Не се дължеше просто на бременността, но и на напрежението покрай търсенето на къща, уреждането на ремонтните работи и едновременно с това адаптирането ми към Лондон. Първите четири седмици излетяха неусетно при цялата ми ангажираност. И ето че първият ми месец в британската столица бе изтекъл и трябваше да започна работа.
	Офисът на „Бостън Поуст“ бе само стая в сградата на „Ройтерс“ на Флийт стрийт. Колегата ми кореспондент беше двайсет и шест годишен мъж на име Андрю Дежарнет Хамилтън. Подписваше материалите си с „А. Д. Хамилтън“ и приличаше на попрехвърлил възрастта първокурсник, който съумяваше да вмъкне във всеки разговор, че е учил в Харвард, и да изтъкне как смята вестника ни просто за трамплин към триумфално издигане до „Ню Йорк Таймс“ или „Уошингтън Поуст“. Още по-лошо, беше един от онези упорити англофили, дето започват да имитират удължените гласни и да се обличат в розови ризи от Джърмин стрийт. Също така беше типичното леке от Източното крайбрежие и издаваше същите презрителни звуци по повод невзрачния ми роден град Устър, с каквито дебелакът Уилсън бе реагирал на родното предградие на Тони. Но предвид факта, че А. Д. Хамилтън и аз бяхме закотвени един до друг в малък офис, просто реших да работя много усилено и да го игнорирам. Поне се споразумяхме аз да поема повечето работа в социално-политическата сфера, а той да отразява култура, бит и знаменитости. Това ми даваше възможност редовно да съм вън от офиса и да подхвана дългата и сложна задача по създаване на контакти в Уестминстър, като в същото време се опитвам да се ориентирам във византийската социална структура на Великобритания. Налице беше и малкият проблем с езика — погрешният избор на думи можеше да доведе до изопачен смисъл. Както Тони обичаше да изтъква, всеки разговор или социално взаимодействие във Великобритания беше белязан от заплетените класови нюанси.
	Дори написах кратък, умерено хумористичен материал за вестника, озаглавен „Коя дума да използваш за «салфетка»“, така че да не значи „дамска превръзка“, в който обяснявах колко много подтекст и различни значения крие езикът на Острова. А. Д. Хамилтън буквално побесня, когато прочете статията, и ме обвини, че узурпирам територията му.
	— Аз отговарям за културата в бюрото ни — заяви ми.
	— Така е, но моят материал е за класовите нюанси, той е политически по същество. А аз отразявам политиката в бюрото.
	— В бъдеще се консултирай с мен, преди да пишеш нещо такова.
	— Не си ми шеф, приятелче.
	— Но аз съм старшият кореспондент тук.
	— О, моля те, имам далеч повече старшинство във вестника от теб.
	— Но аз съм в това бюро от две години, което означава, че в Лондон съм с по-висок ранг.
	— Съжалявам, не се обяснявам с момченца.
	След тази словесна престрелка с А. Д. Хамилтън правехме всичко по силите си да се избягваме. Не беше толкова трудно, колкото си представях, защото с Тони трябваше да освободим служебния апартамент в Уопинг и да се пренесем на Сефтън стрийт. Реших да пращам повечето си материали от дома, като се позовавах на напредналата си бременност. Не че „у дома“ беше идеалното място за писане, тъй като в къщата течеше ремонт. Мокетите бяха вдигнати и подът бе частично изциклен, но още имаше да се обработват фуги. Новите шкафове и електроуреди бяха монтирани в кухнята, ала подът отдолу беше леденостуден бетон. Дневната беше трагична гледка. Същото бе и положението в мансардата, преустройството на която трябваше да бъде отложено, тъй като майсторът бе призован в Белфаст да се грижи за умиращата си майка. Поне бояджиите бяха превърнали детската стая в свой приоритет и я завършиха през втората седмица от нанасянето ни. Благодарение на Маргарет и Санди се ориентирах какво легълце и кошче за носене да купя, без да споменавам другите бебешки аксесоари. И тъй, легълцето от полиран чам се връзваше добре с тапетите на розови звезди, а плотът за преповиване и кошарката за игра вече бяха на мястото си, готови да бъдат използвани. Уви, не беше отделено такова внимание на резервната спалня, която бе пълна с разни кашони. В основната баня липсваха плочки по стените и пода. И макар че спалнята ни беше боядисана, все още предстоеше монтирането на гардеробите, което означаваше, че засега бе претъпкана от стойки с дрехи.
	С други думи, в къщата цареше пълен хаос и тя бе жива илюстрация на прословутото протакане на майсторите. Може би поради тази причина вече толкова малко виждах Тони. Вярно, че беше изключително зает, в повечето вечери не приключваше със страниците си преди осем, а в тази ранна фаза на новия си пост трябваше да остава до късно на приказки с персонала си или да разговаря по телефона с кореспонденти, разпратени по цялата планета. И макар да бях приела служебната му натовареност, притесняваше ме, че се измъква от всякаква отговорност по повод ремонта вкъщи.
	— Вас, американците, много повече ви бива да всявате страх и респект у хората — казваше ми.
	Никак не ми се видя забавна такава забележка, но реших да не й обръщам внимание и казах:
	— Трябва да се съберем с някои от приятелите ти.
	— Нали не предлагаш да ги каним тук? — попита Тони и посочи към недовършената разхвърляна кухня.
	— Знаеш ли, мили, може да съм задръстена, но не съм глупачка.
	— Не съм казал, че си — отвърна безгрижно той.
	— Естествено, че нямах намерение да ги каним в тази бедствена зона. Но би било добре да се съберем с някои от хората, с които се видяхме, като дойдохме от Кайро.
	Тони вдигна рамене.
	— Хубаво, щом искаш.
	— Ентусиазмът ти е вдъхновяващ.
	— Виж какво, ако имаш желание да им се обадиш, моля, направи го.
	— Не би ли било по-добре поканата да излезе от теб?
	— Покана за какво?
	— Ами да излезем, да направим нещо. Живеем в тази невероятна столица на културата. С най-добрите театри в света. С най-добрата класическа музика. С невероятни галерии. И двамата бяхме толкова погълнати от работата си и от тичане по къщата, че още не сме имали шанс да видим нищо от това.
	— Сериозно ли ти се ходи на театър? — попита той с тон, сякаш бях предложила да се присъединим към някаква сбъркана религиозна секта.
	— Да, ходи ми се.
	— Не съм по тая част.
	— Но може би Кейт и Роджър са — споменах семейството, което ни беше поканило на вечеря при първото ни идване заедно в града.
	— Нищо не пречи да ги попиташ — отвърна той с лека нотка на досада в гласа, нотка, която бях започнала да долавям редовно всеки път, щом кажех нещо… ами, досадно за него.
	И все пак позвъних на Кейт Медфорд на следващия ден. Свързах се с гласовата й поща и оставих любезно съобщение, в което обясних как с Тони сме се установили в Лондон, какъв голям фен съм станала на програмата й по Радио 4 и как двамата бихме искали да ги видим. Отне й около четири дни да ми върне обаждането. Когато го направи, се държа извънредно дружелюбно, но някак припряно.
	— Много ми е драго да те чуя — каза тя и пукащата линия ми подсказа, че ми звъни от мобилния си телефон. — Чух, че сте се преместили тук с Тони.
	— И може би си чула, че очакваме бебе след малко повече от три месеца.
	— Да, мълвата се разнесе. Поздравления. Радвам се за двама ви.
	— Благодаря.
	— Дано Тони в крайна сметка свикне с живота в Уопинг.
	Това ме стъписа.
	— Говорила си с Тони?
	— Обядвахме миналата седмица. Той не го ли спомена?
	— Умът ми е другаде напоследък — излъгах. — Покрай службата, бременността, ремонта на къщата…
	— А, да, къщата. Била в Пътни, чух.
	— Да, така е.
	— Тони Хобс в Пътни. Кой би го повярвал?
	— Роджър добре ли е? — попитах, за да сменя темата.
	— Затънал е в работа до гуша, както винаги. Ами ти? Свикваш ли?
	— Старая се. Виж, къщата ни в момента не е подходяща за добитък, какво остава за приятели…
	Тя се засмя, а аз продължих:
	— Може да се видим някоя вечер, да отидем на театър например…
	— На театър? — Думата се изтъркаля продължително върху езика й. — Не помня кога сме го правили за последно…
	— Беше просто предложение — побързах да кажа и ми стана неприятно, че тонът ми прозвуча сконфузено.
	— И то прекрасно предложение. Бедата е, че и двамата сме неимоверно заети точно сега. Но ще се радвам да те видя. Може да се уговорим за неделен обяд в близко време.
	— Би било чудесно.
	— Нека го обсъдя с Роджър и пак ще ти се обадя. Сега трябва да бягам. Радвам се, че свикваш тук. Доскоро.
	И разговорът ни приключи.
	Когато Тони най-после се прибра вкъщи вечерта, доста след десет часа, му казах:
	— Не знаех, че си обядвал с Кейт Медфорд миналата седмица.
	Той си наля водка и отвърна:
	— Да, обядвах с Кейт Медфорд миналата седмица.
	— Но защо не ми каза?
	— Нима се очаква да ти казвам такива неща? — попита със сдържан тон.
	— Просто… знаеше, че възнамерявам да й се обадя, за да организирам среща за четиримата…
	— Е, и?
	— Като я споменах преди няколко дни, ти се държа, сякаш не си я чувал, откакто се преместихме в Лондон.
	— Така ли направих? — Тонът му все още беше умерен. След почти неусетна пауза се усмихна и попита: — Е, как реагира Кейт на предложението ти за театър?
	— Предложи неделен обяд — изрекох с равен глас и статична усмивка.
	— А, така ли? Колко мило — каза той.
	Няколко дни по-късно все пак отидох на театър… с Маргарет. Гледахме чудесно режисирана, с прекрасно актьорско присъствие и много дълга постановка на „Росмерсхолм“ на Ибсен в Националния театър. Беше вечерно представление и се случи в края на ден, който започна с пристигането на гипсаджиите в осем сутринта и приключи с написването на две статии от мен, след което едва успях да стигна отвъд реката за вдигането на завесата. Постановката беше получила много ласкателни рецензии и тъкмо затова я бях избрала. Ала двайсет минути след началото осъзнах, че бях подложила Маргарет и себе си на три часа мрачна скандинавска атмосфера. В антракта Маргарет подхвърли:
	— Голяма веселба пада, няма що.
	Към половината на второто действие заспах дълбоко и ме стреснаха аплодисментите при падането на завесата.
	— Какво стана накрая? — попитах Маргарет, докато излизахме от театъра.
	— Двамата съпрузи скочиха от мост и се самоубиха.
	— Сериозно? — възкликнах истински потресена. — Защо?
	— Ами нали я знаеш зимата в Норвегия… от нямане какво да правят.
	— Слава богу, че не доведох Тони. Щеше мигом да подаде молба за развод.
	— Мъжът ти не е фен на Ибсен, така ли?
	— Не иска да има нищо общо с култура. Което по мое мнение е типично журналистически предразсъдък. Предложих да отидем на театър с негови приятели…
	И предадох разговора си с Тони, както и последвалия с Кейт Медфорд.
	— Гарантирам ти, тя няма да ти се обади повторно поне четири месеца — отсече Маргарет, като й разправих историята. — И после изневиделица ще ти звънне. Ще е много приятелски настроена, ще обяснява колко „неимоверно заета“ е била, как много иска да види теб, Тони и бебето и дали сте свободни за обяд в неделята след шест седмици. А ти ще се запиташ: „Такива ли са нравите тук?“ и „Да не би да го прави само защото се чувства задължена?“. Отговорът и на двата въпроса е категорично „да“. Защото дори добрите ти приятели тук се държат до известна степен настрана. Не защото не искат да общуват с теб, а защото си мислят, че не бива да те безпокоят и вероятно няма да ти е приятно да ги чуваш прекалено често. Колкото и да се опитваш да ги убедиш в противното, пак ще си останат донякъде резервирани. Така е тук. На англичаните им трябва година-две да се аклиматизират към присъствието ти, преди да решат да се сприятелят с теб. Станат ли ти приятели, са истински приятели, но продължават да спазват дистанция. Всички в тази страна са възпитавани в това още от ранна възраст.
	— Никой от съседите ми не си направи труда да дойде да се представи.
	— Никога не го правят.
	— А и хората са толкова резки едни към други по магазините.
	Маргарет се усмихна широко.
	— О, забелязала си, значи.
	Бях го забелязала и още как. Особено в лицето на мъжа, който държеше местното магазинче за вестници. Казваше се господин Нур и все не му беше ден. През седмиците, когато бях купувала сутрешни вестници от него, никога не удостои нито мен, нито някого от другите клиенти с усмивка. Много пъти се бях опитвала да изтръгна нещо подобно от него или поне да го въвлека в незначителен, но любезен разговор. Ала той упорито отказваше да бъде поместен от трайната си фаза на мизантропия. Журналистът у мен не спираше да се пита коя е причината за такова неприветливо държание. Тежко детство в Лахор? Баща, пребивал го и за най-малката простъпка? Или може би чувството за дислокация след изтръгването му от Пакистан и спускането му в студения Лондон в средата на седемдесетте, за да открие, че там е „паки“, вечен аутсайдер в общество, гледащо с презрение на присъствието му.
	Разбира се, когато веднъж споделих версия на този сценарий с Карим — човекът, държащ ъгловия магазин в съседство с този на господин Нур — бях посрещната от гръмък смях.
	— Тоя в живота си не е стъпвал в Пакистан — осведоми ме Карим. — И не си мислете, че вие сте сторили нещо, та да се държи така с вас. Прави го с всички. Няма причина. Просто е вкиснат тип.
	За разлика от господин Нур, Карим всеки ден беше в настроение. Дори в най-мрачните сутрини, след като беше валяло неспирно цяла седмица, температурата беше съвсем малко над нулата и всички се чудеха дали слънцето изобщо ще се покаже някога, Карим някак успяваше да поддържа приятно поведение. Може би имаше общо с факта, че с брат му Фейсал бяха вече успели бизнесмени с още два магазина в тази част на Южен Лондон и с планове за по-нататъшно разрастване. Питах се дали оптимизмът и приветливостта му не произлизаха от типично американската му самоувереност, при все че беше кореняк британец.
	Ала на сутринта след Ибсеновата ни вечер с Маргарет не ми беше нужно нищо от магазина на Карим, така че първият ми социален контакт за деня беше с проклетия господин Нур. Беше в обичайното си мрачно настроение. Приближих към касата му с „Кроникъл“ и „Индипендънт“ в ръка и попитах:
	— Как сте днес, господин Нур?
	Той избегна погледа ми и отсече:
	— Една лира и десет пенса.
	Не му дадох парите. Вперих очи в него и настоях:
	— Добре ли върви при вас, господин Нур?
	Той само протегна ръка за парите.
	Отново повторих въпроса си:
	— Добре ли върви при вас, господин Нур?
	Той издиша шумно.
	— Добре съм.
	Наградих го с широка усмивка.
	— Възхитена съм да го чуя.
	Подадох му парите и му кимнах за довиждане. Зад мен стоеше около четирийсет и пет годишна жена и чакаше да плати броя си на „Гардиън“. Когато излязох от магазина, тя ме настигна.
	— Браво на вас — похвали ме. — Той си го проси от години.
	Протегна ми ръка.
	— Джулия Франк. Живеете на номер 27, нали?
	— Да — отвърнах и се представих.
	— Аз съм точно срещу вас, на номер 32. Приятно ми е да се запознаем.
	Бих останала да побъбря с нея, ако не закъснявах за интервю с бивш член на ИРА, започнал да пише романи, затова просто казах:
	— Отбийте се някой път.
	Тя отвърна с приятна усмивка, което може да беше нейният начин да каже „да“ или просто поредният пример на влудяваща сдържаност в този град. Но самият факт, че се спря да се представи (и да ми направи комплимент, задето се опълчих на господин Чаровник), ме държа в приповдигнато настроение през по-голямата част от деня.
	— Та значи, те заговори съседка? — каза Санди, когато й се обадих по-късно през деня. — Изненадана съм, че не са го отразили в новините на Си Ен Ен.
	— Да, доста необичайно явление е.
	— Мили боже, какво ли още? Не ми казвай, че някой ти се е усмихнал на улицата.
	— Всъщност да. Случи се на крайречната алея. Един мъж, разхождащ кучето си.
	— Каква порода?
	— Голдън ретривър.
	— Те обикновено имат симпатични собственици.
	— Приемам твоята дума по въпроса. Но няма да повярваш колко е приятна тази алея край реката. И е само на три минути от входната ми врата. Знам, че не е кой знае какво, но докато се разхождах край Темза, си помислих: „Все пак ще намеря мястото си тук“.
	Същата вечер изразих подобни чувства пред Тони, след като го видях да оглежда строителните отпадъци, сред които живеехме.
	— Не се отчайвай — казах му. — Все ще бъде завършено в един момент.
	— Не се отчайвам — унило произнесе той.
	— Ще стане прекрасна къща.
	— Сигурно.
	— Хайде, Тони, нещата ще се подобрят.
	— Всичко е наред — каза той без капка ентусиазъм в гласа.
	— Ще ми се да можех да повярвам, че си искрен.
	— Искрен съм.
	И след тези си думи отиде в друга стая.
	Ала ето че в пет сутринта се събудих, за да открия, че изобщо не всичко е наред.
	Защото внезапно тялото ми си играеше странни игрички с мен.
	И в тези първи моменти на объркване, през които ме връхлетя осъзнаването, че се случва нещо много лошо, бях превзета от чувство, непознато ми от години.
	Страх.


>	Четири

	Сякаш през нощта бях атакувана от батальон дървеници. Изведнъж нямаше местенце по кожата ми, дето да не пламтеше от силен сърбеж и колкото и да се чешех, той не се уталожваше.
	— Не виждам никакъв обрив — каза Тони, след като ме откри гола в банята да дера кожата си с нокти.
	— Не си го измислям — отвърнах сърдито, помислила, че ме обвинява в някакво психосоматично състояние.
	— Не казвам, че си го измисляш. Просто…
	Обърнах се и се погледнах в огледалото. Прав беше.
	Единствените следи по тялото ми бяха от неистовото ми чесане.
	Тони ми приготви топла вана и ми помогна да се настаня в нея. Горещата вода отначало ми подейства агонизиращо, но щом свикнах с високата температура, имаше успокояващ ефект. Тони седна до ваната, държа ръката ми и ми разправи една от забавните си военни истории — как пипнал въшки, докато отразявал някакви племенни размирици в Еритрея, и се наложило някакъв селски бръснар да обръсне главата му.
	— Направи го с най-мръсния прав бръснач, който можеш да си представиш. Но не щеш ли, оказа се, че отгоре на всичко и ръката му трепери, та като приключи с мен, не само че бях плешив, ами имах нужда от шевове. И дори тогава, след като ми беше отстранен всеки косъм, главата ме сърбеше до смърт. В този момент бръснарят я зави с гореща хавлиена кърпа. Веднага излекува сърбежа. Но пък и ми причини няколко изгаряния първа степен.
	Прекарах пръсти през косата му, безкрайно доволна, че седи с мен, държи ръката ми, помага ми да премина през всичко това. Когато най-после излязох от ваната час по-късно, сърбежът беше преминал. Той ме изсуши с кърпа. Наръси ме с бебешка пудра. Заведе ме обратно в леглото. Бързо заспах и стреснато се събудих по пладне — тъй като сърбежът беше започнал отново.
	Отначало си помислих, че съм насред някакъв хиперактивен сън — като онези кошмари, при които падаш в пропаст, докато накрая усетиш, че си в леглото. Още преди да дойда в пълно съзнание, бях сигурна, че ново пълчище насекоми се е наместило под кожата ми. Но сърбежът беше двойно по-силен в сравнение със среднощния. Изпитах остра неподправена паника. Втурнах се в банята, смъкнах тениската и долнището на пижамата си и се огледах за пъпчици, петна или друга форма на епидермално възпаление, най-вече около издутия си корем. Нищо. Така че пак си напълних ваната с гореща вода и се потопих вътре. Също както през нощта горещата вода мигновено имаше облекчаващ ефект — попари кожата ми до изтръпване, което притъпи всеобхватния сърбеж.
	Но час след като бях излязла от водата, сърбежът започна отново. Вече бях истински уплашена. Наръсих се с бебешка пудра. Тя само засили дискомфорта. Пак напълних ваната с гореща вода. Отново се попарих, но щом излязох от ваната, сърбежът мигом ме погна.
	Метнах си хавлия и се обадих на Маргарет.
	— Направо се побърквам — оплаках й се, описах бойните действия, разиграващи се под кожата ми, и колко съм разтревожена, че всичко това може да е само в съзнанието ми.
	— След като те сърби толкова силно, няма как да е психосоматично — заяви Маргарет.
	— Но няма нищо видимо.
	— Може да имаш вътрешен обрив.
	— Съществува ли такова нещо?
	— Не съм лекар, откъде да знам? Но на твое място щях да престана да гадая и да ида бързо на преглед.
	Послушах съвета на Маргарет и се обадих в местната лекарска служба. Но моята лекарка бе със запазени часове за целия следобед, така че ме пратиха при някой си доктор Роджърс — твърде суховат, наближаващ петдесет, с оредяваща коса и студено излъчване. Накара ме да си сваля дрехите. Бегло огледа кожата ми. Поръча ми да се облека отново и ми съобщи диагнозата си: вероятно имах _субклинична_ алергична реакция към нещо, което бях яла. Но когато обясних, че не съм яла нищо необичайно през последните няколко дни, той каза:
	— Е, бременността кара тялото да реагира по странни начини.
	— Но сърбежът ме побърква.
	— Дайте му още двайсет и четири часа.
	— Не може ли да ми предпишете нещо, за да престане?
	— След като по кожата не се вижда нищо, не мога. Пробвайте с аспирин или ибупрофен, ако болката се засили много.
	Когато разказах всичко това на Маргарет половин час по-късно, тя се настрои войнствено.
	— Типичният английски лечител: пий два аспирина и стискай зъби.
	— Моята лекарка е много по-добра.
	— Ами вдигни телефона тогава и настоявай да те приеме тя. Или още по-добре, поискай домашно посещение. Правят го, ако ги натиснеш достатъчно.
	— Може би той е прав. Нищо чудно да е лека алергична реакция…
	— Ама какво ти става? Само от няколко месеца си в Лондон и вече възприе тяхната тактика „търпи с усмивка“, така ли?
	В известен смисъл Маргарет беше права. Не исках да хленча по повод състоянието си, особено след като не беше в природата ми да боледувам, камо ли да страдам от неистови сърбежи. Затова се постарах да си намеря занимание — заех се да разопаковам няколко кашона с книги и се опитах да чета стари броеве на „Ню Йоркър“. Устоях на изкушението да позвъня на Тони във вестника и да му кажа колко зле се чувствам. Накрая съблякох всичките си дрехи и се чесах толкова силно, че си пуснах кръв на раменете. Потърсих спасение в банята. След като се попарих за трети път, най-сетне се обадих на Тони във вестника и му казах:
	— Боя се, че съм в сериозна беда.
	Той се прибра до час. Откри ме зъзнеща в банята, въпреки че водата все още беше вряла. Облече ме. Помогна ми да се кача в колата и подкара право през моста „Уондсуърт“, после по Фулъм Роуд и паркира пред болницата „Матингли“. До минути бяхме в спешното отделение и когато Тони видя претъпканата чакалня, отиде при сестрата, отговаряща за разпределянето на пациентите, и настоя да бъда приета веднага, тъй като съм бременна.
	— Боя се, че ще трябва да изчакате като всички останали тук.
	Тони се опита да протестира, но на сестрата тия не й минаваха.
	— Господине, седнете, моля ви. Не може да пререждате опашката, освен ако…
	В същия този момент аз предоставих аргумента „освен ако“, тъй като постоянният сърбеж внезапно премина в силна конвулсия. Преди да се усетя какво се случва, се килнах напред и светът стана черен.
	Когато дойдох на себе си, бях просната върху метално болнично легло и от ръцете ми стърчаха няколко тръбички от система. Усещах безумна умора и немощ, сякаш бях изплувала от дълбок наркотичен сън. За секунда-две се питах къде съм. Докато светът дойде на фокус и установих, че се намирам в дълго болнично отделение с още десетина жени покрай мен, също омотани сред тръбички, респираторни апарати, фетални монитори и други медицински аксесоари. Успях да различа часа на часовника в дъното на отделението — 15:23 часа, а през тънките болнични завеси се процеждаше сивкава светлина. 15:23 часа? С Тони бяхме пристигнали в болницата към осем часа предишната вечер. Възможно ли беше да съм прекарала в безсъзнание… колко?… седемнайсет часа?
	Успях да събера достатъчно сила да натисна бутона до леглото си. Когато го направих, неволно мигнах и ме блъсна мощна вълна от болка в горната половина на лицето. Осъзнах, че носът ми беше здраво омотан в превръзки. Усещах областта около очите си тежко травмирана. Натиснах още по-силно бутона. Накрая дребна афро-карибска сестра се приближи до мен. Примигнах, за да прочета името на баджа й — Хауи — и отново ми прималя от болка.
	— Добре дошли обратно — изрече тя с кротка усмивка.
	— Какво се случи?
	Сестрата посегна към листа, прикрепен към леглото, и прочете бележките.
	— Явно сте припаднали на рецепцията. Имате късмет, че не ви е счупен носът. И нямате избити зъби.
	— Ами бебето?
	Продължително напрегнато мълчание, докато сестра Хауи отново прегледа бележките.
	— Няма страшно. Бебето е добре. Но вие… вие сте повод за тревога.
	— В какъв смисъл?
	— Господин Хюс, консултантът, ще ви види при вечерната си визитация.
	— Ще изгубя ли бебето?
	Тя отново направи справка със записаното.
	— Страдате от повишено кръвно налягане. Може да е прееклампсия, но няма как да знаем, преди да се направи изследване на кръвта и урината.
	— Може ли да застраши бременността?
	— Може… но ще се опитаме да овладеем състоянието. И до голяма степен ще зависи от вас. По-добре се пригответе за много спокоен живот през следващите седмици.
	Чудесно. Само това ми трябваше да чуя. Внезапно ме заля вълна на умора. Може да беше от медикаментите, които ми вкарваха. Или реакция на седемнайсетте часа безсъзнание. Или комбинация от двете в добавка към повишеното кръвно налягане, което бе нещо ново за мен. Каквато и да беше причината, изведнъж се почувствах лишена от енергия. Дотолкова бях изцедена и безжизнена, че не можех да събера сили да се надигна до седнало положение. Защото изпитвах спешна и отчаяна нужда да се изпикая. Ала преди да мога да артикулирам тази потребност, преди да успея да помоля за подлога или някой да ме придружи до най-близката тоалетна, долната част на тялото ми в един миг потъна в топла локвичка.
	— О, мамка му… — изрекох с висок и отчаян глас.
	— Няма страшно — каза сестра Хауи. Заговори в уоки-токито си и повика помощ.
	След минута до леглото се появиха двама едри санитари. Единият беше с бръсната глава и обеца на ухото. Другият беше слаб и жилест сикх.
	— Съжалявам, много съжалявам — успях да измънкам, докато двамата ми помагаха да се надигна.
	— Нищо страшно, миличка — рече онзи с бръснатата глава. — Най-естественото нещо на света.
	— Никога не ми се беше случвало досега — отвърнах, а те ме повдигнаха от подгизналия матрак и ме поставиха върху количка. Нощницата беше залепнала за тялото ми.
	— Ама вярно ли ти е за пръв път? — попита Бръснатата глава. — Що за живот си водила? Ето, виж приятелчето ми, той постоянно се подмокря в панталоните, нали бе?
	— Не слушайте колегата ми — обади се сикхът. — Все глупости му дай да дрънка.
	— Колега? — възмути се Бръснатата глава. — Мислех, че съм ти приятел.
	— Не и като ме обвиняваш, че се изпускам — заяви сикхът и ме подкара през отделението.
	— Там ви е проблемът на вас, сикхите. Нямате чувство за хумор.
	— О, аз често се смея, стига да е смешно. Но не и когато изтърсак…
	— Наричаш ме изтърсак?
	— Не, правя обобщение за изтърсаците. Не го приемай лично.
	— Щом ще правиме обобщения…
	— Щом ще правим обобщения — поправи го сикхът.
	— Знаеш ли за кого се мисли приятелят ми… пардон, колегата ми? — попита ме Бръснатата глава. — За шибания Хенри Хигинс.
	— Защо англичаните не учат децата си да говорят правилно? — промърмори сикхът.
	— Я млъквай.
	Беше като да слушам брачна двойка посред комичните им заяждания, продължаващи неспирно от двайсет години. Но си дадох сметка, че изпълняваха този скеч заради мен, да ме разсеят от унижението, да не се чувствам като лошото малко момиче, дето се е напишкало и сега е в безпомощно състояние.
	Когато стигнахме до банята, двамата санитари ми помогнаха да се надигна от количката, изправиха ме до една мивка и изчакаха с мен идването на сестра. Щом тя се появи, те си тръгнаха. Беше едра весела жена малко под петдесет с йоркширски акцент. Внимателно изхлузи мократа нощница през главата ми.
	— Ще те почистим за нула време — каза ми и напълни ваната с няколко сантиметра топла вода.
	Над умивалника имаше огледало. Хвърлих поглед към него и замръзнах. Жената, взираща се насреща ми, изглеждаше като жертва на домашно насилие. Носът, заобиколен с гипсови пластинки, се беше подул до двоен размер и имаше бледоморав цвят. И двете очи бяха посинели, а клепачите — подпухнали.
	— Удареният нос обикновено изглежда по-страшно, отколкото е в действителност — каза тя, мигом усетила колко съм стресната. — И винаги заздравява много бързо. След три-четири дни пак ще си бъдеш предишната красавица.
	Нямаше как да не се разсмея — не само защото поначало никога не бях се имала за красавица, но и защото в момента имах вид на пълен изрод.
	— Американка си, нали? — попита ме тя.
	Кимнах.
	— Не съм срещала американец, дето да не го харесам — каза сестрата. — Но имай предвид, че само двама янки съм срещала в живота си. Как така живееш тук?
	— Съпругът ми е англичанин.
	— Виж ти какво умно момиче — засмя се тя.
	Помогна ми да вляза в топлата вода и внимателно ме изтърка с гъба, като я подаде на мен, щом стигна до интимните части. После ми помогна да изляза, изсуши ме и ме облече в чиста нощница. През цялото време бъбреше неангажиращо. Беше много английски начин за справяне с конфузна ситуация и ми допадна. Защото зад грубоватия си маниер тя прояви искрена доброта към мен.
	Когато ме откара с количката обратно до леглото, то вече беше застлано с чисти чаршафи. Сестрата ми помогна да легна и каза:
	— Не се тревожи за нищо, миличка. Ще се оправиш.
	Отпуснах се в хладните колосани чаршафи. Върна се сестра Хауи и ме информира, че от мен се иска урина за изследване.
	— Това го изтренирах вече — разсмях се.
	Станах, отново отидох в банята и изцедих в чашка малкото урина, която имах в резерв. После се върнах в леглото и друга сестра дойде и ми изтегли цяла спринцовка с кръв. Сестра Хауи пристигна да ми съобщи, че Тони се обаждал току-що. Казала му, че господин Хюс ще е тук в осем вечерта и му предложила и той да дойде в болницата по същото време.
	— Мъжът ви каза, че ще се постарае да е тук, и питаше как се чувствате.
	— Нали не му казахте, че подмокрих леглото?
	— Не ставайте глупава — леко се засмя сестра Хауи. Предупреди ме да не се унасям в сън, тъй като господин Хюс, вече уведомен за състоянието ми, наредил ултразвук преди пристигането си. В ушите ми зазвъня сигнал за аларма.
	— Тогава, значи, смята, че бебето е в опасност — промълвих.
	— Такива мисли не ви помагат.
	— Искам да знам дали има риск от спонтанен…
	— Риск има, ако се поддържате в тревожно състояние. Високото кръвно налягане не се дължи само на физиологични фактори. Свързано е и със стрес. Именно затова сте паднали по лице снощи.
	— Но ако страдам само от високо кръвно налягане, защо той нарежда ултразвук?
	— Просто иска да изключи…
	— Какво да изключи? — настоях.
	— Това е рутинна практика.
	Никак не ми прозвуча утешително. По време на ултразвука останах втренчена в смътните очертания на феталния монитор и разпитвах техничката (австралийка, която надали беше на повече от двайсет и три години) дали вижда нещо нередно.
	— Няма страшно — каза тя. — Всичко ще е наред с вас.
	— Ами бебето…
	— Не е нужно да изпадате в…
	Не чух края на изречението, защото сърбежът започна отново. Само че този път засегнатите места бяха около кръста и таза ми, точно там, където бях намазана с гел за ултразвука. В разстояние на минута сърбежът беше нетърпим и се наложи да кажа на техничката, че трябва да си почеша корема.
	— Не е проблем — отвърна тя и отстрани слушалката, допряна до кожата ми.
	Веднага започнах да се дера яростно. Техничката ме гледаше ококорена.
	— По-кротко, а? — промълви.
	— Не мога. Направо ме подлудява.
	— Но така ще се нараните… и бебето също.
	Веднага дръпнах ръцете си. Сърбежът се засили. Прехапах устната си едва ли не до кръв. Стиснах очи, но започнаха да смъдят. Внезапно лицето ми беше обляно в сълзи, след като затварянето на очите беше провокирало всички наранени мускули в горната част на лицето ми.
	— Добре ли сте? — попита техничката.
	— Не.
	— Изчакайте така за секунда — каза тя. — И в никой случай не си чешете корема повече.
	Сякаш мина цял час, докато дойде отново, но като погледнах часовника, видях, че са изтекли само пет минути. Когато техничката се върна със сестра Хауи, аз се бях вкопчила в рамката на леглото и бях на ръба да закрещя.
	— Кажете какво има — подкани ме сестра Хауи.
	Обясних й, че ми иде да раздера корема си на ивици, само и само да накарам сърбежа да спре. Тя ме прегледа, вдигна телефона и даде някакви нареждания. После се наведе към мен и стисна ръката ми.
	— Иде помощ.
	— Какво ще правите?
	— Ще ви дам нещо за спиране на сърбежа.
	— Ами ако е само в съзнанието ми? — проплаках с истерични нотки в гласа.
	— Мислите, че е само в съзнанието ви? — попита сестра Хауи.
	— Не знам.
	— Щом се чешете така, надали е въображаем.
	— Сигурна ли сте?
	Тя се усмихна и отговори:
	— Не сте първата бременна с такъв сърбеж.
	Дойде младша сестра, бутаща количка с медикаменти. Тя почисти гела за ултразвук. После с нещо, което приличаше на стерилна четка за рисуване, покри корема ми с розово, подобно на натрошен тебешир вещество — каламинов лосион. Мигом облекчи сърбежа. Сестра Хауи ми подаде две хапчета и малка чаша вода.
	— Какво е това? — попитах.
	— Леко успокоително.
	— Нямам нужда от успокоително.
	— Според мен имате.
	— Не искам да съм замаяна, като дойде мъжът ми.
	— Това няма да ви направи замаяна. Само ще ви успокои.
	— Но аз съм спокойна.
	Сестра Хауи не каза нищо. Вместо това постави двете хапчета в отворената ми длан и ми подаде чашата с вода. Глътнах ги неохотно и се оставих да бъда преместена върху количката и върната обратно в отделението.
	Тони пристигна точно преди осем с няколко вестника под мишница и повехнало букетче. Хапчетата бяха постигнали пълен ефект — и макар сестра Хауи да не бе излъгала за липсата на замаяност, не беше споменала какво пълно равнодушие и емоционално вцепенение предизвикват. Все пак твърде ясно осъзнах как Тони се опитва да прикрие тревогата си при вида ми.
	— Толкова ужасно ли изглеждам? — попитах го тихо, когато дойде до леглото.
	— Стига си говорила глупости — каза и се наведе да ме целуне по темето.
	— Трябваше да видиш другия — подхвърлих и се засмях немощно.
	— След като се простря по лице снощи, очаквах нещо далеч по-лошо.
	— Това е утешителна информация. Защо не ми се обади днес?
	— Защото според главната сестра на отделението до три часа не си била с нас.
	— А след три?
	— Заседания, краен срок за материали. Нарича се работа.
	— Като мен, така ли? Сега и аз съм задължение.
	Тони въздъхна раздразнено, начин да ми покаже, че не му харесва пътят, който пое разговорът. Но въпреки предизвиканото ми от хапчетата равнодушие все още се държах нервно. В момента изпитвах гняв към всички и всичко — най-вече към резервирания мъж, седнал на ръба на леглото ми, който поначало ме бе вкарал в тази бъркотия, като ме изчука. Егоистичен мръсник. Проклет дребосък. Гаден…
	_А уж тези хапчета щяха да внесат пълно спокойствие…_
	— Би могъл да ме попиташ дали бебето е добре — изрекох с глас, образец на транквилизирана овладяност.
	Последва нова раздразнена въздишка от Тони. Без съмнение броеше минутите, когато ще може да се омете оттук и да си продължи вечерта, свободен от мен. А после, ако все така имаше късмет, утре пак можех да се стоваря по лице и да продължа престоя си в карцера още два-три дни.
	— Да знаеш, много се притесних за теб — каза ми.
	— Знам, разбира се. От теб направо струи притеснение, Тони.
	— Това да не е така нареченият „посттравматичен шок“?
	— Да бе, отпиши ме като пълна кукувица. Окайвай деня, в който ме срещна.
	— Какви медикаменти ти дават, дявол го взел?
	Един глас се обади зад Тони:
	— Валиум, след като питате. И от това, което дочух, не е постигнал желания ефект.
	Господин Дезмънд Хюс стоеше до леглото с картона ми в ръка и закрепени на самия край на носа бифокални очила.
	— Добре ли е бебето, докторе? — попитах го.
	Господин Хюс не вдигна поглед от картона.
	— Добър вечер и на вас, госпожо Гудчайлд. Да, всичко изглежда наред. — Обърна се към Тони. — Вие трябва да сте господин Гудчайлд.
	— Тони Хобс.
	— А, ясно — рече Хюс и реагира на името на Тони с едва различимо кимване. После се обърна към мен и ме попита: — Е, как се чувстваме тази вечер? Имали сте доста бурно денонощие, както разбрах.
	— Кажете ми за бебето, докторе.
	— От ултразвуковия скенер съдя, че на бебето не са нанесени никакви поражения. Както виждам, приета сте тук, защото страдате от холестаза.
	— Какво е това? — попитах.
	— Хроничен сърбеж. Не е рядкост сред бременните жени. И често се появява в тандем с прееклампсия, което, както сигурно знаете, е…
	— Повишено кръвно налягане.
	— Точно така, макар че в клиничен аспект предпочитаме да го наричаме артериална хипертония. Добрата новина е, че прееклампсията често се характеризира с високо ниво на пикочна киселина. Но пробата от вашата урина е относително нормална, затова съм на мнение, че вие не страдате от прееклампсия. Само че кръвното ви налягане е опасно високо. Ако остане неконтролирано, може да застраши и майката, и бебето. Така че ви назначавам бетаблокер, за да стабилизира кръвното ви налягане, както и антихистамин, наречен „Пиритон“, за облекчаване на холестазата. Също така бих искал да вземате пет милиграма валиум по три пъти на ден.
	— Няма повече да пия валиум.
	— И защо?
	— Защото не го харесвам.
	— Много неща в света не харесваме, госпожо Гудчайлд, макар те да са ни от полза.
	— Като спанак, а?
	Тони потисна едно от нервните си прокашлялия.
	— Ъъ… Сали…
	— Какво?
	— Щом господин Хюс е на мнение, че валиумът ще ти помогне…
	— Да ми помогне? Само ми връзва езика.
	— Нима? — продума господин Хюс.
	— Много смешно — промърморих.
	— Не се опитвах да се шегувам, госпожо Гудчайлд-Хобс…
	— Само Гудчайлд — троснах се. — Той е Хобс, а аз съм си Гудчайлд.
	Бързо споглеждане помежду Тони и лекаря. Господи, защо се държах така налудничаво?
	— Простете, госпожо Гудчайлд. Аз, разбира се, не мога да ви принуждавам да вземате лекарство, което не желаете. Ала в същото време професионалното ми мнение е, че то ще облекчи донякъде стреса…
	— А пък моето лаишко мнение е, че валиумът ми влияе зле, така че няма повече да се докосна до него.
	— Това е ваше право, но в никой случай не го препоръчвам.
	— Отбелязвам си го — изрекох тихо.
	— Но „Пиритон“ ще пиете, нали?
	Кимнах.
	— Е, и това е нещо — каза Хюс. — Ще продължим да третираме холестазата и с каламинов лосион.
	— Добре — кимнах отново.
	— И нещо последно — добави Хюс. — Трябва да разберете, че повишеното кръвно налягане е много опасно състояние, което може да стане причина да изгубите бебето. По тази причина до завършване на бременността не бива да се подлагате на никакви физически и емоционални натоварвания.
	— Какво конкретно имате предвид?
	— Имам предвид конкретно, че не бива да работите до след…
	Прекъснах го.
	— Не бива да работя? Аз съм журналист, кореспондент. Имам отговорности…
	— Да, имате. — Този път Хюс прекъсна мен. — Имате отговорности към себе си и към детето си. Макар че ще можем да третираме състоянието ви с химически средства, истината е, че само пълна почивка на легло ще ви гарантира липса на риск. Затова трябва да ви задържим в болница през периода…
	Зяпнах го изумена.
	— През периода на бременността ми? — попитах.
	— Опасявам се, че да.
	— Но дотогава са цели три седмици. Не мога да си оставя работата…
	Тони постави ръка на рамото ми, за да ме спре да кажа нещо повече.
	— Ще се видим при утрешната ми визитация, госпожо Гудчайлд — заяви Хюс. И с бързо кимване към Тони премина към следващата пациентка.
	— Не мога да повярвам — продумах.
	Тони вдигна рамене.
	— Ще се справим с това — каза. После погледна часовника си и промърмори, че трябва да се връща в редакцията.
	— Нали беше приключил с утрешния брой?
	— Не съм казал такова нещо. Междувременно, докато беше в безсъзнание, руският вицепремиер беше изобличен в участие в кръг за детска порнография и избухна малка война между враждуващи фракции в Сиера Леоне…
	— Имаш ли човек във Фрийтаун?
	— Един на свободна практика, Дженкинс. Но е лека категория. Ако конфликтът се разрасне до пълномащабна война, ще трябва да пратим наш човек.
	— Евентуално ти самият.
	— Да бе, в мечтите ми.
	— Ако искаш да заминеш, върви. Не оставяй аз да те спирам.
	— Не бих го направил, повярвай.
	Изрече го спокойно, но натъртено. За пръв път директно изказваше емоцията си, че се чувства в капан. Или поне аз така го възприех.
	— Е, благодаря, че ми изясни нещата.
	— Разбираш за какво говоря.
	— Не, всъщност не разбирам.
	— Аз съм завеждащ външен отдел. Човек на такъв пост не командирова себе си за някаква пиклива престрелка в Сиера Леоне. Но е длъжен да се върне в службата и да си подготви утрешния брой.
	— Върви тогава. Не оставяй аз да те спирам.
	— За втори път го казваш тази вечер.
	Той постави подаръка си от вестници и повехнали цветя на шкафчето до леглото. После ми залепи още една небрежна целувка на челото.
	— Утре пак ще дойда.
	— Много се надявам.
	— Още сутринта ще ти звънна и ще видя дали не мога да прескоча преди работа.
	Но не ми се обади. Когато набрах домашния ни телефон в осем и половина, не вдигна. Позвъних в редакцията в девет и половина, но Тони не беше на бюрото си. Опитах на мобилния му телефон и се свързах с гласовата му поща. Оставих рязко съобщение: „Седя тук и се побърквам от скука. Чудя се къде си и защо не отговаряш на телефона. Моля те, звънни ми спешно. Много искам да знам къде се намира съпругът ми“.
	Около два часа по-късно телефонът иззвъня. Тони звучеше неутрален като Швейцария.
	— Здравей — каза. — Съжалявам, че не бях на линия по-рано.
	— Звънях ти у дома в осем и половина сутринта, но те нямаше.
	— Какъв ден е днес?
	— Сряда.
	— И какво правя всяка сряда?
	Нямаше нужда да казвам отговора, защото той беше наясно, че го знам: закусваше с главния редактор на вестника. Закуска в „Савой“, която винаги започваше в девет часа. Което означаваше, че Тони неизбежно излизаше от къщи около осем. _Идиотка, идиотка, идиотка… Защо навсякъде търсиш проблем?_
	— Съжалявам — казах.
	— Няма нищо — с все същия равен и неангажиран тон отвърна той. — Ти как си?
	— Още се чувствам отвратително. Но сърбежът е под контрол благодарение на каламиновия лосион.
	— И това е нещо все пак. Кога са часовете за посещение?
	— Точно сега е съвсем добре.
	— Имам уговорен обяд с отговорника на африканската секция в отдела. Но мога да го отменя.
	Веднага се запитах защо не ми спомена за този обяд вчера. Може би не беше искал на момента да ми признава, че няма да може да ме посети през деня. Нищо чудно обядът да беше уговорен в последната минута предвид ситуацията в Сиера Леоне. Или пък… боже мой, и аз не знаех. Точно там беше растящият проблем с Тони: _аз не знаех_. Той сякаш живееше зад завеса. Или просто умората от високото кръвно налягане ми въздействаше, да не споменавам за холестазата и останалите подробности, дето сега вървяха в комплект с чудната ми бременност. Така или иначе, не се канех отново да повиша емоционалната температура, като започна да се цупя за невъзможността му да дойде на момента. Защото аз нямаше да избягам никъде.
	— Няма нужда — отвърнах. — Ще се видим довечера.
	— Сигурна ли си? — попита ме.
	— Ще се обадя на Маргарет да проверя може ли да ме посети следобед.
	— Искаш ли да ти донеса нещо?
	— Избери нещо хубаво от „Маркс енд Спенсър“.
	— Няма да закъснявам.
	— Хубаво.
	Естествено, Маргарет се появи в болницата половин час след обаждането ми. Опита се да не показва шок при вида ми, но не успя.
	— Само едно искам да знам — каза.
	— Не, не ми го причини Тони.
	— Не е нужно да го прикриваш.
	— Няма такова нещо, честно. — Разправих й за схватката си с Хюс и как съм отказала да се влея в армията от потребители на валиум.
	— Ама естествено, че ще откажеш да го пиеш, след като те изнервя — подкрепи ме тя.
	— Типично за мен да стана агресивна от валиум.
	— Как го приема Тони?
	— Съвсем по английски, с техния флегматичен маниер. Междувременно, мен ме обзема тиха паника. Не само заради принудителната триседмична почивка на легло тук, но и защото във вестника няма да им хареса, че съм напуснала фронта.
	— Никога не биха те уволнили от „Поуст“.
	— Не бъди толкова сигурна. И те са финансово притеснени като всеки друг вестник в наши дни. Носят се слухове, че управата обмисля да закрие някои от чуждестранните си бюра. Без съмнение, след като ще съм извън картинката през следващите няколко месеца, не биха се замислили и за миг, преди да ме изритат.
	— Но нали ще ти дължат някаква компенсация?
	— Не и щом съм в Лондон.
	— Прибързваш със заключенията.
	— Не, просто съм реалистка по американски, каквато винаги съм била. Също както съм наясно, че покрай ипотеката и всички ремонти ще се окажем затруднени с парите.
	— Нека тогава направя нещо, та да облекча малко престоя ти в болницата. Искам да платя за самостоятелна стая за следващите седмици.
	— Имаш право да поискаш самостоятелна стая?
	— Аз го направих, когато родих моите деца по линия на Националната здравна служба. Дори не е чак толкова скъпо. Най-много четирийсет лири на вечер.
	— Това пак са си много пари за три седмици.
	— Остави на мен да се тревожа за това. Въпросът е, че в момента трябва да си максимално освободена от стрес. А да си сама в стая без съмнение ще помогне в това отношение.
	— Истина е, но гордостта ми не одобрява да приема благотворителност от теб.
	— Не е благотворителност, а подарък. Подарък, преди да кажа сбогом на този град.
	Това ме накара да онемея от изненада.
	— За какво говориш? — попитах я.
	— Прехвърлят ни обратно в Ню Йорк. Алегзандър научи новината едва вчера.
	— Кога по-точно?
	— След две седмици. Има сериозни размествания във фирмата и Алегзандър го правят старши съдружник, оглавяващ отдела по съдебни дела. И тъй като тогава е ваканцията между сроковете, всички се връщаме наведнъж.
	Сега вече ме обзе истинска тревога. Маргарет беше единствената ми приятелка в Лондон.
	— По дяволите — промълвих.
	— На място казано — съгласи се тя. — Защото колкото и да се оплаквам от Лондон, знам, че ще ми липсва, като се озовем обратно в предградията и се превърна в типичното майче, посещаващо футболни мачове. Мигом ще ми опротивеят всички околни заможни жители на Чапакуа и ще се питам защо ми изглеждат съвсем еднакви.
	— Не може ли Алегзандър да помоли за удължаване на мандата му тук?
	— Няма начин. Когато фирмата иска нещо, получава го. Повярвай, след три седмици само ще мога да ти завиждам. Колкото и влудяващ да е този град, неизменно е интересен.
	Бях преместена в много приятна самостоятелна стая, когато Тони пристигна в болницата вечерта. Но щом ме попита как се е случило и аз му казах за щедрата постъпка на Маргарет, реакцията му беше рязка и негативна.
	— И защо, по дяволите, е направила такова нещо?
	— Това е подарък. За мен.
	— Какво, оплака й се, че сме бедни ли? — тросна се той.
	Зяпнах насреща му.
	— Тони, не е нужно да…
	— Е, направи ли го?
	— Допускаш ли, че съм способна на такова нещо?
	— Очевидно толкова те е съжалила, че…
	— Както казах, подарък е. Това е нейният много мил начин да ми помогне…
	— Не можем да приемем.
	— Но защо?
	— Защото не желая милостиня от богати американци.
	— Това не е милостиня. Тя ми е приятелка и…
	— Аз ще платя.
	— Тони, сметката е уредена вече. Защо го превръщаш в такъв въпрос?
	Мълчание. Знаех причината за недоволството му: неговата гордост. Не че той би си го признал. Каза единствено:
	— Добре би било да го обсъдиш с мен.
	— Не те чух през целия ден. А докато не бях преместена тук, където до леглото си имам телефон, ми беше малко трудно да се обаждам, при положение че са ми наредили да не се движа много.
	— Как се чувстваш?
	— Сърбежът ми помина. А и съм облекчена, че се махнах от онова гадно отделение.
	Пауза. Тони избегна погледа ми.
	— За колко време Маргарет плати стаята?
	— За три седмици.
	— Аз ще доплатя за какъвто период се наложи след това.
	— Добре — отвърнах тихо, като избегнах изкушението да добавя „Важното е да си доволен, Тони“. Вместо това посочих към пликчето от „Маркс енд Спенсър“ в ръката му и казах: — Това е вечеря за мен, надявам се.
	Тони остана един час тази вечер — достатъчно дълго да гледа как нагъвам сандвича и салатата, които ми беше донесъл. Също така ме информира, че се е обадил на А. Д. Хамилтън в „Поуст“ да обясни, че миналата вечер съм постъпила по спешност в болница.
	— Бас ловя, че е бил неутешим — подхвърлих.
	— Не може да се каже, че излъчваше кой знае каква загриженост…
	— Нали не си му казал, че ще съм извън обращение за следващите няколко седмици?
	— Не съм толкова тъп.
	— Лично ще разговарям с главния редактор.
	— Дай си няколко дни да се посъвземеш. Още си напълно съсипана.
	— Прав си, така е. Единственото, което искам сега, е да заспя за три седмици и като се събудя, да установя, че вече не съм бременна.
	— Всичко ще е наред — каза той.
	— Да, само веднъж да престана да изглеждам като бита съпруга.
	— Бездруго никой не би повярвал на версията „бита съпруга“.
	— И защо?
	— Защото си по-голяма от мен.
	Успях да се засмея, като отбелязах умението на мъжа ми да ме разсейва с хумор, щом се озовеше на спорен терен или ако усетеше, че прекомерно се впрягам за нещо. Но макар да си имах много притеснения в момента, бях твърде уморена, за да изказвам на глас тревогите си — от физическото ми състояние, до страха да не изгубя детето и как ще реагират в „Поуст“ на удължения ми отпуск по болест, да не споменаваме тривиални подробности като състоянието на недовършения ни дом. Вместо това ме заля вълна от изтощение и казах на Тони, че ще е най-добре да се предам на съня. Той ме целуна набързо по главата и каза, че ще се отбие на другия ден преди работа.
	— Донеси всяка книга, която ти падне — поръчах му. — Тия три седмици тук ще са много дълги.
	После спах десет часа без прекъсване и се събудих малко след зазоряване още замаяна и изумена, че съм спала толкова дълго. Станах и отидох в банята към стаята. Погледнах съсипаното лице в огледалото. Почувствах се близо до пълно отчаяние. Изпиках се. Сърбежът започна отново. Върнах се в леглото си и повиках сестрата. Тя дойде, вдигна нощницата ми нагоре и нанесе каламинов лосион по корема ми. Изпих две таблетки „Пиритон“ и попитах сестрата дали е възможно да получа чаша чай и две препечени филийки.
	— Няма проблем — отвърна тя и излезе.
	Докато чаках закуската, се загледах през прозореца. Нямаше дъжд, но в шест часа и три минути сутринта тъмнината все още беше непрогледна. Внезапно се замислих как колкото и да се опитваме, никога не постигаме особен контрол над траекторията на живота си. Може да се залъгваме да вярваме, че сме капитанът и направляваме курса на съдбата си, но произволната природа на всичко накрая ни натиква на места и в ситуации, където никога не сме очаквали да се озовем.
	Като тази.
	Тони дойде в девет сутринта, донесе сутрешни вестници, книги и лаптопа ми. Прекарахме само двайсет минути заедно, защото бързаше за редакцията. Все пак се държа приятно и за щастие не спомена повече спора ни от предишния ден по повод стаята. Седна на ръба на леглото и хвана ръката ми. Задаваше правилните въпроси относно физическото ми състояние. После го помолих да упражни натиск над работниците по ремонта (тъй като последното, което исках, бе да се върна в строителна площадка с бебе на ръце), а той ме увери, че ще се погрижи те да си свършат работата в срок.
	Когато си тръгна, усетих как ме бодна завист. Той се отправяше към света, където хората работеха, а аз бях възпрепятствана да върша нещо продуктивно. Пълна почивка на легло. Съвършено никакви физически усилия. Нищо стресиращо, което да изстреля кръвното ми налягане до стратосферата. За пръв път в живота си като възрастна бях прикована на легло и това ограничение вече ме отегчаваше безумно.
	И все пак имаше нещо много съществено, което да махна от главата си. Така че по-късно същата сутрин пратих имейл на Томас Ричардсън, главния редактор на „Поуст“, в който обяснявах медицинската си ситуация и как няма да мога да се върна на работа до раждането на бебето. Уверих го, че всичко това се дължи на обстоятелства извън мой контрол и че ще съм на линия веднага след изтичането на отпуска ми по майчинство, че като човек, прекарал професионалния си живот в гонене на новини, не понасям много добре закотвянето си в болнична стая.
	Препрочетох имейла няколко пъти, за да се уверя, че съм избрала правилния тон и че подчертавам как искам да се върна на работа при първа възможност. Написах и телефонния номер на болницата, в случай че той искаше да се свърже с мен. След като изпратих имейла, натраках кратко съобщение до Санди, за да я осведомя, че Законът на Мърфи се бе намесил в моята бременност, и описах забавните случки от последните четирийсет и осем часа. И на нея дадох номера на „Матингли“. „Всякакви телефонни обаждания ще бъдат приети с благодарност — написах, — особено след като съм осъдена да остана три седмици на легло.“
	Натиснах бутона за изпращане. Три часа по-късно телефонът иззвъня и насреща беше сестра ми.
	— Мили боже — заговори Санди, — наистина те бива да си усложняваш живота.
	— Повярвай ми, не се случи по моя воля.
	— Отгоре на всичко си изгубила прочутото си чувство за хумор.
	— Това пък как ли стана?
	— Прееклампсията не е шега работа.
	— Граничен случай на прееклампсия.
	— Пак е твърде опасно. Така че за пръв път в живота си зарежи ролята на екшън героиня и слушай какво ти казва лекарят. Как го понася Тони?
	— Май нормално.
	— Да не долавям нотка на несигурност?
	— Може би. Но пък той е много ангажиран.
	— Какво искаш да кажеш?
	— Нищо, нищо. Вероятно в момента съм свръхчувствителна.
	— Старай се да приемаш по-леко нещата.
	— Друго не ми и остава.
	По-късно същия следобед ми се обади секретарката на Томас Ричардсън. Обясни, че той бил по работа в Ню Йорк за следващите няколко дни, но му прочела имейла ми и той държал да науча, че е загрижен за състоянието ми и че сега не бивало да мисля за нищо, а само да оздравявам. Когато попитах ще мога ли да се чуя лично с господин Ричардсън след завръщането му, тя замълча за миг, после каза:
	— Сигурна съм, че той ще се свърже с вас.
	Тази забележка ме тормози през целия ден. По-късно вечерта по време на посещението на Тони го попитах не долавя ли нещо злокобно зад подобен отговор. Той отвърна:
	— Тоест чудиш се защо не ти е казала направо: „Знам, че той иска да ви уволни“?
	— Нещо такова, да.
	— Защото вероятно не иска да те уволни.
	— Начинът, по който изрече: „Сигурна съм, че той ще се свърже с вас“, прозвуча някак зловещо.
	— Не ти ли каза, че Ричардсън е предал да не мислиш за нищо друго сега?
	— Да, но…
	— Е, прав е. Не бива да мислиш за всичко това. Защото няма да ти донесе полза, а и защото дори да става нещо лошо, не можеш да направиш нищо.
	Това си беше самата истина. В момента не можех да направя абсолютно нищо, освен да лежа в леглото и да чакам детето да дойде. Беше прелюбопитно и абсурдно усещане — да съм изолирана и поставена под принуда. Бях прекарала целия си професионален живот да запълвам всеки час, всеки ден, без никога да си позволявам продължителни периоди на старомодното отпускане и почивка, да не говорим за седмица или две пълно лентяйство. Имах потребност постоянно да бъда активна, да правя нещо; работохолизмът ми бе предизвикан от страх да не забавя крачка, да не изгубя ускорение. Не бих казала, че това желание да не се спирам се коренеше в нещо, което тъпи психологически анализи биха определили като нужда „да се изплъзвам от самонаблюдение“ или „да бягам от истинския си аз“. Просто ми харесваше да съм заета. Чувствах се най-добре, когато денят ми имаше форма и цел.
	Ала ето че времето се бе разраснало като надут балон. Отделена от всякакви професионални и домашни задължения, усещах всеки ден в болницата като твърде пространен за вкуса ми. Нямаше крайни срокове за гонене, нито срещи за вместване. Вместо това седмиците се сливаха неразличими една от друга. Изчитах книга след книга. Можах да вляза в крак с течението на „Ню Йоркър“ от четири месеца назад. Бързо се пристрастих към Радио 3 и Радио 4, като изслушвах безотказно програми, засягащи въпроси на градинарството или духовити и начетени дискусии за всеки наличен вариант на Единайсета симфония от Шостакович. Провеждах всекидневния си телефонен разговор със Санди. Маргарет — Бог да я благослови — успяваше да идва в болницата четири пъти седмично. Тони ме посещаваше вечер. Визитите му след работа бяха фокусът на иначе прозаичния ми болничен ден. Винаги се стараеше да остава около час, но често му се налагаше да бърза обратно към редакцията или към служебна вечеря. Когато умът му не бе зает с друго, беше забавен и прилично сърдечен. Знаех, че е подложен на голямо напрежение във вестника. Наясно бях, че преходът от Уопинг до Фулъм изяжда цял час от времето му. И макар да не изричаше гласно този факт, долавях, че се чуди как се е докарал дотам, как за по-малко от година независимият му някога живот на чуждестранен кореспондент се беше превърнал в обичайното за повечето хора съчетание от купища ежедневни задължения и домашни грижи. Но сам бе го поискал, нали? Тъкмо той беше човекът, изтъкнал убедителни аргументи, че трябва да дойдем в Лондон и да си създадем общ дом. А след първоначалните ми съмнения аз бях приела тези аргументи. Защото го исках.
	Но сега…
	Сега все още исках всичко това. Но исках също така и усещане за ангажираност от страна на съпруга ми — за споделени общи грижи. А всеки път, щом го питах дали нещо го тревожи, той неизменно ме посрещаше с фразата „Всичко е наред“. И после сменяше темата.
	И все пак, когато Тони беше във форма, нямаше по-добър за компания от него. Докато не се наложеше да заговорим за домашен проблем или за нещо сериозно. Като например за ситуацията ми в „Бостън Поуст“.
	Около десет дни, след като пратих първия си имейл до Томас Ричардсън, започнах силно да се тревожа, че все още не ми се беше обадил, макар Маргарет и Санди дружно да ме успокояваха, че вероятно не искал да смущава почивката ми.
	— Защо не се съсредоточиш върху възстановяването си — настояваше Санди.
	— Но аз се чувствам възстановена — отвръщах и казвах истината. Не само че сърбежът най-после беше изчезнал, но и върнах равновесието си (без помощта на валиум). Бетаблокерите си вършеха работата и кръвното ми налягане постепенно спадна до степен, че в края на втората седмица вече съвсем малко надвишаваше нормалните нива. Това извънредно много зарадва Хюс. При визитациите си два пъти седмично поглеждаше новите стойности на кръвното ми на графиката и ми заявяваше, че имаме „възхитителен напредък“.
	— Явно сте впрегнали волята си да се поправите — каза ми.
	— На това му викаме американски инат — отвърнах и коментарът ми го накара да се засмее сдържано.
	— Каквото и да е, възстановяването ви е забележително.
	— И смятате, че бременността вече не е в опасната зона?
	— Не казах точно това, нали? Остава си фактът, че сте склонна към хипертония. Затова трябва да сме бдителни, особено с оглед на наближаващия ви термин. Трябва да избягвате всякакъв нежелан стрес.
	— Опитвам се с всички сили.
	Ала ето че два дни по-късно ми се обади Ричардсън.
	— Много сме загрижени за твоето състояние — подхвана той с обичайния си бащински тон.
	— Всичко върви добре и най-много след шест месеца ще съм обратно на линия, като това включва трите месеца отпуск по майчинство.
	По трансатлантическата телефонна линия настъпи пауза и аз разбрах, че съм обречена.
	— Боя се, че бяхме принудени да внесем някои промени в задграничните ни бюра. Финансистите ни настояват за затягане на коланите. По тази причина решихме да превърнем лондонския клон в бюро с един кореспондент. И тъй като здравословното ти състояние те извади от картината…
	— Но, както казах, до шест месеца ще бъда на линия.
	— А. Д. е старшият кореспондент в бюрото. И по-важното, той в момента е на линия.
	У мен нямаше и капка съмнение, че А. Д. е вкарал в действие план по отстраняването ми от мига, в който съобщих, че съм в болница.
	— Означава ли това, че ме уволнявате, господин Ричардсън?
	— Сали, моля ти се. Ние сме „Поуст“, не някое безсърдечно мултинационално издание. Грижим се за хората си. Ще ти изплащаме пълна заплата през следващите три месеца. После, ако желаеш, ще има отворен пост за теб.
	— В Лондон?
	Нова неловка трансатлантическа пауза.
	— Както казах, лондонското бюро остава занапред с един кореспондент.
	— Което означава, че ако искам работа, ще трябва да се върна в Бостън?
	— Точно така.
	— Но вие знаете, че това е невъзможно за мен в този момент. Омъжена съм само от няколко месеца и очаквам дете…
	— Сали, разбирам ситуацията ти. Но разбери и ти моята. Твое беше решението да се преместиш в Лондон и ние удовлетворихме това ти решение. Сега имаш нужда от продължителен отпуск по здравословни причини и не само сме готови да ти плащаме пълната заплата три месеца, но и ти гарантираме място, когато си в състояние да работиш отново. Факт е, че мястото няма да е в Лондон… Мога само да кажа, че обстоятелствата се променят.
	Любезно приключих разговора, благодарих за тримесечната заплата и казах, че ще си помисля по предложението за работа, макар и двамата да знаехме, че няма начин да го приема. А това на свой ред означаваше, че току-що бях освободена от своя работодател след шестнайсет години стаж.
	Тони беше доволен да научи, че поне през следващите три месеца ще мога да помагам за ипотеката. Но аз безмълвно се тревожех как след секването на парите ми от „Поуст“ щяхме да посрещаме многобройните си разходи само с една заплата.
	— Ще се оправим някак — гласеше неуспокоителният му отговор.
	Маргарет също ми каза да спра да се тревожа за паричните проблеми.
	— В този град има толкова вестници, та все някъде ще намериш работа на свободна практика. Но чак като стане необходимо. Тони е прав, имаш тримесечна отсрочка. Засега мисли само как ще преминеш през следващата седмица. Достатъчно ще ти се струпа на главата, щом дойде бебето. По този повод дали би се заинтересувала от чистачка? Тя се казва Ча и ни обслужваше през целия ни престой в Лондон, изрядна е в работата си и сега търси допълнителен доход. Така че…
	— Дай ми номера й и ще го обсъдя с Тони. Нужно е да преценя семейния бюджет, преди да…
	— Нека аз плащам за нея.
	— Дума да не става. След като ми уреди самостоятелна стая, бездруго ме караш да се чувствам като беднячка на помощи.
	— Падам си по добри каузи.
	— Не мога да приема.
	— Ще ти се наложи. Това е подаръкът ми за сбогуване. Шест месеца с Ча, два пъти седмично. И нищо не можеш да направиш по въпроса.
	— Шест месеца? Ти си луда.
	— Не, просто богата — отвърна тя със смях.
	— Неудобно ми е.
	— Това е тъпо.
	— Ще трябва да го обсъдя с Тони.
	— Не е нужно той да знае, че е подарък.
	— Предпочитам да съм напълно откровена с него. Особено по такъв въпрос. Не беше много доволен да научи, че си платила за стаята ми.
	— Според моя опит „пълна откровеност“ никога не е най-добрата брачна стратегия, особено когато е замесено мъжкото его.
	— Независимо дали той ще приеме подаръка, или не, ти беше възможно най-добрата приятелка. Не биваше да заминаваш.
	— Там е проблемът на корпоративната съпруга. Онези, които ти плащат големите пари, също така диктуват къде да живееш. Мисля, че се нарича фаустовска сделка.
	— Ти си единствената ми близка душа тук.
	— Както ти казах, това ще се промени все някога. А пък и винаги ще съм насреща по телефона, ако ти трябва ухо, в което да покрещиш. Но при положение че аз ще съм тази, дето ще се дави във ванилов сладолед в окръг Уестчестър, може би на теб ще се падне да приемаш истерични презокеански обаждания.
	Тя замина от града два дни по-късно. Същата вечер най-сетне събрах кураж да информирам Тони за подаръка за сбогуване на Маргарет.
	— Не говориш сериозно — каза той и звучеше ядосан.
	— Както казах, беше нейна идея.
	— Ще ми се да го вярвах.
	— Мислиш ли, че бих паднала дотам да я уговарям да ни даде чистачка за шест месеца?
	— Прекалено голямо съвпадение се получава, особено след…
	— Знам, знам, след като тя плати и тази проклета стая. Не понасяш някой да облекчава мъничко живота ми…
	— Не е там работата и ти го знаеш.
	— А къде е работата, Тони?
	— Можем да си позволим сами да платим на чистачка.
	— Мислиш ли, че Маргарет не го знае? Това беше просто подарък. Вярно, много щедър, затова й казах, че не мога да го приема, преди да съм говорила с теб. Защото имах подозрението, че ще реагираш точно по този начин.
	Пауза. Той избегна сърдития ми поглед.
	— Как се казва чистачката? — попита.
	Подадох му листче, на което Маргарет бе написала името на Ча и телефонния й номер.
	— Ще й се обадя и ще уредя да започне от следващата седмица. За наша сметка.
	Не казах нищо. Накрая той заговори отново.
	— Главният редактор иска да отида в Хага утре. Бърза командировка с една нощувка, за да направя статия за трибунала срещу военните престъпления. Знам, че може да родиш всеки момент. Но Хага е съвсем наблизо. Мога да се върна за час, ако се наложи.
	— Разбира се — промълвих безизразно. — Върви.
	— Благодаря.
	После смени темата и ми разказа твърде забавна история за колега във вестника, когото хванали да фалшифицира разходите си. Преборих се с изкушението да покажа усмивката си, все още засегната от малката ни разправия. Не ми хареса и фактът, че Тони отново прибегна до номера си „умилостиви я с хумор“. Когато не реагирах на историята, той попита:
	— Защо е тази негодуваща физиономия?
	— Тони, ти какво очакваше?
	— Не те разбирам.
	— Стига, ами караницата ни преди малко?
	— Не беше караница. Беше обмен на мнения. Пък и вече е в миналото.
	— Не мога да превключвам за миг…
	Той се наведе и ме целуна.
	— Утре ще ти се обадя от Хага. И помни, ще съм на мобилния.
	След като той си отиде, прекарах близо час да преповтарям в ума си малкото ни пререкание, като разнищвах аргументите един по един. Като някакъв постмодернистичен литературен критик се опитвах да изровя целия подтекст на спора и да разгадая какво е значението му в крайна сметка. На едно ниво всичко произтичаше от суетата на Тони. Ала не можех да изхвърля от ума си по-обхватното осъзнаване, че съм се омъжила за човек, с когото не говорим общ език. О, да, и двамата говорехме на английски. Ала нашето не беше просто случай на англо-американски различия в нюансите. Беше нещо по-дълбоко и по-смущаващо — тревога, че никога няма да намерим обща емоционална територия помежду си, че ще си останем чужди хора, събрани от случайни обстоятелства.
	— Кой кого познава? — въздъхна Санди по време на телефонния ни разговор вечерта. Ала когато признах, че ми е все по-трудно да разгадавам Тони, тя каза: — Виж мен. Винаги бях смятала Дийн за добър, стабилен, донякъде скучноват човек. Но приемах скучната му страна, като си мислех: „Поне мога да разчитам на него. Винаги ще е насреща за мен“. А когато го срещнах, точно това търсех. И какво стана? След десет години привидна почтеност и три деца реши, че мрази всичко в застоялия ни живот в предградията, срещна отвореното към природата момиче на мечтите си, дето работи като горски пазач в Мейн, и хукна да живее с нея в хижа в щатския парк „Бакстър“. Сега ако види децата четири пъти в годината, е събитие. Ти поне си наясно, че си имаш работа с мъчен човек. От моята гледна точка това е предимство. Но аз ти говоря неща, които вече знаеш.
	Може би тя беше права. Вероятно трябваше да оставя всичко да се уталожи и да се настроя на вълна „приемане“ и други оптимистични клишета. Като „да гледам от положителната страна“, „да туря пепел на тревогите“, „да държа горе главата“, ей такива тъпотии.
	Отново и отново си повтарях тези мантри, мъчех се да гледам ведро на живота. Докато умората най-после ме принуди да загася осветлението. Когато се унесох в крехък сън, странна мисъл пропълзя в мозъка ми: „Аз съм никъде“.
	После ме сграбчи друга мисъл: „Защо всичко е толкова мокро около мен?“.
	В този миг се върнах рязко в съзнание. В първите няколко секунди след това ми мина през ума: „Значи това наричали мокри сънища“. Примигнах по посока на прозореца и забелязах, че отвън е светло. Часовникът на нощното шкафче показваше 6:48 сутринта. В ума ми се върна предишната мисъл: „Защо всичко е толкова мокро около мен?“.
	Седнах в леглото напълно разбудена. Трескаво отметнах завивката. Леглото беше подгизнало.
	Водите ми бяха изтекли.


>	Пет

	Не изпаднах в паника. Не се поддадох на треперене или сковаваща изненада. Просто натиснах бутона за повикване. После взех телефона и набрах мобилния номер на Тони. Беше зает, затова бързо набрах директната му линия във вестника и оставих припряно съобщение на гласовата му поща.
	— Здравей, аз съм — изрекох със спокоен глас. — Започна, така че ела в „Матингли“ по най-бързия начин, щом пристигнеш в Лондон. Няма съмнение, моментът настъпи.
	Върнах слушалката на мястото й и в този момент се появи акушерка. Хвърли един поглед към мокрото легло и посегна към телефона. Не след дълго дойдоха двама санитари. Вдигнаха страничните рамки на леглото ми, отблокираха колелата му и ме избутаха навън от стаята, като преминаха през разни коридори, преди да ме откарат в родилното отделение. По пътя усетих засилващ се спазъм. Когато вратите се затвориха зад мен, болката вече беше толкова яростна, сякаш извънземно бе сграбчило вътрешностите ми в костелив юмрук, решено да ми покаже нови измерения на агонията. Мигом се появи акушерка — миниатюрна жена от азиатски произход. Грабна пакет хирургически ръкавици от близка количка, отвори го, надяна ръкавиците и ме информира, че ще направи бърза инспекция на шийката на матката ми. Макар да съм сигурна, че се стараеше да е възможно най-внимателна, усетих пръстите й под латекса като остри птичи нокти. И реагирах съответно.
	— Изпитвате силен дискомфорт, така ли? — попита тя.
	Кимнах.
	— Ще пратя лекар да ви види веднага щом…
	— Бебето добре ли е?
	— Сигурна съм, че всичко ще е…
	Нов маниакален спазъм. Изкрещях силно, после попитах:
	— Може ли да ми поставите епидурална упойка?
	— Първо лекарят трябва да ви прегледа…
	— Моля ви!
	Тя ме потупа по рамото и отвърна:
	— Ще видя какво мога да направя.
	Ала минаха десет кошмарни минути, докато тя се върне със санитар, и аз вече бях толкова изтерзана, та бих подписала документ, че се признавам за виновна за всичко — от Френската революция до глобалното затопляне.
	— Къде изчезнахте? — изкрещях с пресипнал глас.
	— Успокойте се, моля ви — каза ми. — Три жени чакат преди вас за ултразвук.
	— Не ща ултразвук, искам епидурална упойка.
	Но бях незабавно извозена към кабинета за ултразвук, където коремът ми бе покрит с гел и до кожата ми бяха допрени две огромни слушалки. Едър и пълен мъж с бяла престилка влезе в стаята. Под престилката си носеше карирана риза и плетена вратовръзка. Обут беше в зелени гумени ботуши. Ако съблечеше престилката, досущ се вписваше в образа на представител на местната провинциална аристокрация. Само дето ботушите му бяха оплискани с кръв.
	— Аз съм господин Кер — представи се. — Замествам господин Хюс днес. Май сме попритеснени, така ли е?
	Ала внезапно бяхме прекъснати от специалиста по ултразвук с изречение, което никой не би искал да чуе, изречено от медицинско лице към лекаря:
	— Мисля, че трябва да видите това, господине.
	Господин Кер погледна към екрана, очите му мигом се разшириха, после отмести поглед и спокойно се впусна в действие. Заговори бързо на сестрата и за свой ужас го чух да произнася фразата „бебешки кислороден апарат“.
	— Какво става? — попитах.
	Господин Кер се приближи до мен и каза:
	— Трябва да ви прегледам веднага. Може да изпитате известен дискомфорт.
	Той вкара пръстите си в мен и започна да притиска и опипва. Канех се да поискам обяснение какво се случва, по дяволите, но вълна на невероятна болка ме накара да изкрещя.
	— Ей сега ще доведа анестезиолога — заяви господин Кер. — Защото се налага спешно да извършим цезарово сечение.
	Преди да успея да реагирам на това, той обясни, че ултразвукът е показал омотаване на пъпната връв около врата на бебето.
	— Ще умре ли бебето? — прекъснах го.
	— Феталният монитор показва редовно сърцебиене. Но трябва да действаме бързо, защото…
	Той не довърши изречението, тъй като в този момент вратите се отвориха и вътре влетяха забързано двама санитари с колички. Едната беше докарана до мен. Край леглото ми се изправи дребна индийка в бяла престилка.
	— Аз съм доктор Чатърджий, анестезиологът — представи се тя. — Ей сега ще почувствате облекчение.
	Тя разтърка опакото на лявата ми длан с памуче и предупреди:
	— Следва боцване — и вкара игла в ръката ми. — Сега започнете обратно броене от десет.
	Изпълнявайки инструкциите, замънках:
	— Десет, девет, осем…
	И после светът стана черен.
	Странно е да бъдеш отстранен от живота за малко по химически път. Под наркоза не сънуваш, нито осъзнаваш изтичането на времето. Влизаш в територията на нищото, където няма мисли, страхове и тревоги, обременяващи психиката. За разлика от леснодостъпното за проникване състояние, наречено сън, тук си поддържан в отложено химическо съществуване. Което — след агонизиращата травма на последния час — ме устройваше идеално.
	Докато не се събудих.
	Отне ми миг-два да осъзная къде съм — особено след като първото нещо, изпречило се пред погледа ми, бяха две светещи флуоресцентни тръби над мен. Клепачите ми бяха слепени и всичко беше неясно и смътно. В главата ми пълзеше мъгла, която караше всички гласове да звучат потискащо и която ме остави да се питам (през първите няколко минути в съзнание) къде се намирам, по дяволите. Постепенно парченцата от пъзела се наместиха: болница, отделение, легло, боляща глава, болящо тяло, бебе…
	— Сестра! — викнах с все сила, докато търсех опипом бутона до леглото си. В този момент осъзнах, че от двете ми ръце излизат тръбички, а долната част на тялото ми още е изтръпнала.
	— Сестра!
	Към мен се приближи хубавичка афро-карибска жена.
	— Добре дошли обратно — каза тя.
	— Бебето ми?
	— Момче. Три килограма, шестстотин и трийсет грама. Честито.
	— Може ли да го видя сега?
	— В интензивното отделение е. Това е рутинна процедура след раждане с усложнения.
	— Искам да го видя. Сега. — После добавих: — Моля.
	Сестрата ме погледна внимателно.
	— Ще видя какво мога да направя.
	Тя се върна минути по-късно.
	— Господин Кер ще дойде след малко.
	— Ще видя ли бебето си?
	— Говорете с господин Кер.
	В този момент се появи той самият. Със същата бяла престилка, същата риза, същите ботуши, само че този път по-кървави отпреди — без съмнение благодарение на мен.
	— Как се чувствате сега?
	— Кажете ми за сина ми.
	— Цезаровото сечение мина по всички правила, а пъпната връв около врата му не беше толкова стегната, колкото се опасявах. Така че, общо взето…
	— А защо тогава той е в интензивно отделение?
	— Стандартна следоперативна процедура, особено при бебе след трудно раждане. Трябваше незабавно да го вентилираме…
	— Да го вентилирате?
	— Да му дадем кислород. Дойде на бял свят малко отпуснат, но реагира добре на вентилирането…
	— Значи пъпната връв около врата му би могла да причини мозъчно увреждане?
	— Както вече казах, със задоволство установих, че тя не беше стегнала плътно вратлето. Така или иначе, вече направихме изследване с ултразвук, за да установим има ли кръв в мозъка.
	— И имаше ли?
	— Не, получихме съвършено негативен резултат. По-важното е, че резултатите по скалата на АПГАР са напълно нормални.
	— Каква скала? — попитах.
	— АПГАР е нещо като списък за оценка на всяко новородено, включващ критерии като пулс, рефлекси, дишане и цялостен облик. След ден или два ще можем да направим електроенцефалограма и ядрено-магнитен резонанс, просто за да сме сигурни, че в неврологично отношение всичко е в ред. Но на този етап ви съветвам да не се тревожите за тези неща.
	_О, я стига._
	— Трябва да го видя.
	— Разбира се. Но нали съзнавате, че първоначално видът му може да ви притесни. Педиатричните интензивни отделения не са най-приветливите места.
	— Ще се справя.
	— Добре тогава. Ала разберете, че през следващата седмица трябва да се пазите много. Току-що претърпяхте сериозна операция.
	Той се обърна и тръгна да се отдалечава, но в следващия момент се завъртя кръгом.
	— О, между другото, поздравления. Бащата още ли не се е появил?
	— Не е ли звънял в болницата? — попитах сестрата.
	— Още не, доколкото знам — отвърна тя. — Но ще попитам колегите. Ако ми напишете номера му, ще му позвъня отново.
	Погледнах към часовника на стената. Шест часа и петнайсет минути.
	— Не може ли аз да се опитам да му се обадя?
	Но в този момент се появиха двама санитари с количка. Тази беше приспособена за пациенти, свързани към системи, тъй като имаше специално монтирана рамка за банки с плазма и солен разтвор.
	— Нека аз да му телефонирам. На тези момчета количката скоро ще им трябва отново. Нали така?
	— Винаги има голямо търсене за най-добрите ни колички — отвърна един от санитарите и добави: — Хайде, миличка. Ще те водим да видиш бебчето си.
	Сестрата ми подаде бележник и химикалка. Написах служебния номер на Тони, този на мобилния му и на домашния ни телефон. Тя обеща да остави съобщения и на трите, ако не успее директно да се свърже с него. После санитарите ме прехвърлиха от леглото в количката. Очаквах да бъда разкачена от разните тръбички и после отново да изтърпя вкарването им във вените ми. Но двамата мъже, които изглеждаха като борци, проявиха невероятна сръчност при преместването ми и всички връзки със системите останаха непокътнати. Щом седнах, бях преборена от изтощение, съчетано с постоперативен шок. Главата ми се замая, светът се завъртя пред очите ми, усетих спазми в стомаха. Но пристъпът премина бързо и ме остави само с лош вкус в устата и сълзящи очи.
	Сестрата почисти лицето ми с голям тампон памук.
	— Сигурна ли сте, че искате да направите това точно сега? — попита ме.
	Кимнах. Сестрата вдигна рамене и направи знак на санитарите да ме откарат.
	Те ме преведоха през отделението, пълно с жени, до чиито легла бяха поставени кошчета с бебета в тях. После минахме по дълъг коридор, докато стигнахме до служебен асансьор. Вратата се отвори и видях, че имаме компания — възрастна жена в количка, свързана към монитори и торбички с хранителен разтвор; дишането й напомняше предсмъртни хрипове. Очите ни се срещнаха за миг и прочетох в нейните паника и ужас. Можах единствено да си помисля: завършващ живот, започващ живот. Стига, разбира се, синът ми да оцелееше.
	Асансьорът се издигна с два етажа нагоре. Вратите се отвориха и се озовахме пред табелата „Педиатрично интензивно отделение“. По-бъбривият от двамата санитари се наведе и прошепна в ухото ми:
	— На твое място, миличка, бих гледал надолу, докато стигнем до бебчето ти. От мен да знаеш, има доста потискащи гледки на това място.
	Последвах съвета му и забих поглед в земята, докато се движехме през отделението. При все че не се оглеждах, порази ме всепроникващата наситеносиня светлина (по-късно научих, че целта й била да помогне на бебетата, страдащи от жълтеница). Другото впечатляващо беше отсъствието на човешки гласове, единствените звуци идваха от бръмченето и пиукането на медицинското оборудване — равномерният метрономен ритъм напомняше мъничко биещо сърце.
	След около минута количката спря. До този момент очите ми вече бяха плътно стиснати. Бъбривият санитар ме докосна по рамото.
	— Тук сме, миличка.
	Част от мен искаше да продължа да държа очите си затворени и да помоля да ме откарат обратно в стаята ми. Чудех се дали ще съм в състояние да понеса онова, което щях да видя. Но пък знаех, че трябва да го видя, колкото и тревожно да беше състоянието му. Затова вдигнах глава. Поех дълбоко дъх. Отворих очи. И…
	Той беше насреща ми.
	Знаех, че ще е в кувьоз, че ще изглежда смален в плексигласовия купол, под който е поставен. Знаех, че ще има жици и тръбички. Ала ме шокира гъстата мрежа от тях, излизаща от всяко място на телцето му, включително две пластмасови тръбички, заврени в ноздрите, и датчик за кислород, свързан с пъпчето. Изглеждаше като не от този свят и толкова безпомощен. Връхлетя ме друга ужасяваща мисъл: възможно ли е това да е синът ми? Казват, че те залива безусловна любов, щом зърнеш за пръв път детето си, че вътрешната връзка се създава мигновено. Но как можех да имам връзка с това миниатюрно непознато създание, което в момента изглеждаше като ужасяващ медицински експеримент?
	В мига, в който отблъскващите мисли минаха през ума ми, изпитах дълбок срам и усещане, че може би бях неспособна на майчинска любов. Но в същата наносекунда друг глас в главата ми нареди да запазя спокойствие.
	„Страдаш от постоперативна травма — информира ме той кротко и разумно. — Детето ти може да е със сериозно увреждане, ти си напомпана с химикали, изгубила си голямо количество кръв, така че не си в състояние да схванеш реалната картина. Това се нарича шок — а няма по-тежък шок от този да видиш собственото си дете в подобно тревожно състояние. Имаш право да се чувстваш, сякаш светът се е преобърнал с главата надолу. Защото точно това се е случило.“
	Така че се опитах да се успокоя, да погледна отново сина си и зачаках да ме обземе чувство на обич и привързаност. Ала докато се взирах в кувьоза, усещах единствено страх, неподправен ужас — и не само заради това дали той страдаше от мозъчно увреждане, а дали щях да съм в състояние да се справя с всичко това. Исках да плача за него… и за себе си. Исках също да избягам от стаята.
	Бъбривият санитар като че го усети, тъй като докосна рамото ми и промълви тихо:
	— Хайде да те връщаме в леглото, миличка.
	Успях да кимна и после ми се наложи да сподавя ридание.
	Върнаха ме долу в стаята. Внимателно ме положиха на леглото и подредиха разните банки около мен. На шкафчето имаше огледало. Вдигнах го. Лицето ми беше пепеляво на цвят. Опитах се да раздвижа лицевите си мускули, но установих, че са неподвижни — сякаш бяха в спазъм или си оставаха под действието на упойката, която още присъстваше в кръвта ми. Приличах на онези хора, които показват в новинарските репортажи, успели да оцелеят при бомбена експлозия, с лица, парализирани в безизразен шок. Оставих огледалото. Отпуснах се върху колосаната калъфка на твърдата болнична възглавница. В главата ми се рееше мисъл: това е като свободно падане… нося се към празно пространство, но съм толкова не на себе си, че не ме е грижа.
	И после ненадейно се разплаках. Беше плач с почти животинска ярост — неприлично висок, несдържан и кухо звучащ. Притичалата сестра вероятно помисли, че това е реакция на състоянието на бебето ми и на обичайния срив след цезарово сечение. Ала истината бе, че не знаех защо плача. Не чувствах нищо. Емоционалният ми свят беше застинал. И все пак изпитвах потребност да пищя.
	— Хайде, хайде — заговори сестрата, като ме прегърна с две ръце. — Сигурна съм, че е било шок да видиш бебето си…
	Но аз заглуших приказките й с още по-силен вой, макар да не бях имала намерение да се отдавам на това. Нямах представа какво правя всъщност, освен че плачех заради самото плачене. И вече не бях в състояние да се спра.
	— Сали… Сали…
	Игнорирах сестрата, отблъснах ръцете й, сгуших се в ембрионална поза и притиснах възглавницата към лицето си, като я захапах в опит да спра виенето. Ала, макар възглавницата да заглуши звука, не спря плача. Сестрата постави длан на рамото ми и със свободната си ръка се опитваше да говори в уоки-токито, което обикновено носеше на колана си. Когато приключи, ми каза:
	— Дръж се, всеки момент ще дойде помощ.
	Помощта беше друга сестра, бутаща количка с разни медикаменти и спринцовки. Придружаваше я дежурният лекар. Сестрата до леглото ми заговори бързо на колегите си. Лекарят взе картона ми, прегледа го, нареди нещо на сестрите и си тръгна. След миг усетих да вдигат ръкава на лявата ми ръка и първата сестра каза:
	— Докторът смята, че това ще ти помогне да се отпуснеш малко, Сали.
	Не отговорих нищо, защото още хапех възглавницата. Но после дойде рязкото убождане с игла, последвано от топлина, разливаща се по вените ми.
	Шалтерът беше дръпнат и осветлението угасна.
	Когато се върнах на твърда почва, не страдах от същия конвулсивен шок, съпътстващ събуждането ми след раждането. Не, това бе по-постепенно свестяване, съпътствано с усещане за сухота в устата и някаква мъглявост, сякаш се бях озовала в гигантска копа памук. Първото, което забелязах, бе малка кана с вода на шкафчето до леглото. Вдигнах я и я пресуших за десет секунди. После изпитах силна потребност да се изпикая. Ала тръбичките по мен ограничаваха движенията ми, така че натиснах бутона да повикам сестрата.
	Този път беше друга сестра — слаба, с голям нос, ирландски акцент и строг, остър маниер. На баджа бе написано името й — Даулинг.
	— Да? — попита тя.
	— Трябва да ида до тоалетната.
	— Спешно ли е?
	— Много спешно.
	Тя издаде недоволна въздишка, посегна под леглото, измъкна бяла емайлирана подлога и нареди:
	— Вдигни дупето.
	Опитах се да направя каквото поиска, но не събрах сила дори за това просто движение.
	— Ще трябва да ми помогнете.
	Повторна недоволна въздишка. Отметна завивките. Пъхна ръка под дупето ми и го изтласка нагоре, после запретна нощницата ми и постави подлогата под мен.
	— Хайде, давай — каза ми.
	Ала ми бе невъзможно да „давам“ в тази ми позиция — имах усещането, че съм в някаква шантава сексуална поза. И кой въобще може да пикае легнал?
	— Помогнете да се повдигна.
	— Обичаш да създаваш грижи, а?
	Прищя ми се да й викна нещо насреща, но обгърналата ме мъгла бе твърде гъста, за да ми позволи да се впусна в спор. А и не можех да сдържам мехура си още дълго.
	— Хубаво де — рече тя с досада, хвана ме за раменете и ме издърпа нагоре. Задържа ме в тази позиция и най-сетне можах да пусна струята. Тя бе толкова наситена с химическа миризма, че сестрата гнусливо сбърчи нос.
	— Какво си пила бе? — промърмори без намек за ирония.
	Тогава глас зад нея попита:
	— Винаги ли говорите така на пациентите?
	Тони.
	Видях, че ме оглежда и не само разкрачената ми върху подлогата поза, а също и анемичния ми тен, безумните очи, цялостното ми окаяно състояние. Отправи ми лека усмивка и бързо кимане, а после насочи вниманието си към сестрата. Като всеки маловажен тиран тя мигом се настрои отбранително, щом беше спипана на местопрестъплението.
	— Нищо обидно нямах предвид.
	— Имахте — отсече той и демонстративно се втренчи в името на баджа й. — Видях колко груба бяхте с нея.
	Лицето на жената помръкна. Тя се обърна към мен и каза:
	— Много съжалявам. Имах тежък ден и не исках да си го изкарвам на вас…
	Тони я прекъсна.
	— Махнете подлогата и ни оставете.
	Тя изпълни каквото й бе наредено, после внимателно ме намести върху възглавниците и подпъхна завивката около мен.
	— Желаете ли да ви донеса нещо? — попита притеснено.
	— Не, но искам да науча името на прекия ви шеф.
	Тя забърза навън сериозно уплашена.
	— Е, как ви се хареса пиесата, госпожо Линкълн? — попита ме той. Целуна ме по главата. — И как е нашето момче?
	— Зле — отвърнах.
	— Не това ми казаха снощи.
	— Ти беше ли тук снощи?
	— Да, докато ти спеше. Сестрата ми каза, че си била…
	— Малко нестабилна може би. Или е използвала друга смекчена английска фраза. От сорта „На жена ви й се разхлопа дъската“.
	— А ти така ли го приемаш, Сали?
	— О, не с този шибан разумен тон, Антъни.
	Видях как се напрегна — не само заради необоснованото ми раздразнение, но и защото внезапно пак плачех.
	— Искаш ли да се върна по-късно? — попита ме тихо.
	Поклатих отрицателно глава. Поех дълбоко дъх и съумях да сдържа сълзите.
	— Значи все пак си бил тук снощи? — попитах.
	— Да, дойдох малко преди единайсет направо от летището. Исках веднага да те видя, но ми казаха…
	— … че съм упоена с успокоителни заради бурен плач?
	— … че моментът е много тежък за теб и са ти дали нещо да ти помогне да заспиш.
	— Значи си бил тук в единайсет?
	— Ами нали това казах. Два пъти вече.
	— Но защо те нямаше по-рано?
	— Защото бях в шибаната Хага, както много добре знаеш. Сега може ли да говорим за по-важни неща… като Джак?
	— Кой е Джак?
	— Нашият син.
	— Не знаех, че вече му е дадено име.
	— Обсъдихме го преди четири месеца.
	— Не, не сме.
	— Онзи уикенд в Брайтън, когато се разхождахме по крайбрежната алея.
	Внезапно си спомних разговора. Отишли бяхме за един уикенд, та да се откъснем от всичко (по думите на Тони), през който не спря да вали дъжд и Тони получи леко хранително отравяне, след като яде подозрителни миди в някакъв свръхскъп ресторант за морски деликатеси, а аз възприех този крайбрежен град като интригуваща смесица от шик и опърпаност, поради която вероятно англичаните толкова го харесват. Преди Тони да си изповръща червата в безплатния ни апартамент в „Гранд“, направихме кратка мокра разходка покрай брега, по време на която той спомена, че Джак ще е добро име за бебето, ако е момче. На което аз отвърнах (и си го спомнях съвсем точно): „Да, Джак не звучи зле“.
	Но това не значеше, че съм дала негласно съгласие за името Джак.
	— Аз само казах…
	— … че харесваш името Джак. И аз го приех за одобрение. Съжалявам.
	— Няма значение. Не е като да е законно заковано още.
	Тони се размърда сконфузено на ръба на леглото.
	— Ами всъщност…
	— Какво?
	— Сутринта отидох в общината в Челси и взех формулярите да го регистрирам. Джак Едуард Хобс… Едуард на баща ми, разбира се.
	Погледнах го възмутено.
	— Нямаше право. Никакво шибано право…
	— Говори по-тихо.
	— Не ми нареждай как да говоря, когато ти…
	— Може ли да се върнем на темата за Джак?
	— Той не е никакъв Джак? Ясно ли е? Отказвам да бъде наричан Джак…
	— Сали, името не е окончателно по закон, докато не подпишеш и ти формулярите. Така че, моля те…
	— Какво? Да бъда разумна? Да проявя прословутата британска сдържаност, когато синът ми умира горе…
	— Той не умира.
	— Умира… и аз не ща да знам. Ясно ли ти е това? Не ща да знам.
	В този момент рухнах назад на възглавниците, дръпнах завивката над главата си и се разразих в поредния си неудържим плач. Също като вчерашния пристъп и този беше белязан с ужасяваща празнота. За секунди към картинката се добави сестра. Чувах скорострелен шепот и откъслечни фрази като „това не е непознато явление“, „често се случва след трудно раждане“, „горкичката, трябва да е под ужасно напрежение“ и (най-лошото от всичко) „до няколко дни ще е свежа като маргаритка“.
	Макар да бях завита презглава, върнах се към ембрионалната си поза и отново захапах здраво възглавницата в опит да заглуша писъците си. Също като предишната вечер не се противих, когато здрава ръка хвана рамото ми, някой отметна завивките, вдигна ръкава ми и последва бодване от спринцовка.
	Този път обаче не бях пратена в ничия земя. Не, този път се оказах в състояние на извънземна неподвижност. Имах усещането, че сякаш се рея над стаята и гледам влизането и излизането на пациенти и персонал. Изпитвах благо безразличие към случайната туристка, озовала се на това прелюбопитно местенце, която несъмнено би предпочела да е другаде, само че беше погълнала твърде много евтино френско шампанско, та да е наясно кой ден е, затова само можеше да се рее отгоре. Нито спеше, нито бе напълно будна, просто си беше там.
	Останах в това наркотично блажено състояние до следващата сутрин, когато през прозорците нахлуха резки слънчеви лъчи, а в мозъка ми витаеха сенки като във „филм ноар“ и се чувствах отпочинала, макар да нямах спомен да съм спала.
	През началните секунди на съзнание се наслаждавах на нищото, където нямаше минало и настояще, а най-малко — бъдеще.
	И тогава светът се стовари отгоре ми. Открих опипом бутона на звънеца. Появи се същата сестра от Северна Ирландия с изопнатото лице, ала след като Тони я беше сложил на мястото й, беше самата отзивчивост.
	— Добро утро, госпожо Гудчайлд. Изглежда сте се наспали отлично. Видяхте ли какво пристигна за вас, докато спяхте?
	Отне ми време да се фокусирам върху трите големи букета цветя, красящи различни ъгли на стаята. Сестрата събра картичките от тях и ми ги подаде. Единият букет беше от главния редактор на „Кроникъл“. Другият беше от екипа на Тони в международния отдел. Третият беше от Маргарет и Алегзандър.
	— Много са красиви, нали? — каза сестра Даулинг.
	Взирах се в цветята, без да имам съвършено никакво мнение за тях. Бяха цветя и толкова.
	— Ще пийнете ли чаша чай? — предложи сестра Даулинг. — Може би и малка закуска?
	— Имате ли представа как е синът ми?
	— Честна дума, не знам, но веднага ще отида да попитам.
	— Ще съм ви благодарна. А дали бих могла…
	Сестра Даулинг веднага разбра какво искам. Дойде до леглото, извади подлогата от страничния шкаф, помогна ми да я възседна и я взе, след като я бях напълнила с още половин галон зловонна урина.
	— Леле, каква смрад — изпъшках, докато сестра Даулинг ме наместваше върху възглавниците.
	— От лекарствата е — обясни. — Веднъж щом ги спрете, лошата миризма ще изчезне. Как усещате шевовете днес?
	— Още има болка.
	— Нужна е поне седмица, за да престане да боли. Междувременно ще донеса леген с вода, та да се освежите и да си измиете зъбите.
	На това му се казваше петзвездно обслужване. Благодарих на сестрата и я подсетих да попита за състоянието на Джак.
	— Значи вече му избрахте име?
	— Да, Джак Едуард — отвърнах.
	— Хубаво стабилно име — коментира тя. — Ей сега се връщам с чая и новини за Джак.
	Джак. Джак. Джак.
	Внезапно изпитах остро чувство на срам.
	„Той умира… и аз не ща да знам. Ясно ли ти е това? Не ща да знам.“
	Как бях могла да го кажа? Дотолкова ли бях превъртяла, та да заявя, че съм безразлична дали синът ми ще живее, или ще умре? Вместо да си търся оправдания в постоперативния стрес и реакцията на медикаментите, които бяха вкарани в мен, заех се със сурово самобичуване. Бях недостойна да бъда майка, съпруга, член на човешката раса. Захвърлих всичко от значение за себе си — новороденото си дете и съпруга си — в един безумен изблик на ярост. Заслужавах всичко лошо, което щеше да ми се случи.
	Но от вчерашното безразсъдно буйство не бе останала и следа. Сега исках само да съм с Джак.
	Сестра Даулинг се върна с поднос със закуска и новини.
	— Доколкото разбрах, бебчето ви е съвсем добре. Много са доволни от напредъка при него и вероятно до дни ще напусне интензивното отделение.
	— Мога ли да го видя тази сутрин?
	— Няма проблем.
	Неохотно хапнах от закуската си — главно защото и малкото апетит, който имах, беше изместен от силната потребност да говоря с Тони. Исках да поднеса огромно извинение за налудничавото си поведение предишния ден, да го помоля за прошка и да му кажа, че той и Джак са най-хубавото, което ми се е случвало някога. И, то се знае, щях да подпиша формулярите за регистрирането му като Джак Едуард. Защото… защото…
	О, по дяволите, не това.
	Отново бях подхванала плача си. Поредният изблик от шумно и невъздържано виене. „Стига, престани“, нареждах си. Но както бързо установих, без полза, защото отново бях изпаднала в пълен срив. Само че този път бях достатъчно на себе си, та да бъда истински уплашена от състоянието си. Особено при тревогата ми, че медицинският персонал ще ме отпише като душевноболна и нуждаеща се от още химическо лечение. Затова отново напъхах възглавницата в устата си, стиснах я до себе си като спасителен пояс и започнах да броя наум отзад напред от сто, като си нареждах, че трябва да съм се овладяла, докато стигна до нула. Ала по време на броенето чувах гласа си все по-висок и по-висок, макар и въобще да не говорех. Напрежението в очите ми стана непоносимо и имах чувството, че всеки миг ще изхвърчат от главата ми. И точно когато си мислех, че напълно ще превъртя, дойде сестра Даулинг в компанията на санитар. Усетих ръката й на рамото си, чух я да ме вика по име, да ме пита какво ми е. Не можах да отговоря и тя се обърна към санитаря с поръчка да доведе главната сестра на отделението. В този момент вече бях стигнала до числото трийсет и девет и внезапно се чух да изкрещявам: „Трийсет и девет!“.
	Това стресна всички, най-вече сестра Даулинг и тя ме зяпна ококорена, сякаш виждаше пред себе си съвършено лишено от разум създание. Което си беше твърде близо до истината.
	— Какво се случи? — попита тя.
	Не знаех отговора на този въпрос, затова можах само да кажа:
	— Лош сън.
	— Но вие бяхте будна.
	— Не — излъгах, — пак заспах.
	— Сигурна ли сте, че сте добре сега? — попита.
	— Напълно — отвърнах. Докоснах мокрото си лице и се опитах да избърша остатъците от сълзи. — Просто малък кошмар.
	Главната сестра дойде точно навреме да чуе последната ми забележка. Беше страховита афро-карибийка малко над четирийсет и си личеше, че не вярва и на една дума.
	— Май пак ти трябва успокоително, Сали.
	— Съвсем добре съм — изрекох притеснено. Защото последното, което ми бе нужно сега, беше поредното пътуване в ничия земя. И тъкмо затова беше критично важно да се владея.
	— Иска ми се да го вярвам — каза главната сестра, — но в картона ти пише, че вече си имала два подобни инцидента. Вярно, това не е необичайно след травматично раждане, но е основание да сме загрижени. И ако продължава…
	— Няма да продължи — заявих категорично.
	— Сали, не се опитвам да те заплашвам. По-скоро искам да ти изтъкна, че имаш обясним медицински проблем, който ще лекуваме, ако…
	— Както казах, беше просто кратък кошмар. Гарантирам, че няма да се повтори. Обещавам ви.
	Главната сестра и Даулинг размениха бързи погледи.
	Главната сестра вдигна рамене.
	— Добре — каза тя, — засега няма да даваме медикаменти. Но при нов инцидент…
	— Няма да има нов инцидент.
	Гласът ми бе скочил с цяла октава или две. Още един многозначителен поглед между сестрите. _Отклони вниманието им, направи го още сега._
	— Но отчаяно желая да видя сина си Джак — казах, успяла да нормализирам гласа си.
	— Ще е възможно, след като господин Хюс мине на сутрешна визитация.
	— И ще трябва да чакам дотогава?
	— Става дума за малко повече от час.
	— О, я стига — отново повиших глас. Но като зърнах как се спогледаха сестрите, реших, че ще трябва да огранича щетите и да изтърпя този час.
	— Съжалявам, съжалявам — побързах да изрека. — Права сте, разбира се. Ще изчакам до минаването на господин Хюс.
	— Добре — каза главната сестра и ме погледна право в очите. — И гледай да не се тревожиш за това какво се случва сега. Мина ти много през главата.
	Тя се усмихна и докосна ръката ми. После си тръгна.
	— Да ви донеса ли нещо? — попита сестра Даулинг.
	— Бихте ли ми подали телефона, моля?
	Тя ми го донесе до леглото и си тръгна. Набрах домашния ни номер. Нямаше отговор, което ме притесни мъничко, защото беше само осем и трийсет сутринта, а Тони беше прочут поспаланко. После набрах мобилния му и той отговори веднага. Бях облекчена, като чух, че е сред улично движение.
	— Съжалявам — продумах. — Толкова много съжалявам за…
	— Няма нищо, Сали — отвърна Тони.
	— Не е нищо. Онова, което казах вчера…
	— Не го мислеше.
	— Бях ужасна.
	— Беше в шок. Случва се.
	— Все пак не е извинение, че казах това за Джак…
	Многозначителна пауза.
	— Значи вече харесваш името?
	— Да, харесвам го. Харесвам и теб. Повече, отколкото мога да изразя с думи.
	— Няма нужда да ми се разнежваш. Какви са последните новини за момчето ни?
	— Няма да знам нищо, преди Хюс да мине на визитация. Ти кога ще дойдеш?
	— Около времето за вечеря.
	— Тони…
	— Имам страници за предаване.
	— Но имаш и заместник. Главният редактор ще прояви разбиране…
	— Получи ли букета му?
	— Да, и от Маргарет получих. Ти ли й се обади?
	— Все пак е най-добрата ти приятелка.
	— Благодаря ти.
	— Говорих и със Санди. Обясних, че е било усложнено раждане, че си малко оклюмала и й казах, че е най-добре да не ти звъни известно време. Естествено, тя ми телефонира три пъти оттогава да пита как си.
	— Ти какво й каза?
	— Че постепенно се възстановяваш.
	Познавах Санди и ми беше ясно, че не се е вързала на успокоенията му. Сега вероятно бе в луда тревога по повод състоянието ми. Знаеше, че щом не може да говори с мен, сигурно ставаше нещо много сериозно. Но бях признателна на Тони, задето я бе задържал настрани. Обожавах сестра си, но не исках да чуе колко крехка и уязвима съм сега.
	— Правилно си постъпил, че си й казал така — уверих го.
	— Сега трябва да тичам — рече Тони. — Ще гледам да съм там привечер, става ли?
	— Хубаво — отвърнах, макар и да не бях искрена. Имах нужда от него до леглото си сега за малко емоционална подкрепа.
	Но кой здравомислещ човек би искал да е с мен в този момент? Бях се превърнала в луда, изгубила всякакво чувство за приличие, и щом си отворех устата, ръсех само отрова. Нищо чудно, че Тони се опитваше да ме избегне.
	През следващия час лежах, втренчена в тавана. Мисълта, която не напускаше ума ми, беше „Джак с мозъчно увреждане?“. Не можех дори да си представя как щях да се справя като майка, ако случаят беше такъв. Какъв ли невъобразим ад ни очакваше?
	Господин Хюс пристигна точно в десет. Беше придружен от главната сестра на отделението. Както винаги беше в отлично скроен костюм на тънко райе, розова риза и вратовръзка на точки. Държеше се като кардинал на посещение при бедна енориашка. Кимна за поздрав, но не каза нищо, докато не прегледа бележките върху картона ми, прикрепен към леглото.
	— И тъй, госпожо… — бърз поглед към картона. — … Гудчайлд, вероятно не сте прекарали най-приятните няколко дни.
	— Как е синът ми?
	Хюс прочисти гърло. Мразеше да го прекъсват. Показа недоволството си, като се взираше в картона, докато ми говореше.
	— Току-що ходих да го видя в интензивното отделение. Всички жизнени показатели са добри. Разговарях с лекуващия педиатър, доктор Рейнолдс. Каза ми, че електроенцефалограмата, направена тази сутрин, не сочи за неврологични смущения. Разбира се, за да сме сигурни, че всичко функционира правилно, ще се извърши магнитнорезонансна томография някъде около обед. До вечерта ще има резултати и съм сигурен, че тогава ще иска да ви види.
	— Мислите ли, че може да се е получило мозъчно увреждане?
	— Госпожо Гудчайлд… макар че напълно разбирам вашето притеснение… коя майка не би се тревожила при подобни обстоятелства?… просто не съм в състояние да правя предположения по такива въпроси. Това е територия на доктор Рейнолдс.
	— Но мислите ли, че резултатите от енцефалограмата…
	— Да, те дават основания за оптимизъм. А сега ще позволите ли да погледна бродерията на господин Кер?
	Главната сестра на отделението дръпна завесата около леглото ми и ми помогна да вдигна нощницата и да смъкна бельото си. След това отстрани бинтовете. Не бях виждала раните си след раждането и те ме шокираха: кръстосваща се серия от железопътни траверси, дръзки като замисъл и варварски като изпълнение.
	Макар че положих всички усилия да потисна чувствата си, не можах да сдържа лек и остър вик. Господин Хюс ме удостои с добродушна усмивка и подхвърли:
	— Знам, че изглежда доста ужасно в момента, истинска бойна рана, но ви уверявам, че щом бъдат махнати конците, мъжът ви няма да има от какво да се оплаква.
	Искаше ми се да викна: „По дяволите мъжът ми. Аз съм тази, дето ще трябва да живее така обезобразена“. Но си задържах устата затворена, не можех да продължа да задълбочавам проблемите си.
	— Както научих, имали сте… ъъ… да го наречем емоционално безпокойство.
	— Да, но с това е приключено.
	— Макар че се е наложило да бъдете упоена вчера?
	— Но това беше вчера. Сега съм добре.
	Главната сестра се наведе и пошепна нещо в ухото на Хюс. Той изду устни, обърна се отново към мен и каза:
	— Според персонала и днес сте били твърде превъзбудена.
	— Не беше нищо.
	— Вижте, няма нищо срамно да сте донякъде лабилна след раждане. Твърде често срещано е впрочем, при положение че хормоните бушуват с всичка сила. По мое мнение курс антидепресанти ще е…
	— Не ми е нужно нищо, докторе… освен да видя сина си.
	— Да, да… разбирам. И съм сигурен, че сестрата ще уреди да бъдете качена горе, след като приключим. Сигурно сте наясно, че ще останете при нас още шест или седем дни. Искаме да сме сигурни, че ще сте в пълна форма, преди да ви изпратим отново в света.
	Написа някакви бележки върху картона ми, даде набързо инструкции на сестрата и се обърна пак към мен да ми кимне за довиждане.
	— Приятен ден, госпожо Гудчайлд. И се постарайте да не се тревожите.
	Лесно ти е да го кажеш, приятелче.
	Половин час по-късно, когато превръзките ми бяха сменени, се качих в педиатричното интензивно отделение. Отново последвах съвета на добронамерения санитар и държах очите си приковани към линолеума, докато бях бутана с количката през отделението. Когато най-сетне вдигнах поглед, видът на Джак накара очите ми да засмъдят. Не че имаше някаква промяна в състоянието му. Все така беше омотан с медицински маркучета, все така мъничък в плексигласовия инкубатор. Само че сега изпитвах отчаяна нужда да го държа, да го полюлея в ръцете си. Също както ме мъчеше неистов страх, че може да го изгубя. Или че той ще трябва да мине през живота с трагични ментални поражения. Изведнъж ми стана ясно, че каквото и да се случеше с него, каквито и ужаси да разкриеше ядрено-магнитният резонанс, щях да се справя. Щях да го приема, както приемаш и най-кошмарния жребий, който ти е отредила съдбата. Но как не ми се искаше това да се случва, бих сторила всичко, за да се уверя, че той ще е добре. Ала съзнавах също така, че съм безсилна да помогна някак. Вече бяхме единствено заложници на онова, което ни готвеше бъдещето.
	Отново се разплаках. Ала този път я нямаше емоционалната празнота, толкова характерна за предишните няколко дни. Този път просто плачех за Джак и за онова, което можеше да се случи с него.
	Санитарят запази дистанция, докато плачех. Но след минута-две ме приближи с кутия салфетки и каза:
	— Най-добре е да се връщаме вече.
	И ме откара обратно в стаята ми.
	— Добри новини — обяви сестра Даулинг, след като бях наместена в леглото. — Господин Хюс реши, че можете да бъдете откачена от неприятните системи, така че ще сте свободна от тръбички. Първи стъпки към свободата, а? Как е мъничкият?
	— Не знам — промълвих.
	— Сигурна съм, че всичко ще е наред с него — каза тя и напевният й, умилкващ се глас ми прозвуча като дращене на нокти по черна дъска. — Искате ли сега да ви донеса нещо за обяд?
	Но аз отказах храна, отказах телевизия, отказах предложението за измиване с гъба. Исках единствено да бъда оставена на мира — да лежа завита презглава в леглото и да се изключа от какофонията на света.
	Така прекарах деня си — в броене на часовете до пристигането на Тони и на педиатъра, който щеше да ни представи „емпирично“ доказателство за състоянието на сина ни. Бях в съзнание, но преднамерено откъсната от всичко около себе си. Или поне си мислех, че е умишлена изолация от моя страна. Ала на моменти реално усещах, че всевластна сила се е наместила в мозъка ми и ме насърчава да отбутна настрани света с всичките му сложности.
	И ето че стана шест часът. За голяма моя изненада Тони се появи точно по времето, когато беше обещал, с букет цветя и притеснение, което ми се стори умиляващо.
	— Спеше ли? — попита той, като приседна на ръба на леглото и ме целуна по челото.
	— Подобие на сън — отвърнах и се насилих да се повдигна до седнало положение.
	— Как се чувстваш?
	— О, нали знаеш, като в Деня на живите мъртви.
	— Някакви новини от горния етаж?
	Поклатих глава и отбелязах:
	— Изглеждаш напрегнат.
	Тони се усмихна сковано и остана мълчалив. Защото нямаше какво да се каже, докато не дойдеше педиатърът. Или може би всичко изречено щеше да прозвучи маловажно и изпразнено от смисъл. Споделената ни тревога беше толкова осезаема, че мълчанието изглеждаше най-умният избор.
	За щастие това мълчание продължи само минута-две, защото дойде сестра и съобщи, че доктор Рейнолдс иска да ни види в приемната до кабинета за ядрено-магнитен резонанс на петия етаж. С Тони се спогледахме притеснено. Привикването в собствения му кабинет можеше да означава единствено лоша новина.
	Отново бях качена в количка. Само че този път Тони ме буташе. Стигнахме до асансьора. Изкачихме три етажа. Поехме по дълъг коридор. Отминахме вратите с надпис ЯМР и бяхме отведени в малък кабинет за консултации, където имаше само бюро, три стола и светлинен екран за рентгенови снимки. Санитарят ни остави там и излезе. Тони придърпа стол до количката ми и направи нещо, което не беше правил дотогава: хвана ръката ми. Е, бяхме си държали ръцете понякога, но максимум два или три пъти. Това беше различно. Тони се опитваше да ми окаже подкрепа и по този начин издаде колко много е уплашен.
	След малко влезе доктор Рейнолдс с папка и голям плътен пощенски плик. Беше висок мъж с мек говор, малко под четирийсетгодишен. Опитах се да разчета лицето му, както подсъдим се мъчи да разтълкува физиономията на председателя на съдебните заседатели преди обявяването на присъдата. Но това лице не издаваше нищо.
	— Простете, че ви накарах да чакате — каза той, отвори плика и постави снимка от магнитна томография на екрана, след което я освети.
	— Как се чувствате, госпожо Гудчайлд?
	— Прилично — отвърнах тихо.
	— Радвам се да го чуя — отправи ми той съчувствена усмивка, от която ми стана ясно, че е информиран за неотдавнашните ми прояви.
	— Как е синът ни, докторе? — попита Тони.
	— Да, щях да стигна до това. И така… това е снимка на мозъка на сина ви — каза той и посочи изображението, което за моя непосветен поглед изглеждаше като напречно сечение на гъба. — След консултации с педиатричния невролог и рентгенолога всички стигнахме до едно и също мнение: това е съвършено нормален мозък на новородено. Което на свой ред означава, че на базата на ядрено-магнитния резонанс и електроенцефалограмата оставаме с усещането, че не е имало мозъчно увреждане.
	Тони здраво стисна ръката ми и явно не му пречеше, че дланта ми е студена и лепкава от пот. Едва тогава осъзнах, че съм с наведена глава и плътно затворени очи като човек в очакване на тежък удар. Отворих ги и попитах:
	— Казахте: „оставате с усещането, че не е имало мозъчно увреждане“. Ядрено-магнитният резонанс не представлява ли категорично доказателство?
	Още една съчувствена усмивка от доктор Рейнолдс.
	— Мозъкът е загадъчен организъм. След травматично раждане — при което стоеше първоначалният въпрос дали мозъкът е бил лишен от кислород — няма стопроцентова категоричност, че не е имало увреждане. И все пак всички клинични доказателства сочат към позитивно заключение…
	— С други думи, все пак има повод за тревога — прекъснах го с надигащо се вълнение.
	— На ваше място бих гледал напред с оптимизъм.
	— Но вие не сте на мое място, докторе. И тъй като правите нещо повече от намек, че синът ни е с мозъчно увреждане…
	— Сали, докторът не каза това — намеси се Тони.
	— Чух добре какво каза. Каза, че има вероятност мозъкът на сина ни да е бил лишен от кислород, така че…
	— Госпожо Гудчайлд, моля ви — рече Рейнолдс все така спокойно и с още съчувствен тон. — Мога да разбера тревогата ви, но при цялото ми уважение, тя е малко преувеличена. Както казах и преди, според мен няма за какво да се опасявате.
	— Как може да го твърдите, след като според вас самия няма стопроцентова сигурност, че…
	Тони отново ме пресече.
	— Достатъчно, Сали.
	— Не ми казвай…
	— Стига!
	Повишеният му тон ме накара да млъкна. Внезапно се почувствах отвратена и от нелогичността на брътвежите ми, и от неоснователния си гняв към този много свестен и търпелив лекар.
	— Доктор Рейнолдс, моля да ме извините…
	Той вдигна ръка.
	— Няма за какво да се извинявате, госпожо Гудчайлд. Разбирам колко трудно е било за вас. Утре пак ще съм тук, ако имате допълнителни въпроси.
	След това ни пожела приятна вечер и излезе. Щом останахме сами, Тони отправи поглед към мен и го задържа много дълго време. После каза:
	— Би ли ми обяснила какво, по дяволите, означаваше всичко това?
	Отместих очи. И отвърнах:
	— Не знам.


>	Шест

	Както бяха обещали, държаха ме в болницата още пет дни. През това време ми бяха разрешени редовни посещения в интензивното отделение при Джак. Решили бяха „да го задържат под наблюдение“ през следващите няколко дни.
	— Разберете — убеждаваше ме доктор Рейнолдс, — няма нищо злокобно в това. Просто проявяваме всякаква възможна предпазливост.
	Нима очакваше да повярвам на това? Ала не казвах нищо. Знаех, че е най-разумно да се старая да не казвам нищо.
	На моменти се хващах, че съзерцавам Джак, сякаш беше странна, хиперреалистична модернистична скулптура — медицински натюрморт на бебе, отрупано с тръбички, постоянно изложено в стъклена витрина. Или пък си припомнях онзи осемчасов филм на Анди Уорхол — „Емпайър“ — който бе един дълъг статичен кадър на Емпайър Стейт Билдинг. Да наблюдавам Джак беше същото. Лежеше там неподвижен, рядко помръдваше и мускул (макар че от време на време ръчичката му едва доловимо се свиваше). Проектирах всякакви мисли по посока на него. Например как се надявах да му хареса количката за разходка, която му бях купила. Дали нааканите му памперси щяха да са толкова гадни, както си представях. Дали щеше да предпочита анимациите на Уорнър Брадърс или на Дисни (молех се да е умничко хлапе, дето си пада по „Бъгс Бъни“). Щеше ли акнето му да е ужасно като моето на тринайсетгодишна възраст…
	Добре де, прибързвах малко. Но едно бебе е tabula rasa, върху която може да бъде написана цяла история. И сега, като се взирах в Джак под плексигласовия му купол, можех само да мисля: той би могъл и да няма живот… или да има такъв, който е сериозно ограничен, и всичко това по причина, че телцето му се бе придвижило на няколко сантиметра в погрешна посока в утробата ми. Нещо, над което никой от двама ни не бе имал контрол — но което напълно можеше да промени всичко за нас занапред. Дори ако Рейнолдс беше прав и Джак беше успял да се измъкне незасегнат от инцидента, щеше ли този ранен досег с катастрофа вечно да ме преследва, така че да се превърна в майка с хипертрофирал стремеж за закрила, дето трепери всеки път, щом десетгодишното й дете трябва да се качи по стълби? Или щях да бъда дотолкова убедена как злата съдба ни причаква зад ъгъла, та завинаги да изгубя покой и да очаквам най-лошото?
	Дежурната сестра в педиатричното интензивно отделение беше застанала до мен — млада жена, малко над двайсетгодишна. Ирландка. Извънредно спокойна.
	— Истински красавец е — отбеляза, докато го гледаше. — Искате ли да го подържите?
	— Добре — отвърнах предпазливо.
	Тя откачи няколко от маркучетата, вдигна го и го постави в ръцете ми. Опитах се да го гушна, но се притеснявах да не разместя разните тръбички, останали по него, макар сестрата да ме убеди, че няма как да прекъсна нещо жизненоважно. Ала, макар и залепила грижовна усмивка на лицето си, знаех, че нося маска. Защото, също както последния път, не можех да извикам никакво майчинско чувство към това бебе. Желанието ми бе единствено да й го връча обратно.
	— Идеално се справяте — каза сестрата, когато го повдигнах към нея. — Не бързаме за никъде.
	Неохотно го гушнах отново. Попитах я:
	— Той наистина ли се развива добре?
	— Направо великолепно.
	— Сигурна ли сте, че не е претърпял увреждане при раждането?
	— Доктор Рейнолдс не говори ли с вас по този въпрос?
	О, да, говори и о, да, като каква идиотка се бях проявила. Също както се проявявах като идиотка и в този момент, задавайки абсолютно същия въпрос. Изказвах на глас фикс идеите си и в същото време бях неспособна да го държа.
	— Доктор Рейнолдс „останал с усещането“, че няма мозъчно увреждане.
	— Ами ето на` — рече тя и ме освободи от Джак. — За разлика от много други бебета тук, вашето момченце без съмнение ще е съвсем добре.
	Вкопчих се в тази прогноза и я използвах като мантра всеки път, щом се усетех лабилна (което, честно казано, се случваше твърде често), или фаталистично настроена, или клоняща към пълно отчаяние. Знаех, че трябва да покажа пред света позитивно и възстановено лице, защото сега бях бдително наблюдавана за всякакви признаци на нередност — особено от съпруга ми и от господин Хюс.
	И двамата редовно се отбиваха да ме посетят. Хюс се появяваше при сутрешните си визитации. Прекарваше по цели десет минути да ме оглежда, да инспектира бойните ми рани, да проучва картона ми и да ми провежда стегнат разпит относно душевното ми състояние, като хвърляше погледи към сестрата от отделението, за да е сигурен, че не му сервирам измислици за подобрената си психика.
	— Значи спите добре, така ли? — попита ме на третия ден след раждането на Джак.
	— Цели шест часа миналата нощ.
	Той си записа това и погледна към сестрата за потвърждение. Тя реагира с бързо кимане. Тогава той попита:
	— Ами… ъъ… епизодите на емоционален дискомфорт, те намаляха ли?
	— Не съм плакала от дни.
	— Радвам се да го чуя. И не бива да плачете, защото синчето ви е на път да се възстанови напълно. Както и вие самата. Още две нощи тук и можем да ви пратим у дома.
	— Със сина ми?
	— За това ще трябва да разговаряте с доктор Рейнолдс. По неговата част е. Има ли нещо друго, което желаете да обсъдим?
	— Гърдите ми… — отроних почти шепнешком.
	— Какво за тях? — поинтересува се той.
	— Ами станаха малко… твърди.
	— Не изцеждате ли кърма още от раждането насам? — попита.
	— Разбира се. Но през последните четирийсет и осем часа ги усещам корави като камък.
	И наистина имах чувството, че са пълни с бързосъхнещ армиран бетон.
	— Това е много чест постнатален синдром — отбеляза Хюс, все така без да вдига поглед от картона ми. — Млечните канали имат тенденция да се запушват и гърдите се усещат натежали… — Той се прокашля и добави: — Поне така са ми казвали.
	Сестрата от отделението прикри усмивката си.
	— Обаче — продължи Хюс — има начин да се облекчи състоянието. Ще покажете на госпожа Гудчайлд какво да прави, нали, сестра?
	Жената кимна.
	— Драго ми е да науча, че сте в толкова по-добра форма, госпожо Гудчайлд.
	_Стига си ми натяквал, подозрителна гадино._ Но, естествено, не го казах гласно, от страх да не вдигна отново предупредителни флагове. Особено след като бях решена да си тръгна оттук вдругиден с очистен от химикали организъм. Така че само се усмихнах на господин Хюс и отговорих:
	— Наистина чувствам, че се поправям.
	Ала когато Тони дойде вечерта, бях на ръба да започна да надавам писъци. Нямаше нищо общо с крехкото ми емоционално състояние, а по-скоро с инструмента за изтезание, прикрепен в момента към лявата ми гърда. Приличаше на туба с аерозол с извит като рог отвор в единия край и резервоар в дъното. Прикрепен беше към зарядно устройство за ток. При включване действаше като прахосмукачка и изцеждаше всичкото мляко от гърдата.
	Използвах това очарователно устройство още от раждането на Джак, тъй като имаха нужда от млякото ми, за да хранят Джак в интензивното отделение. Първоначално изцеждането с прахосмукачка създаваше само умерен дискомфорт. Но после гърдите ми се вкоравиха и процесът внезапно се превърна в истинско изтезание. Когато го използвах за пръв път за отпушване на млечен канал, нададох вой и дежурната сестра ми се ядоса.
	— Какъв е проблемът? — попита тя с безпогрешно неодобрение в тона.
	— Адски боли! — викнах и мигом се наругах, задето бях изкрещяла, без да се замисля. Така че бързо се овладях и подобаващо смирено измънках: — Съжалявам.
	Сестрата игнорира извинението ми, като взе помпичката и я намести на дясната ми гърда. Подпря се със свободната си ръка на лявото ми рамо и започна да изтегля мляко. След десет секунди болката вече беше непоносима, затова прехапах устна и стиснах здраво очи.
	— Дръж се — рече сестрата. — Номерът е да се създаде достатъчно налягане, та млякото да няма друг избор, освен да потече.
	Това отне още една кошмарна минута, през което време имах чувството, че цялата ми гърда е изтръгвана със зверска сила. „Само не пищи, не пищи“, повтарях си. Но с всяко стискане издръжливостта ми се топеше, докато внезапно нещо рукна и усетих зърното си окъпано в топла течност.
	— Ето, готово — изрече сестрата, явно доволна от себе си. — Една разблокирана гърда. Сега трябва да помпаш поне десет минути, та каналите напълно да се освободят от мляко, и после започваш с другата.
	Тони влезе тъкмо когато работех върху лявата гърда и бях сграбчена от непоносима болка. Тази изглеждаше двойно по-задръстена от посестримата си, а след като бях започнала процеса по изцеждане, знаех, че не бива да спирам, защото напрежението в натежала гърда беше също толкова нетърпимо, колкото и това садистично изпомпване. Тони се ококори, като ме видя с една ръка вкопчена в матрака, а с другата — в омразната помпичка. Ако съдех по изражението на мъжа си, изкривеното ми лице изобразяваше пълна деменция.
	— Какво правиш, за бога? — попита ме.
	— Млъкни — процедих през зъби, като усещах, че всеки момент…
	Нададох лек вик, когато каналът се отпуши и бликна течност. Тони не каза нищо. Само ме гледаше как продължавам да източвам гърдата. Когато приключих, пуснах помпичката в една купа на нощното шкафче, закопчах си нощницата, обхванах главата си с ръце и благодарих на Бог, на Аллах, на ангела Морони, на всичките там, че мъките ми бяха свършили (за този ден поне, защото дежурната сестра ме беше предупредила да изпълнявам тази симпатична процедура по няколко пъти на ден, ако искам да поддържам млечните си канали свободни).
	— Сега добре ли си? — попита Тони и седна на леглото.
	— И по-добре съм била — отвърнах и обясних защо точно изпълнявах това мазохистично начинание.
	— Късметлийка — подхвърли Тони. — Как е нашият човек?
	Осведомих го за подробностите по сутрешното си посещение и му казах, че все още очаквам да чуя решението на Рейнолдс тази вечер кога ще бъде изписан от интензивното отделение.
	— Сестрата ми намекна, че може да се случи още утре, защото според тях бил съвсем добре. Тъй или иначе, ще ме изпишат от тук до два дни, така че преди да се усетиш и двамата ще сме си у дома.
	— О… чудесно — отвърна Тони.
	— Благодаря за бурния ентусиазъм — казах.
	— Доволен съм, честно. Просто… едва днес научих, че главният редактор иска да отскоча до Женева в края на седмицата. Някаква конференция на ООН за…
	— Забрави` — отсякох.
	— Разбира се, след като сега знам, че ще се приберете у дома…
	— Точно така. Просто трябва да намериш друг да те замести.
	— Няма проблем — побърза да каже Тони за мое облекчение, тъй като никога преди не му бях казвала, че не може да направи нещо (и двамата се бяхме споразумели да изключим думата „не“ от домашния ни речник… в рамките на разумното, естествено). Ала със сигурност нямаше да прекарам сама с Джак у дома първата си нощ след болницата. Макар съпругът ми да изглеждаше малко стъписан от бурната ми реакция, премина към режим на окуражаване.
	— Ще се обадя на негово благородие довечера и ще му кажа, че и дума не може да става. И ти обещавам страхотно угощение за посрещането, осигурено от „Маркс енд Спенсър“. Виж, шампанското ще дойде от другаде.
	— От „Теско“ например?
	Той се засмя.
	— Много духовито — подхвърли. — От друга страна, ти не можеш да пиеш.
	— С една чаша все ще се справя.
	Посетихме Джак тази вечер. Той спеше дълбоко и изглеждаше доволен. Дежурната сестра ни съобщи, че доктор Рейнолдс е разрешил преместването му в моята стая на следващата сутрин — перспектива, която ме ужаси. Защото занапред той щеше да е моя отговорност.
	Но на следващата сутрин доктор Рейнолдс ме посети в стаята ми.
	— Не искам да ви разстройвам — каза, — но, изглежда, Джак е развил жълтеница.
	— Какво?
	— Това е често срещано постнатално състояние, засягащо почти петдесет процента от новородените бебета. И обикновено изчезва до десет дни.
	— Но как я е прихванал?
	— Дефиницията по учебник е следната: жълтеница се появява, когато има разпад на червени кръвни телца и се създава жълт пигмент, наречен билирубин.
	— Но кое причинява създаването на този… как беше?
	— Билирубин. Общо взето, идва от кърмата.
	— Искате да кажете, че аз съм го разболяла от жълтеница?
	— Госпожо Гудчайлд…
	— Реално ми казвате, че аз съм го отровила.
	Опасната нотка бе пропълзяла в гласа ми и макар да си давах сметка за нежеланото й присъствие, по никакъв начин не можех да я прогоня. Защото поначало не разбирах откъде се беше взела.
	Доктор Рейнолдс заговори бавно и много внимателно.
	— Госпожо Гудчайлд, не бива да обвинявате себе си. Нищо не сте могли да направите, за да предотвратите това. А и, както ви казах, е типично страдание при новородените бебета.
	— Може ли жълтеницата да бъде опасна?
	— Само ако нивата на билирубин станат прекадено високи.
	— И какво става тогава?
	Видях как доктор Рейнолдс неловко пристъпи от крак на крак.
	— Тогава — отвърна накрая, — може да станат токсични за мозъка. Но, подчертавам, такива нива са извънредно редки. И засега момченцето ви не показва някакви признаци на…
	Но аз вече не го слушах. Друг глас се бе настанил в главата ми. Глас, който не спираше да повтаря: „Ти го отрови. Сега ще е още по-увреден мозъчно. И няма кого друг да виниш, освен себе си…“.
	— Госпожо Гудчайлд?
	Вдигнах очи и видях доктор Рейнолдс да ме наблюдава загрижено.
	— Добре ли сте?
	— Какво?
	— Като че изгубих вниманието ви за момент.
	— Аз… добре съм — смотолевих.
	— Чухте ли какво ви казах? Че не бива да обвинявате себе си за жълтеницата на сина си?
	— Да, чух.
	— Тя ще се изчисти до десет дни. През това време ще трябва да го задържим в интензивното отделение. Но пак казвам, че няма нищо страшно в това, стандартна процедура е за всяко новородено с жълтеница. Разбрахте ли ме?
	Кимнах.
	— Искате ли да се качите горе да го видите?
	— Добре — отговорих, но гласът ми прозвуча кухо, лишен от емоция. Отново видях доктор Рейнолдс да ме оглежда загрижено.
	Синята светлина в интензивното отделение маскираше жълтеникаво оцветената сега кожа на Джак. Не можех да различа и обезцветяването около зениците на сина си, за което доктор Рейнолдс ме бе осведомил, че е друг признак на жълтеницата. Но нямаше значение, че не виждах физическите доказателства за страданието му. Знаех колко е болен. И знаех също, въпреки уверенията на Рейнолдс, че вината е моя.
	После се обадих на Тони в службата му и му съобщих новината. Когато споменах, че Джак се е разболял от жълтеница заради моята кърма, съпругът ми попита:
	— Сигурна ли си, че не си била католичка в предишен живот? Защото страшно обичаш да се отдаваш на чувство за вина.
	— Не се отдавам, а признавам истината каквато е: болестта му е причинена от мен.
	— Сали, говориш глупости.
	— Не ме обвинявай в…
	— Това е жълтеница, не СПИН. И щом лекарят казва, че ще се очисти до дни…
	— Ти не ме слушаш — изкрещях.
	— Защото говориш абсурдни неща.
	До пристигането на Тони в болницата вечерта бях съумяла да се изтръгна от фазата на самобичуване и веднага му се извиних за крясъците по телефона.
	— Не го мисли — отвърна ми кратко.
	Отидохме заедно в педиатричното интензивно отделение. Отново сините флуоресцентни тръби хвърляха навред спектрална светлина и заличаваха жълтия пигмент по кожата на сина ни. Когато Тони попита дежурната сестра колко тежка е жълтеницата му, тя ни увери, че е напълно стандартен случай и че (както Рейнолдс ми беше казал) ще се изчисти до няколко дни.
	— Значи няма причини за тревога? — попита Тони, като натърти на въпроса очевидно заради мен.
	— Би трябвало да се възстанови напълно без трайни странични ефекти — отговори сестрата.
	— Ето, виждаш ли? — каза Тони и ме потупа по ръката. — Всичко е добре.
	Аз кимнах в знак на съгласие, макар да не го вярвах. Знаех каква е истината. Също както и сестрата я знаеше. В крайна сметка тя не каза, че той ще се възстанови напълно, а че „би трябвало“. Защото не беше сигурна, че Джак ще оздравее, и беше наясно, че моето мляко го е отровило.
	Само че на момента не посмях да изрека гласно нищо такова. Нямаше начин да си отворя голямата уста и да изтърся каква е реалността. Особено при положение че вече всички се взираха в мен за признаци на напрежение.
	През следващите трийсет и шест часа поддържах тази фасада на спокойствие и контрол и се показвах разумна и здравомислеща пред лекарите и сестрите от „Матингли“. Посещавах Джак по няколко пъти на ден в интензивното отделение и винаги кимах в знак на съгласие, когато ми пробутваха фалшивия си оптимизъм за възстановяването му.
	После, както се и очакваше, бях обявена за годна да се прибера у дома. От една страна, беше мъчително, че трябваше да оставя Джак в болницата, но пък заради него се радвах, че е безопасно отделен от мен на място, където не можех да му навредя. И всеки път, когато непознат разумен глас в ума ми ме предупреждаваше да не се упреквам за болестта на Джак, друг, по-силен, като на гневен прокурор, изтъкваше вината ми.
	Така че излизането ми от болницата беше донякъде облекчение. Особено след като Тони беше осигурил вечеря за прибирането ми и (както беше обещал) наел бе Ча, чистачката на Маргарет, а тя беше преобразила дома ни, което означаваше, че сега изглеждаше като спретната строителна площадка. И, да, в хладилника имаше бутилка „Лоран Перие“. Ала когато ми подаде чаша, помислих си: „Това не би могло да се нарече триумфално завръщане у дома“.
	Въпреки всичко чукнах чашата си в неговата и изпих газираното френско питие на една дълга глътка. Тони веднага ми напълни чашата отново.
	— Жадна си — отбеляза.
	— По-скоро явно съм имала нужда от питие.
	— Важи и за двама ни.
	Отново пресуших чашата си.
	— Добре че купих две бутилки — каза Тони и отново ми наля. — Добре ли си?
	Не мислех, че този въпрос има нужда от отговор. Затова и реших да избегна обичайното си обяснение как се чувствам — защото беше очевидно кое не беше наред: бях се прибрала от болницата след раждане, но без бебето… макар да знаех, че на Джак му е по-добре без мен.
	— Добри новини на домашния фронт днес — заговори Тони. — Дойдоха работниците и…
	— Без малко да ти повярвам.
	— Така де, майсторът… как му беше името?… Онзи от Северна Ирландия… Колинс, нали така?… Попита за теб. Казах му, че си родила, но че бебето е в интензивното отделение. Да беше видяла как започна да се терзае католикът от чувство за вина. Обеща да води пълния екип през следващите дни и да довърши всичко до две седмици.
	— Хубаво е да се знае, че бебе с потенциално мозъчно увреждане може да мобилизира майстор да…
	— Престани — тихо каза Тони и ми наля още една чаша.
	— Нима вече изпих предишната?
	— Така изглежда. Да приготвя ли вечерята за сервиране?
	— Я да позная. Къри виндалу?
	— Близо си. Пиле „Тика Масала“.
	— Макар да знаеш, че не понасям индийска храна.
	— Ако не понасяш индийска храна, дошла си в погрешната държава.
	— Да — промълвих, — точно това направих.
	По лицето на Тони се изписа притеснение.
	— Отивам да организирам нещата в кухнята.
	— Аз пък отивам да отпушвам млечни канали.
	О, господи, страхотно начало слагахме, няма що. И за да стане ситуацията още по-весела, двете ми гърди отново бяха като армиран бетон. Оттеглих се в банята, втренчих се в недовършените шкафове и непокрития с плочки под, докато работех с помпичката за изтезания и креснах само три пъти, докато от дясната ми гърда най-сетне цръкна мляко. След пет минути електрически предизвикано смукане то бликна силно. Станах от тоалетната чиния, метнах помпичката в мивката и отидох в детската стая. Там седнах на плетения стол и вперих празен поглед в пустото креватче. Тогава усетих, че отново превключвам на режим пропадане — същото чувство, което ме бе сполетяло след раждането, бе решило да ме посети повторно. Сякаш боядисаната в ярки цветове стая се беше превърнала в куб, където аз бях заклещена, а кубът се носеше по низходяща траектория. В същото време ставаше все по-малък, докато накрая трябваше да запъна крака в четирите му стени, за да не ме смажат.
	— Какво правиш, по дяволите?
	Гласът на Тони спря свободното ми падане и ме издърпа в реалното място и време. Кубът отново стана стая. Сега не падах, но бях в ужасно смущаваща поза — клекнала до стената с ръце, залепени за дъските на пода.
	— Сали, добре ли си?
	Не знаех как да отговоря на този въпрос — защото все още не бях сигурна къде съм. Оставих Тони да ми помогне да се изправя на крака и да ме заведе до стола. Гледаше ме с онази неизказана смесица от тревога и презрение, която беше станала типична за него като реакция на честите ми моменти на слабост.
	Само че този път моментът беше кратък. Веднага щом бях настанена на стола, излязох от състоянието и отново функционирах.
	— Вечерята готова ли е? — попитах.
	— Сали, какво правеше на пода?
	— И аз не знам. Вероятно ми е прилошало.
	— Имаше вид като че искаше да изровиш пода с нокти, за да се измъкнеш от стаята.
	— Така ми се пада, като пих три чаши шампанско на празна утроба.
	Тази ми духовитост ми се стори толкова забавна, че внезапно не можех да престана да се смея. Тони отново се втренчи в мен и не каза нищо.
	— О, хайде, Тони — казах, — заслужавам най-висока оценка за лош вкус.
	— Може би тази вечер не бива да пиеш повече.
	— И да ям на сухо проклетата индийска храна? Сигурно се шегуваш.
	Само дето нямаше да ядем пиле „Тика Масала“ (това беше идеята на Тони за шега), а спагети ала карбонара с обилно настърган пармезан, голяма зелена салата, чеснов хляб и бутилка кианти, всичките от „Маркс енд Спенсър“.
	След дните на болнични буламачи внезапно се почувствах изгладняла. Лапах като заложник при първата си вечер на свобода. Само дето не се чувствах свободна от нищо. По-скоро храната беше временно разсейване от…
	Какво? Мислех, че съм се отървала от бесовете си. Ала сега… какъв беше този мрачен сюрреалистичен епизод в стаята на Джак? Може би Тони беше прав, изгълтването на огромно количество шампанско след толкова продължителен период на трезвеност вероятно беше нарушило равновесието ми. А гледката на празното креватче на Джак ме бе запратила отвъд ръба.
	— Виждам, че само я държиш тази чаша вино — отбеляза Тони.
	— След изпълнението на пода май е по-добре да вляза в ролята на мормонка до края на вечерта. Съжалявам.
	Той вдигна рамене.
	— Няма нищо — изрече с тон, който не звучеше успокояващо.
	— Благодаря ти за прекрасната вечеря.
	— Готовата храна не може да бъде наречена прекрасна.
	— И все пак беше много мило от твоя страна.
	Поредното вдигане на рамене. Останахме мълчаливи.
	И после:
	— Уплашена съм, Тони.
	— Не е изненадващо. Много преживя.
	— Не е само това. А дали Джак няма да се окаже…
	Той ме прекъсна.
	— Чу какво каза сестрата вчера. Всичките му жизнени показатели са добри. Ядрено-магнитният резонанс не показа нищо. Мозъчните му вълни са нормални. Всъщност няма нищо тревожно.
	— Но доктор Рейнолдс не беше категоричен.
	— Сали…
	— И съм абсолютно сигурна, че доктор Рейнолдс се опитва да смекчи пред нас вероятността Джак да е с мозъчно увреждане. Той е много свестен и добър човек, особено в сравнение с надменния Хюс, но от друга страна е като всеки проклет лекар. За него ние представляваме проблем. Ала само до момента, в който Джак ще бъде изписан от „Матингли“. Така че, естествено, ще премълчи пред нас колкото може повече.
	— Моля те, звучиш като теоретиците на повсеместен заговор…
	— Това не е някаква теория на конспирацията, Тони. Става дума за сина ни, който вече втора седмица е в интензивно отделение…
	— И по думите на всички ще се възстанови напълно. Непрекъснато ли трябва да ти го повтарям? Нима напълно изгуби способност да разсъждаваш логично?
	— Казваш ми, че съм луда ли?
	— Казвам, че си неразумна.
	— Имам право да бъда неразумна, защото…
	Ала внезапно включих емоционалните спирачки. Та аз крещях. И като човек, влязъл от една стая в друга, мигновено станах по-сдържана, отвратена от избухването си и смаяна от рязкото уталожване на гнева ми. Беше странно, най-меко казано. В един миг бях под пълна пара, а в следващия…
	— Май ще ида да си полегна.
	Тони отново ми отправи един от безизразните си погледи.
	— Добре — каза накрая. — Да ти помогна ли да се върнеш в леглото?
	_Не съм била в шибаното легло, откакто си дойдох у дома, Тони! Или не си забелязал?_
	— Не, сама ще се оправя — отвърнах.
	Станах, излязох от кухнята и отидох в спалнята. Свалих си дрехите, облякох пижама, легнах в леглото, завих се през глава и зачаках сънят да дойде.
	Ала не идваше. Тъкмо обратното, бях стъписващо разбудена въпреки болезнената умора. Съзнанието ми беше на високооктанов режим — рикошираше от мисъл към мисъл, от тревога към тревога. В главата ми се разиграваха цели страховити сценарии, като в последния Джак на тригодишна възраст седеше свит на кълбо в кресло и не беше способен да фокусира погледа си върху мен, нито върху обстановката, нито върху света като цяло, а някаква свръхрационална, свръхспокойна социална работничка изрече със свръхуравновесен тон: „На мнение съм, че със съпруга ви трябва да помислите дали да не дадете детето в специализирано заведение, където ще получава подходящи грижи двайсет и четири часа в денонощието“.
	Ала тогава изпадналото в кататония дете скочи от креслото и започна да крещи нищо незначещи съчетания от звуци, преобърна масичката и събори всичко по пътя си, като избяга от дневната, втурна се в банята и разби огледалото с юмрук. Борех се да го укротя, увих хавлиена кърпа около кървящата му ръка и тогава за кратко зърнах себе си в строшеното огледало — остаряла до неузнаваемост през трите кратки години след появата на Джак; тъмните кръгове под очите и вдълбаните бръчици бяха ясна индикация за така нареченото ми „качество на живот“ след раждането на горкото ми момченце с мозъчно увреждане.
	Но моментът на изтощеното ми самосъжаление скоро приключи, когато малкият започна да блъска глава в мивката и…
	— Тони!
	Не последва отговор. Но пък и как можех да очаквам такъв — аз бях в леглото, а вратата беше затворена. Погледнах часовника — 2:05. Как се беше случило? Аз не бях спала, нали? Обърнах се. Тони не беше до мен в леглото. Всички лампи в спалнята още светеха. Веднага станах и излязох в коридора. Но преди да тръгна надолу по стълбите, за да видя дали не гледа някой филм на ужасите, зърнах светлината по още незастланите с мокет стълби, водещи нагоре към кабинета му.
	Преустройството на мансардата беше завършено по време на престоя ми в болницата и Тони очевидно беше положил големи усилия да я подреди. Няколко рафта бяха побрали многото му книги. Друга стена беше запълнена с компактдискове. Имаше малка стереоуредба и радио на къси вълни в непосредствена близост до голямото стилно бюро, което беше избрал заедно с мен. На бюрото имаше нов компютър, а пред него — ортопедичен стол „Херман Милър“, на който Тони седеше в момента и се взираше в компютърния екран, изпълнен с външния свят.
	— Много впечатляващо — казах и се огледах.
	— Радвам се, че ти харесва.
	Исках да спомена как би било добре да съсредоточи енергията си върху общите части от къщата… но реших, че е по-разумно да си премълча. Голямата ми уста бездруго ми бе създала твърде много проблеми напоследък.
	— Колко е часът? — попита той разсеяно.
	— Малко след два.
	— Не можа да спиш ли?
	— Нещо такова. И ти ли?
	— Работих, откакто ти си легна.
	— Над какво? Нещо за вестника?
	— Върху романа ми.
	— Наистина ли? — попитах зарадвана. Защото Тони се заканваше да направи първи стъпки в литературата още когато бяхме в Кайро. Тогава твърдеше, че ако бъде преместен в прозаичния Лондон, ще се залови да пише роман в стил Греъм Грийн, който от години се върти в главата му.
	Донякъде се чудех дали Тони притежава издръжливостта и дисциплината, необходими при такова продължително начинание. Като много журналисти, работили като кореспонденти, той обичаше лудешкото преследване на тема за репортаж и трескавото му написване във вечна надпревара с крайните срокове. Но дали би могъл да се оттегли в малка стаичка и всеки ден да тласка напред пространно повествувание, след като някога ми се беше похвалил, че писането на репортаж никога не му е отнемало повече от два часа?
	Ала ето че седеше тук и работеше посред нощ. Бях едновременно впечатлена и приятно изненадана.
	— Това е чудесна новина — казах.
	Тони сви рамене.
	— Може да се окаже боклук.
	— А може и да се окаже добър.
	Още едно свиване на рамене.
	— Докъде си стигнал?
	— Написал съм само няколко хиляди думи.
	— И?
	— Както казах, нямам и бегла представа дали струва нещо.
	— Но ще продължиш ли да го пишеш?
	— Да, докато смелостта не ме напусне. Или докато не реша, че е напълно безполезен.
	Отидох до него и поставих ръка на рамото му.
	— Няма да ти позволя да спреш.
	— Това обещание ли е? — Той най-сетне вдигна поглед към мен.
	— Да, точно това е. И чуй…
	— Да?
	— Съжалявам за преди малко.
	Той отново се обърна към екрана.
	— Сигурен съм, че ще се чувстваш по-добре утре сутринта… стига да успееш да спреш да се тревожиш.
	Но когато се събудих в седем часа сутринта, Тони не беше до мен в леглото. Заварих го да спи на новия разтегателен диван в кабинета му, а до компютъра имаше купчинка принтирани листове. Когато му занесох чаша чай няколко часа по-късно, го попитах:
	— До колко късно работи?
	— Само до три — отвърна той, още не съвсем разбуден.
	— Можеше да слезеш да спиш в леглото ни.
	— Не исках да те будя.
	Само че следващата вечер направи същото. Току-що се бях върнала от болницата от второто си посещение за деня при Джак, беше девет часът и леко се огорчих, като заварих Тони вече да работи в кабинета си. Беше ме предупредил, че няма да успее да дойде в болницата тази вечер заради поредната международна криза (май нещо в Мозамбик).
	— А и не може да се каже, че ще липсвам на Джак — добави, когато следобед ми се обади по телефона вкъщи.
	— Но аз бих искала да си с мен.
	— Аз също, но…
	— Знам, знам. Работата си е работа. И много важно, че синът ти…
	— Да не започваме с това — изрече остро той.
	— Добре, добре — въздъхнах примирено. — Както искаш. Ще се видим у дома.
	Така че, като го заварих в кабинета му вечерта, наистина ми стана криво.
	— Нали каза, че ще работиш до късно във вестника?
	— Успяхме да предадем страниците по-рано, отколкото очаквах.
	— Е, много благодаря, че хукна към болницата да видиш сина си.
	— Прибрах се едва преди петнайсет минути.
	— И дойде право тук да работиш по романа си?
	— Точно така.
	— Наистина ли очакваш да го повярвам?
	— Имах вдъхновение — каза той без следа от ирония.
	— Сигурно искаш да вечеряш?
	— Не, прилапах нещо в службата. Сега само искам да поработя, ако не възразяваш.
	— Не искаш ли да чуеш как е Джак?
	— Знам как е. Звънях в болницата към шест часа и сестрата от интензивното отделение ми даде пълни сведения. Но ти сигурно го знаеш вече.
	Прииска ми се да закрещя. Вместо това се завъртях кръгом и излязох. След като си приготвих нещо за хапване в кухнята и го прекарах със само една чаша вино (не исках да рискувам отново да изпадна в онова странно състояние), налях една чаша и за Тони и я отнесох в кабинета му.
	— О, благодаря — каза той и отдели очи от екрана.
	— Как върви? — попитах.
	— Добре, добре — отвърна с тон, който намекваше, че прекъсвам потока на мисълта му.
	— Искаш ли да гледаме „Новините в десет часа“?
	— По-добре да продължа тук.
	Два часа по-късно отново надникнах в кабинета му.
	— Ще си лягам — съобщих.
	— Добре.
	— Ти идваш ли?
	— Ей сега, след малко.
	Но когато изгасих нощната лампа след петнайсет минути, той още не беше дошъл. А щом се събудих в осем на другия ден, леглото до мен беше празно.
	Отново изкачих стълбите до кабинета му само за да го заваря под завивката на дивана.
	Този път обаче не му занесох чаша чай. Нито го събудих. Когато към десет слезе долу с изтормозен вид, първото, което ми каза, беше:
	— Защо ме остави да се успя, по дяволите?
	— Ами след като вече всеки си живее отделен живот, няма нужда повече да ти бъда будилник.
	— Две вечери спах на дивана и вече говориш за отделен живот.
	— Просто се питам дали не искаш да ми подскажеш нещо. Или това е някакво пасивноагресивно…
	— Пасивноагресивно! Да му се не види, просто работих до късно. Върху романа, който ти толкова искаше да напиша. Какъв е проблемът?
	— Аз съм просто…
	— Налудничаво комплексирана.
	Не знаех какво да отговоря на това. Промълвих само:
	— Може би.
	— Е, не е нужно да бъдеш такава. И довечера ще дойда в болницата. И ще спя в общото ни легло. Така добре ли е?
	Верен на думата си, Тони се появи в „Матингли“ около осем часа вечерта. Закъсня с половин час, но реших да не го правя на голям въпрос. Вече бях прекарала близо час да установявам зрителен контакт със сина си. Той, изглежда, ме наблюдаваше как го гледам и за пръв път от седмици усетих, че се усмихвам.
	— Виж това — казах, когато Тони приближи към нас. Той приклекна до мен и се загледа в сина си.
	— Казах ти, че всичко ще е наред — посочи.
	_Да, каза ми. Но защо трябва да ми го припомняш тъкмо сега?_
	— Наистина ни вижда — промълвих, решила, че не е моментът да отвръщам на забележката на Тони.
	— Май че да. — Той помаха към бебето. — Здрасти. Ние сме родителите ти. Такъв ти бил късметът.
	— Джак ще е съвсем добре. Ние ще се погрижим да е така.
	— Майка ти е една оптимистична американка — каза Тони на бебето. Синът ни се взираше в нас и без съмнение се чудеше къде е и какво ли ще да е това нещо, наречено живот.
	Същата вечер Тони легна в леглото при мен и чете „Почетният консул“ на Греъм Грийн, а после ме целуна за лека нощ. Макар за секс да не можеше да става и дума по физически причини, една прегръдка би ми дошла добре. Но пък случайна прегръдка (или поне такава, непоследвана от секс) поначало не беше в стила на Тони. Когато се събудих на следващата сутрин, отново го открих на дивана, а до компютъра бяха натрупани още страници.
	— Изглежда си много продуктивен нощем — подхвърлих.
	— Това е добро време за работа.
	— И ти дава извинение да не си лягаш при мен.
	— Снощи си легнах при теб.
	— За колко дълго?
	— Има ли значение? Та ти спеше, в края на краищата.
	— Веднага щом съм се унесла, си се качил горе.
	— Да, така е. Но си легнах с теб, както поиска, нали?
	— Така е — продумах, осъзнала, че нямам аргументи в този спор.
	— А и романът върви.
	— Това е добре.
	— Какъв е проблемът тогава?
	— Няма проблем, Тони.
	Ала знаех, че мъжът ми хитро си подсигурява начин, когато Джак дойде у дома, да се спасява от безсънни нощи, като използва романа си за извинение и дивана в кабинета си — за убежище.
	И все пак отново се побоях да повдигна този въпрос, тъй като всеки път, когато оспорех нещо, казано от него, той извърташе нещата така, че да се почувствам свадлива съпруга, каквато никога не бях искала да бъда. Освен това той бе отминал без много коментари епизода ми със свободното падане. Както и търпеливо бе понасял предизвиканите ми от бушуването на хормоните гневни изблици, докато бях в болницата. Затова в името на домашния мир (особено с оглед на скорошното идване на Джак) приех, че е най-добре да си мълча по темата. „Усмихвай се и търпи“ — практичната брачна рецепта.
	Така или иначе, реших да отхвърля всички негативни мисли и през следващите дни се заех да придам приемлив вид на дома ни, преди синът ни да запълни всяко възможно пространство. За щастие майсторът и екипът му се появиха на прага в осем часа на следващата сутрин, готови да започнат работа (Тони вероятно бе поработил над чувството им за вина или просто бе престанал да им плаща). Колинс, северноирландецът, шеф на работниците, беше самата съпричастност, като с голяма загриженост ме разпита за „мъничкото“, каза ми колко съжалява за неволите ми и изрази убеденост, че „малкият човек ще си е съвсем екстра“. Увери ме също, че с момчетата му ще могат да приключат основната работа в рамките на седмица.
	— Вие нямайте грижа за нищо, само за малкия човек. Работата тук ние я поемаме.
	Бях искрено трогната от такава проява на доброта, особено като се има предвид че преди това се бе държал абсолютно безотговорно, не спазваше обещанията си, разиграваше ни, държеше се, сякаш ни прави услуга. Внезапно вродената му почтеност изникна на повърхността. Макар да бих могла цинично да отпиша сегашното му поведение като опит да упражни емоционален шантаж, нямаше как да не си дам сметка, че той вероятно беше като всеки строителен работник — поел бе повече задачи, отколкото можеше да свърши, и не допускаше дясната му ръка да знае какво върши лявата. Но дете в опасност като че събужда благородството у всички нас, освен ако като Тони не си изградиш стена срещу паниката, съмненията, огорченията от безогледната несправедливост на живота.
	Отново си дадох сметка как тази емоционална ограда беше начинът на съпруга ми да се справя със собствената си тревога. Колкото и лаконичен да беше, до този момент го бях опознала достатъчно, та да виждам зад фасадата му на привидно равнодушие. И макар да се радвах искрено, че напредва с романа, осъзнавах също така, че той е защитен механизъм — начин за дистанциране, с който можеше да избутва настрани мен и Джак като потенциален проблем.
	— Без съмнение е само въпрос на време да започне да действа за прехвърлянето си обратно в Кайро… сам — отбеляза Санди, когато ми се обади сутринта.
	— Просто е изпаднал в тих ужас — казах.
	— Е, да, отговорността не е лесно нещо.
	— Виж, всеки си има свой начин да се справи с криза.
	— Който в случая на Тони е да се прави на щраус.
	Разбира се, това не беше първият ми телефонен разговор със сестра ми, откакто бях постъпила по спешност в болницата. От връщането ми у дома говорехме по два-три пъти на ден. Естествено, Санди беше ужасена от моите новини.
	— Ако този мой негоден за нищо бивш съпруг не беше тръгнал на едномесечен поход с неговата любителка на природата, щях да се изстрелям като куршум в Лондон. Само че няма на кого друг да оставя децата, а мръсникът е заминал на поход без мобилен телефон, така че нямам никакъв контакт с него.
	Вярна на себе си обаче, въобще не реагира с ужас на голямата въпросителна, надвиснала над Джак. Вместо това се зае да върти телефоните, свърза се с всеки акушер-гинеколог и педиатър, който познаваше в района на Бостън, искаше информация и мнение, както и препоръки за смекчаване на кризата — наша широко прилагана практика в Щатите.
	— Наистина мисля, че всичко ще е добре накрая — казах на Санди в опит да я откъсна от темата за несговорчивия ми съпруг. — По-важното е, че днес изписват Джак от интензивното отделение.
	— Е, това е добре. Защото според съпруга на приятелката ми Морийн…
	Оказа се, че съпругът на Морийн бил някой си доктор Флет, шеф на педиатричната неврология в болница „Масачузетс Дженеръл“ и бил казал, че…
	— … ако бебето реагира на нормални стимули след седмия ден, то признаците са много обещаващи.
	— Същото ми казаха и тукашните лекари — вметнах.
	— Да — рече Санди, — но те не оглавяват педиатричната неврология в една от най-престижните болници в Америка.
	— Лекарите тук бяха на висота — посочих.
	— Де да имах няколко милиона в банка, още днес бих качила теб и Джак на медицински самолет за тук.
	— Хубава мисъл, но тук не е точно Уганда.
	— Не съм много сигурна. Днес по-добре ли си?
	— Съвсем наред съм — изрекох предпазливо. Макар да бях споменала пред Санди за угнетеното си състояние непосредствено след раждането, не бях се впуснала в големи подробности, най-вече защото не исках да я тревожа още повече, но също и защото бях сигурна, че ставаше дума за краткотраен емоционален срив. Ала Санди, както обикновено, не се хвана на привидното ми спокойствие.
	— Имам и една друга приятелка, Алисън Кеплер, главна сестра в следродилното отделение в болница „Бригъм и Уиминс“…
	— Боже мой, Санди — прекъснах я, — сигурно половин Бостън е научил за раждането на Джак…
	— Голяма работа. Важното е, че получавам най-добрите професионални съвети. Алисън ми каза, че следродилната депресия може да се прояви на няколко вълни.
	— Но аз нямам следродилна депресия — заявих раздразнено.
	— Откъде можеш да си сигурна? Не знаеш ли, че повечето депресирани не си дават сметка, че са такива?
	— Защото здравата се ядосвам на Тони, затова. А повечето депресирани са неспособни да се ядосат на мъжа си… или на сестра си.
	— На мен пък защо ще ми се ядосваш?
	_Как може дотолкова да си лишена от чувство за хумор?_, искаше ми се да й изкрещя. Но така моята прекрасна и лишена от чувство за хумор сестра възприемаше света: по крайно логичен и праволинеен начин. И по тази причина никога, абсолютно никога не би оцеляла в Лондон.
	Но през първите няколко дни след излизането ми от болницата бях сигурна, че вече съм прескочила шока след раждане. Може би имаше общо с изписването на Джак от педиатричното интензивно отделение. В сряда отидох за посещението ми в десет и половина и бях посрещната от обичайната сутрешна сестра, която каза:
	— Добри новини. Жълтеницата на Джак напълно се изчисти и го преместихме в нормалното бебешко отделение.
	— Сигурни ли сте, че е напълно оздравял? — попитах.
	— Повярвайте ми — отвърна тя, — не бихме го пуснали оттук, ако не бяхме сигурни, че всичко е наред при него.
	— Извинете, извинете — избъбрих. — Превърнах се в една вечно тревожеща се жена.
	— Станеш ли родител, занапред е все така.
	Бебешкото отделение беше два етажа по-надолу. Сестрата се обади предварително да ги информира, че наистина аз съм майката на Джак Хобс („Гледаме да сме максимално предпазливи напоследък“). Когато отидох там, дежурната сестра ме очакваше.
	— Вие ли сте майката на Джак?
	Кимнах.
	— Идвате точно навреме — каза ми тя. — Сега е часът му за хранене.
	Беше необичайно да го видя свободен от всички медицински апарати, които го караха да прилича на мумия през последните десет дни. Преди изглеждаше толкова отчайващо уязвим. Сега от личицето му бе изчезнало изражението на замаяност и шок, типично за него през първите дни на живота му. И макар Санди (чрез нейния взвод от експерти) да ме бе уверявала, че няма да запази спомени от тези ранни медицински травми, не можех да не чувствам още по-голяма вина. Вина, че съм сторила нещо нередно по време на бременността си, макар и да не можех да посоча какво точно.
	Внезапно укорният глас в главата ми започна да повтаря отново и отново: „Сама си докара това. Ти му го причини. Защото поначало не го искаше…“.
	Млъкни!
	Внезапно вече треперех, вкопчена в креватчето на Джак. Сестрата ме наблюдаваше загрижено. Беше към двайсет и пет годишна, едра и неугледна, но без съмнение излъчваше почтеност.
	— Добре ли сте? — попита ме.
	— Просто съм малко уморена — отвърнах и прочетох името на баджа й: Макгуайър.
	— Чакайте само той да си дойде вкъщи — засмя се тя непринудено.
	Но вместо да се подразня от тази невинно лекомислена реплика, успях да се усмихна, защото не исках да издавам маниакалното отчаяние, което ме владееше в момента.
	— Готова ли сте да го вземете? — попита сестрата.
	_Не, не съм готова. Не съм готова за нищо такова. Защото не мога да се справя. Защото…_
	— Разбира се — отвърнах, като се насилих да се усмихна.
	Тя със сръчно движение го извади от креватчето и ми го подаде. Беше много кротък, докато не се озова у мен. Незабавно ревна — не беше силен плач, но пък упорит, сякаш не се чувстваше удобно в поелите го ръце. Предупредителният глас отново зазвуча в главата ми: „Ще плаче ами, как иначе. Знае, че тъкмо ти си му навредила“.
	— Първо дете ли ви е? — попита сестрата.
	— Да — отговорих и се чудех дали притеснението ми си личи.
	— Не се тревожете, че плаче тогава. Повярвайте, само за един ден ще свикне и ще му хареса.
	Какво ме успокояваш? Очевидно е: Джак знае, че му мисля злото, че се опитвам да му навредя, че съм негодна за майка. И тъкмо затова не понася физически контакт с мен. _Той знае._
	— Да ви донеса ли стол? — попита сестрата.
	— Добре ще е — отвърнах, защото внезапно усетих, че краката ми омекват.
	Тя намери пластмасов стол с права облегалка. Седнах, гушнала Джак. Той продължаваше да реве, ужасен от натрапената му компания.
	— Може би е добре да се опитате да го накърмите… — предложи сестрата. — Огладнял е.
	— Имах проблеми с изцеждането на мляко — споделих.
	— Е, той ще реши проблема веднага — обеща тя със сърдечния си смях, който би трябвало да ме успокои, но само увеличаваше притеснението ми. Докато гушках още врещящия Джак с една ръка, с другата се опитах да повдигна тениската и сутиена си. Но плачът на сина ми вече ме бе изнервил неимоверно и при всеки опит да вдигна блузата, отслабвах хватката си върху него, а това на свой ред още повече го притесняваше.
	— Дайте го на мен за момент, докато се оправите — предложи сестрата.
	_Няма да се оправя. Защото не мога да се оправя._
	— Благодаря — отговорих.
	Щом тя пое Джак, той спря да плаче. Вдигнах тениската си и освободих дясната си гърда от сутиена за кърмене, който носех. Ръцете ми бяха потни. Усещах се отчаяно напрегната, отчасти защото млечните ми канали отново бяха запушени през последните дни. Но също и защото, като държах детето си, единственото, което чувствах, беше ужас.
	_Не си годна за това… не можеш да се справиш…_
	Щом гърдата ми беше оголена, сестрата ми върна Джак. Реакцията му на докосването ми беше типичният рефлекс на Павлов: _щом усетиш ръцете на мама, ревеш_. И ревна яко. Докато устните му не докоснаха зърното ми, при което започна да издава мляскащи звуци на отчаян глад.
	— Ето на` — рече сестрата и кимна одобрително, когато той сключи венци около зърното ми и силно засука. Мигом изпитах усещане, сякаш гърдата ми беше забодена с безопасна игла. Устата му може и да беше беззъба, но венците му бяха като стоманени. И стискаше толкова силно, че първоначалната ми реакция беше приглушен изненадан вик.
	— Добре ли сте? — попита сестрата, като още се стараеше да е усмихната, макар да бях сигурна, че с всеки следващ миг ме отписва като съвършено некадърна и неподходяща за майчински грижи.
	— Венците му са малко…
	Но не успях да довърша изречението, защото той ме ухапа така силно, че вече истински изпищях. По-лошото беше, че поради внезапната и много силна болка неволно го откъснах от гърдата си и той отново заврещя.
	— О, господи, извинявай, извинявай, извинявай — заговорих.
	Сестрата остана спокойна. Веднага взе Джак от ръцете ми и го усмири за няколко мига. Седях там с оголена и боляща гърда, усещах се безполезна, глупава и отчаяно виновна.
	— Той добре ли е? — попитах, задавена от шока.
	— Просто се стресна малко — каза тя. — Също както и вие.
	— Не исках да…
	— Чудесно се справяте. Случва се непрекъснато. Особено ако имате малък проблем с потока на кърмата. Я задръжте така, мисля, че знам как да го разрешим.
	Със свободната си ръка тя набра телефонен номер. Минута по-късно пристигна друга сестра със страховитата помпичка за кърма.
	— Някога използвали ли сте такава? — попита сестра Макгуайър.
	— Уви, да.
	— Е, започвайте тогава — каза тя и ми я връчи.
	Отново болката беше силна, но затова пък по-кратка. След минута яростно изцеждане каналът се отпуши и макар че по лицето ми вече течаха сълзи, облекчението беше огромно.
	— Добре ли сте вече? — поинтересува се веселата и практична сестра.
	Кимнах. Тя отново ми подаде Джак. Господи, колко мразеше той докосването до мен. Бързо го придвижих към вече капещата ми гърда. Отначало не искаше да я доближава, но когато устните му вкусиха кърмата, вкопчи се като менгеме и засука бясно. Трепнах при подновената болка, но се насилих да не издавам и звук. Не исках да разигравам ново шоу пред толкова търпеливата и толерантна сестра. Ала тя долови страданието ми.
	— Малко боли, нали? — попита.
	— Боя се, че да.
	— Не сте първата майка, която го казва. Но ще свикнете и още как.
	Господи, защо беше толкова дяволски добра? Особено след като не го заслужавах. Бях изчела всички книги и статии по списания, възторжено описващи удовлетворението и радостта при кърмене, как то „циментирало“ връзката майка-дете и пробуждало най-съкровени майчински инстинкти. В тези хвалебствени писания не се колебаеха да заклеймят отказалите се от кърмене като суетни егоистки и неадекватни майки. Точно такава се чувствах и аз сега. Защото единственото нещо, което никой не ми съобщи за кърменето, беше: адски много боли.
	— То се знае, че боли — каза Санди, когато й се обадих около обяд същия ден. — Настръхвах всеки път, когато наближеше.
	— Сериозно ли? — вкопчих се аз в това откровение.
	— Повярвай, никога не изпитах велико майчинско блаженство в такива моменти.
	Знаех, че лъже, за да ме успокои. Защото често бях в дома на Санди след раждането на първия й син. Не беше показвала никакъв признак на дискомфорт по време на кърмене. Тъкмо обратното, толкова свикнала бе с тази дейност, че веднъж я видях да глади и едновременно с това да кърми сина си.
	— Просто отначало е шок донякъде — заключи. — Кога пак ще ходиш в болницата?
	— Довечера — отвърнах и сама чух страха в гласа си.
	— Обзалагам се, че е красавец — каза тя. — Имаш ли цифров фотоапарат?
	— Не.
	— Ами купи си и ще можеш да ми пращаш снимки по имейл.
	— Добре — изрекох с толкова покрусен глас, че Санди веднага реагира.
	— Сали… кажи ми.
	— Какво да ти кажа?
	— Кажи ми какво става.
	— Нищо не става.
	— Не ми звучиш добре.
	— Просто имах лош ден, това е.
	— Сигурна ли си, че е само това?
	— Да — излъгах. Защото истината беше…
	Каква?
	Нямах никаква идея каква беше истината. Освен че не исках да се връщам в болницата тази вечер. Веднага щом затворих телефона, избягах от работниците в къщата, които бяха навсякъде, и намерих убежище в кабинета на Тони. Отпуснах се на стола пред компютъра му и се втренчих в купчината листове от ръкописа му, поставени с лицето надолу вляво от клавиатурата. Под кръгла поставка за писалки имаше голяма тетрадка с черна кожена подвързия. Знаех, че Тони си води дневник. Открих го още първата нощ, когато преспах в разхвърляния му апартамент в Кайро. Събудих се една нощ около три часа, за да ида до тоалетната, и го открих в дневната да пише в тетрадка с черни корици.
	— Е, каква е оценката ми? Пет? Осем? — попитах го, застанала гола на прага.
	— Това е лично — каза той и постави капачката на химикалката си. — Както и всичко в тази тетрадка.
	Тонът му беше мил, но твърд. Схванах намека и никога повече не попитах за тетрадката, макар че през следващите месеци го виждах да пише в нея. Някой беше казал, че човек, който води дневник, прилича на куче, връщащо се да подуши собственото си повръщано. Но за мен онези, водещи хроника на ежедневието си и едновременно на личното си отношение към най-близките си хора, в крайна сметка искаха да ги четат. И заключих, че тъкмо по тази причина Тони беше оставил дневника си така небрежно върху бюрото. Макар да знаеше, че уважавам правото му на лични тайни дотолкова, че никога не влизах в кабинета му, не можех да спра да се чудя дали не играеше някаква пасивноагресивна игра с мен, сякаш казваше: „Ето го… хайде, отвори го, ако се осмеляваш“.
	От друга страна можеше да го е оставил съвсем случайно и тогава всичките ми аналитични мисли за предполагаемото му тактическо поведение щяха да са поредният пример за моята лабилност.
	В момента несъмнено се чувствах много нестабилна. Дотолкова, че при цялото ми изкушение да отворя тетрадката и да узная каквато и ужасна истина да се криеше вътре („Въобще не си подхождаме“, „Защо тя е толкова буквална във всяко отношение, по дяволите?“, „Сам си изградих затвор“ — параноичната ми фантазия нямаше граници), знаех, че ще навляза в територия, която бе по-разумно да заобиколя. Кой човек със здрав разум би искал да научи съкровените мисли на брачния си партньор?
	Затова отдръпнах ръката си далеч от тетрадката, а също така устоях на изкушението да прочета няколко страници от ръкописа, та да видя дали Тони се прави на Греъм Грийн или на Джефри Арчър. Вместо това разпънах разтегателния диван, отворих плетената ракла, където Тони държеше чаршафа, завивката и възглавниците, дръпнах щорите на прозореца, превключих телефона на гласова поща, свалих джинсите си и се пъхнах под юрганчето. Макар да се разнасяше доста шум от долните етажи, заспах за минути и преминах в пълния мрак на забравата.
	Тогава чух познат глас:
	— Какво правиш тук?
	Отне ми миг или два да разбера къде съм. И да се приспособя към факта, че вече е вечер и стаята е осветена само от големия лампион вдясно от бюрото, че мъжът ми стои на прага и ме гледа загрижено.
	— Тони? — изрекох с дрезгав от съня глас.
	— От болницата са се опитвали да се свържат с теб…
	Сега вече бях напълно разбудена.
	— Какво?
	— Джак леко се е влошил следобед. Жълтеницата се е върнала.
	Вече бях скочила на крака и грабнах дрехите си.
	— Да вървим — казах, докато нахлузвах джинсите си.
	Тони успокоително постави ръка на рамото ми.
	— Вече бях там. Всичко е наред сега. Отначало се притеснили да не е сериозно повторение на болестта. Но кръвните изследвания показват само леко завишен билирубин, така че няма причини за тревога. Но отново са го върнали в интензивното отделение.
	Раздвижих рамене, за да се освободя от ръката на Тони.
	— Ще ми кажеш в колата.
	— Няма да ходим…
	— Не ми казвай, че няма да ходим. Той е мой…
	— Няма да ходим — повтори Тони и задържа ръката ми, като вложи повече сила.
	— Ти не идвай, ако искаш, но аз…
	— Ще ме чуеш ли? — внезапно повиши тон той. — Почти полунощ е.
	— Какво? — ахнах, искрено шокирана.
	— Дванайсет без седем минути е.
	— Глупости.
	— Спала си цял ден.
	— Не е възможно.
	— От болницата са ти звънели у дома от три часа следобед нататък.
	О, не.
	— А аз сигурно оставих поне десет съобщения на мобилния ти телефон.
	— Защо не се свърза с работниците?
	— Защото нямам техен мобилен номер, затова.
	— Легнах да подремна след посещението си при Джак преди обед.
	— Дванайсетчасова дрямка.
	— Съжалявам…
	Внимателно се освободих от хватката му и довърших с обличането.
	— И все пак ще отида там — заявих.
	Той прегради пътя ми към вратата.
	— Не е никак разумно в този момент. Особено след…
	— След кое? — поисках да знам. Но вече се досещах за отговора на този въпрос.
	— Особено след трудностите, които си имала сутринта.
	Тая кучка сестра Макгуайър. Изпяла ме беше.
	— Беше просто проблем с кърменето, нищо повече.
	— И аз така помислих. Само че една от дежурните сестри каза, че едва ли не със сила си отскубнала Джак от гърдата си.
	— Беше инстинктивно. Той ми причини болка.
	— Сигурен съм, че не го е направил нарочно.
	— Не съм казала това. А и не е като да съм го запратила в другия край на стаята. Просто беше донякъде шок за мен.
	— Сериозен шок трябва да е бил, та сестрата да докладва на прекия си шеф.
	Седнах на леглото. Отпуснах глава в дланите си. Наистина ми се прищя да си грабна паспорта, да хукна към летището и да хвана първия самолет за Щатите.
	_Не можеш да постъпиш така… Ти си истинска катастрофа като майка…_
	После друг спокоен и ясен глас влезе в главата ми, като заповтаря отново и отново успокоителна мантра: _Не те е грижа… Не те е грижа… Не те е грижа._
	Защо такава безнадеждна майка като мен да я е грижа за детето й? А пък дори и да ме беше грижа, всички те (лекарите, сестрите, съпругът ми) знаеха истината за мен. Имаха доказателства. И виждаха как…
	Как какво?
	Как… Не разбирах нищо от това.
	Как… В един момент бях съкрушена от скръб и чувство за вина заради онова, което бе сполетяло Джак, а в следващия всичко ми беше все едно.
	Защото съм негодна. Точно така, Н-Е-Г-О-Д-Н-А. Като в онази стара кънтри песен за Р-А-З-В…
	— Сали?
	Вдигнах глава и видях Тони да се взира в мен с неговия маниер на смесица от озадаченост и подигравка.
	— Наистина трябва да си легнеш — заяви.
	— Току-що спах дванайсет часа.
	— Това е било твое решение.
	— Не… било е решение на тялото ми. Защото тялото ми е забелязало нещо, което ти определено не си забелязал… факта, че съм съвършено грохнала след мъничко физическо усилие, наречено „раждане на дете“. Знам, че по твоите разбирания това е равносилно на удряне на пръста на крака…
	Тони ми отправи особена усмивка и се зае да оправя дивана.
	— Мисля да се залавям за работа — каза. — Не е нужно да седиш будна и да ме чакаш.
	— Не възнамерявам да заспивам.
	— Сама си решаваш. Сега ме извини…
	— Не те е грижа какво става, нали?
	— Прощавай, но аз бях този, който тича в болницата тази вечер, след като майката на сина ни си изключи всички телефони и избра да няма връзка със света.
	Репликата му ми подейства като шамар по лицето, особено след като я изрече с подчертано равен тон.
	— Това е толкова несправедливо — промълвих почти шепнешком.
	Тони само се усмихна.
	— Естествено, че така ще си помислиш — каза. — Защото истината обикновено е най-несправедлива.
	Седна на стола зад бюрото си, завъртя се на него с гръб към мен и повтори:
	— А сега ме извини.
	— Майната ти.
	Но той игнорира този коментар и каза:
	— Ако решиш да ми направиш чаша чай, ще я приема на драго сърце.
	Реагирах на думите му с гневно изсумтяване и излязох от кабинета, като шумно затръшнах вратата зад гърба си.
	Когато слязох долу, първоначалната ми реакция беше да изскоча от къщи, да се метна на такси, да поръчам на шофьора да ме откара с пълна газ до „Матингли“. Там да ида право в педиатричното интензивно отделение, за да видя Джак и да поискам от тях да ми доведат оная ирландска клюкарка, та очи в очи да изоблича великата праведница в лъжите, надрънкани по мой адрес. И после…
	Щяха да ми нахлузят усмирителна риза, да ми запушат устата и да ме вкарат в най-близката стая с меки стени.
	Закрачих из къщата. И закрачих не на шега. Правех налудничави тегели напред-назад с висока скорост. Едва когато ме порази мисълта, че препускам като лабораторно животинче, натъпкано с амфетамини, се насилих да седна. В същия миг бях подложена на свиреп пристъп на замръзване. Арктически вятър, задухал по Сефтън стрийт, някак бе проникнал в дома ми. Убедена бях, че дъските на пода са прогнили, че през стените се просмуква влага и цялата тая боклучава инвестиция, това жалко подобие на викториански уют, ще се срине до паянтовите си основи и ще останем без покрив, на улицата.
	Ала ето че климатът се промени. Живакът на термометъра се вдигна до над трийсет градуса. Бях напуснала януарския студ сред Скалистите планини в Канада и сега се намирах нейде в тропиците. _Аруба, бейби. Забрави студ и мраз. Тук имаме гореща вълна, тропическа гореща вълна._ Температура четирийсет и два градуса на сянка при влажност деветдесет и шест процента. Внезапно от мен се лееше пот. Така подгизнах, че трябваше да съблека всичките си дрехи.
	И точно това направих — без да обръщам внимание, че завесите към улицата не са спуснати и че в този момент някой слиза от черно такси, че шофьорът ме зяпа ококорен. Прищя ми се да се обърна фронтално към него и да покажа белега си от цезаровото сечение. Ала някаква вродена свенливост надделя и хукнах назад към банята, където пуснах докрай студената вода и скочих под струята (слава богу, че се бях преборила за американски душ с подвижна глава и високо налягане), а после…
	_Какво правиш?_
	Спрях водата. Облегнах глава на облицованата с плочки стена. Усетих поредния пристъп на паника — защото бях толкова съвършено не на себе си и извън контрол. Осъзнавах, че съм се превърнала в емоционално топче за пинг-понг, отскачащо бясно от всеки предмет по пътя си. Посред тези променящи се настроения имаше моменти на екстремно и болезнено просветление, като онова, което ме обзе сега. Щеше ми се да заудрям глава в стената и да повтарям отново и отново: _Какво правиш?_
	На което можех да отговоря единствено: честна дума, не знам. Защото наистина нямам представа вече какво се случва вътре в мен.
	_О, чуй се само. Жалка нещастница. Лек случай на нарушено равновесие след раждане — нещо, с което лесно би се справил всеки разумен и нормален човек — и напълно рухна. Тони е прав да се отнася с теб като с шантава глупачка. Показа се като пълна идиотка. И още по-лошото е, че продължаваш да се носиш по пътя на това безумие. Ще докараш нещата дотам, че ще поставят вменяемостта ти под въпрос. Така че вземи се стегни, а? И междувременно приготви на мъжа си чаша чай._
	Последвах съвета на този строг и разумен вътрешен цензор и излязох изпод душа, решена да подхвана нещата, както е редно. Докато се обличах и сушах косата си, казвах си, че от този момент нататък ще бъда извънредно спокойна и разумна, че утре сутринта ще отида в болницата и ще се извиня, задето не съм се появила предишния ден. Ще открия сестра Макгуайър и ще й обясня, че напълно разбирам нейната загриженост по повод душевното ми състояние при срещата ни, а после ще й демонстрирам, че държа под контрол процеса на кърмене и мога да се въздържа от излишни оплаквания. Колкото до домашния фронт, щях да премахна всички опасения на Тони, като за известно време разигравам ролята на изрядна и покорна съпруга.
	Така че не само направих на мъжа си чаша чай, а и подредих голямо плато с любимите му бисквити и открих бутилка с предпочитаното му малцово уиски. Изкачих стълбите, като на два пъти за малко не изгубих равновесие (поради отрупания с твърде много неща поднос). Когато стигнах до кабинета му, вратата беше затворена. Потропах с крак.
	— Тони.
	Никакъв отговор, макар да чувах тиха музика отвътре.
	— Тони, моля те… Нося ти чай…
	Вратата се отвори. Той се втренчи в натоварения поднос.
	— Какво е това?
	— За насърчаване на литературните ти усилия. И за извинение.
	— Ясно — кимна леко. После пое подноса и каза: — Най-добре да си сядам на бюрото.
	— Добре ли върви?
	— Така мисля. Не стой будна да ме чакаш. — И затвори вратата.
	_Не стой будна да ме чакаш._
	Типично за него. Да се изгаври над усилията ми, както винаги. Когато толкова се старая да съм добра.
	Престани. Престани. Той работи все пак. След като му устрои тази сценка преди малко, не можеш да очакваш да му мине за десет минути… Вярно, че той каза тези гадни неща за…
	Стига. Тони е прав. Наистина трябва да си легнеш. Единственият проблем е, че като си спала дванайсет часа…
	Добре, добре. Намери си работа. Върши нещо, та времето да мине някак.
	И стана така, че разопаковах почти всеки кашон и сандък, пръснати из къщата. Целият процес ми отне шест часа, а трябваше да заобикалям строителния хаос. Когато свърших, зората плахо си пробиваше път и аз бях уморена, но усещах приятната възбуда от свършено голямо домашно задължение, отлагано от месеци. Докато се движех из къщата, почти достигнала състояние на истинска жизненост, изпитах приятно чувство за простор и пропорция и (най-вече) за ред.
	Редът беше нещо, за което истински копнеех сега.
	Напълних си ваната. Лежах в нея близо час. Казах си: „Ето, видя ли… зае се с някаква дейност и боговете на баланса мигом кацнаха на рамото ти. Всичко ще е наред вече“.
	Толкова наред, че след като се облякох, изпитах силен прилив на енергия, макар да не си бях лягала цяла нощ. Надникнах в кабинета на Тони. Спеше на дивана, но забелязах нови страници върху растящото купче на ръкописа. Отидох на пръсти до бюрото, уверих се, че радиото и будилникът му са нагласени за девет и набързо му написах бележка:
C>
	Отивам в болницата да видя момченцето ни.
	Надявам се да харесаш как съм подредила къщата. Вечерята днес е от мен в ресторант по твой избор. Очаквам отговора ти.
	Обичам те…
C$
	Написах името си с надежда, че той ще реагира положително на идеята за една от онези приятни вечери навън, каквито си устройвахме в Кайро. След като Джак до дни щеше да е у дома, това можеше да е последният ни шанс за дълго време занапред да излезем свободно от къщи.
	Слязох на долния етаж. Погледнах часовника си. Минаваше седем. Отворих външната врата и забелязах, че някой на отсрещната страна на улицата явно правеше ремонт и на улицата имаше празен контейнер за отпадъци. Хвърлих поглед назад към купчината празни картонени кашони и вече разкованите сандъчета за опаковане и си помислих: това може да спести пътуване до сметището. Спомних си също как всички от улицата си изпразваха боклуците от таваните в нашия контейнер в първия етап на ремонта. Затова реших, че няма да има възражения, ако няколко вещи от нас се смесеха със строителните отпадъци на съседа.
	Докато обаче изсипвах картони и дъски от втория си курс, една врата се отвори и мъж на възраст между четирийсет и петдесет години се показа навън. Беше облечен в тъмносив костюм.
	— Това е нашият контейнер — заяви със сдържано негодувание.
	Мигом се впуснах в извинения.
	— Прощавайте, просто помислих, че след като е доста празен…
	— Би трябвало да искате разрешение, преди да хвърляте неща в чужди контейнери.
	— Но аз помислих…
	— Ще ви бъда благодарен, ако си извадите боклуците…
	В този момент го прекъсна глас, който изрече:
	— О, я се чуй какви ги приказваш само.
	Мъжът като че се постъписа. После мигом омекна, като се озова лице в лице с жена малко под петдесетте — руса, с едър кокал, с доста набръчкано лице (блондинките винаги се състаряват бързо, като прекосят рубикона от четирийсет), но още много впечатляваща. Също толкова грабващ погледа беше едрият лабрадор до нея. Тя минаваше покрай нас и чу размяната на реплики. Разпознах я веднага: беше жената, която ме похвали пред магазинчето за вестници, задето принудих господин Нур да прояви любезност. По реакцията на Костюмаря отгатвах, че определено се чувства неловко в нейно присъствие. Избегна обвинителния й поглед и избъбри:
	— Просто изтъкнах какъв е принципът.
	— И какъв е този твой принцип?
	— Мисля, че това е между мен и…
	— Когато ми монтираха новата кухня миналата година и отпред имаше контейнер, кой си изсипа за една нощ половината боклуци от мансардата?
	Костюмарят вече беше напълно сразен — беше засрамен публично. От неколкомесечния си престой в Англия вече знаех, че да бъдеш засрамен, се смята за най-страшното лично бедствие и трябва да бъде избягвано на всяка цена. Но докато в Америка мъжът би й отговорил с нещо от рода „Я си гледай твоята шибана работа“, тук той внезапно пребледня и сякаш се смали. Можа само да смотолеви:
	— Както казах, аз просто посочих принципа.
	На което моята Добра самарянка с лабрадора само се усмихна с разбиране и каза:
	— Да, ясно. — После се обърна към мен и попита: — Да помогна ли с останалите кашони?
	— Няма нужда. Но аз…
	— Радвам се да те видя пак, Сали — каза тя и протегна ръка. — Сали беше, нали?
	Кимнах.
	— Джулия?
	— Браво, запомнила си.
	Мъжът се прокашля, сякаш за да обяви оттеглянето си. Подви опашка и забързано се прибра в къщата си.
	— Тъпак — промърмори полугласно Джулия. — Нищо чудно, че жена му се изнесе миналия месец.
	— Не знаех…
	Тя сви рамене.
	— Поредната домашна драма. От тия, дето всички сме ги имали. Между другото, научих, че вече си майка. Честито. Прекрасна новина. Щях да се отбия с нещичко, но през последните два месеца бях в Италия със сина ми Чарли.
	— Колко е голям?
	— На четиринайсет. А ти какво роди — момче или дете?
	— Момче — отвърнах със смях. — Джак.
	— Поздравления. Е, как е безсънният живот?
	— Ами… Той още не е у дома.
	Обясних по най-краткия възможен начин какво го беше сполетяло.
	— Боже мой — продума тихо тя. — Много трябва да си се измъчила.
	— Повече той, отколкото аз.
	— Но ти добре ли си?
	— И да, и не. Понякога сама не знам.
	— Имаш ли време за чаша чай?
	— Много бих искала, но трябва да съм в болницата рано сутринта.
	— Разбирам — каза тя. — Отбий се когато желаеш. И изхвърли възможно най-много боклуци в контейнера на оня глупак.
	И с приятна усмивка тя приключи краткия ни разговор.
	Последвах инструкциите й и метнах в контейнера останалите кашони, както и четири препълнени торби със строителни отпадъци. После поех пеша към метрото с мисълта: имам дружелюбна съседка.
	В болницата демонстрирах най-доброто си поведение. С голямо облекчение открих, че връщането на Джак в интензивното е било кратко и той отново беше в нормалното кърмаческо отделение. Обичайната дежурна сестра също беше там и ме погледна внимателно като човек, на когото е сложен етикет, че е непредсказуем.
	Аз обаче й се усмихнах широко и попитах:
	— Сестра Макгуайър някъде наблизо ли е? Мисля, че й дължа извинение за извънредно нервното си поведение вчера.
	Дежурната сестра мигом се отпусна. Покаянието обикновено въздейства така.
	— Няма я, ползва седмичната си почивка. Но когато се върне, ще й предам какво сте казали.
	— Съжалявам също, че не успях да дойда снощи. Просто… Ами честно казано, бях толкова уморена, че съм спала като заклана.
	— Не се тревожете. Всяка майка се чувства изтощена след раждане. А добрата новина е, че лекото влошаване от вчера не се оказа сериозно. Всъщност можете да си го отведете у дома още утре.
	— Много ме зарадвахте — отвърнах с още по-широка усмивка.
	— Дали ще можете да го накърмите сега? Определено е гладен.
	Като положих всички усилия да прикрия дискомфорта си, кимнах и задържах изкуствената усмивка на лицето си. Дежурната сестра ми направи знак да я последвам. Тръгнахме през отделението към креватчето на Джак. Той лежеше на една страна и плачеше силно. Напрегнах се. Почудих се дали няма да ревне още по-оглушително, щом го вземех. Но се опитах да маскирам страха си, като казах:
	— Наистина му личи, че е гладен.
	Дежурната сестра ми се усмихна в отговор. После настъпи неловък момент, когато застанах до леглото, без да знам сама ли трябва да го вдигна от креватчето, или сестрата щеше да ми го подаде. В нейния поглед отново пролича напрежение и тя направи жест да го взема. Ръцете ми бяха потни, когато се протегнах към него. И да, плачът му се засили, щом го извадих от креватчето.
	„Владей се, владей се — нареждах си. — И, за бога, не показвай страх.“
	Притиснах Джак към себе си и го залюлях леко. Ревна двойно по-силно. Бързо седнах на стола с права облегалка до креватчето, разкопчах блузата си, освободих лявата си гърда от сутиена за кърмене и стиснах леко, за да пусне мляко, но усетих само твърд бетон под пръстите си.
	„Не мисли за това, сложи го на гърдата си и се надявай да не се разпищиш. Сестрата следи всеки твой ход.“
	Внимателно насочих главичката на Джак към зърното. Когато го намери, той засмука жадно. Затворих очи, когато болката ме прободе. Ала неговата настървеност внезапно се отплати — засмукването му, подобно на вакуум, отпуши каналите и млякото рукна. Нямаше значение, че стоманено твърдите му венци вземаха здравето на зърното ми или че нивото ми на дискомфорт растеше с всяка минута. Той се хранеше.
	— Болка ли изпитвате? — попита сестрата.
	— Не е нещо, с което не мога да се справя.
	Явно бях дала правилния отговор, защото тя кимна одобрително и каза:
	— Ще ви оставя на спокойствие.
	Веднага щом се скри от поглед, наведох се и пошепнах в ушенцето на Джак:
	— Благодаря.
	След десет минути прехвърлих Джак на другата гърда и отново мощната му като прахосмукачка уста за секунди прочисти каналите и кърмата потече свободно.
	Разбира се, бях чела в популярни книги на тема психология как физическият блокаж може да доведе до психологически. И макар да бях скептично настроена към тази връзка тяло-съзнание, трябва да призная, че когато напуснах болницата, имах усещането, че най-сетне съм се изтръгнала от мрачната дупка, в която се намирах от раждането на Джак.
	— Бог да благослови добрата смукателна сила на племенника ми — каза Санди, когато й се обадих към девет, за да й съобщя, че най-сетне съм успяла да накърмя сина си без ужасяващата помпичка за изцеждане. Ала когато й казах, че изпитвам едва ли не блаженство, тя отвърна: — Радвам се да го чуя, само че недей да изпадаш в паника, ако отново се почувстваш унила. След като вземете Джак у дома, ще трябва да се справяш с безсънни нощи. Три часа непрекъснат сън ще ти се виждат нечуван разкош.
	— Тази нощ изобщо не си легнах, а се чувствам страхотно.
	— Как така не си лягала? Защо?
	— Защото вчера спах цял ден.
	— Не ми харесва това.
	— Честно, беше най-доброто, което би могло да ми се случи. Имах нужда да се изключа за известно време. А сега чувствам, че съм възстановила равновесието си и че съм в пълен синхрон с нещата.
	Дълга пауза.
	— Там ли си, Санди? — попитах.
	— О, да, тук съм. Но се чудя дали внезапно не си се превърнала в лунатичка.
	— Е, много ти благодаря.
	— А какво очакваш, като дрънкаш щуротии, че си „в пълен синхрон с нещата“?
	— Но това е така.
	— Наистина много ме тревожиш.
	Типично за Санди. Беше още по-голяма буквалистка от мен, що се отнасяше до преценката на нечие настроение. Но аз знаех, че съм добре. Макар че като се върнах у дома от болницата, там ме чакаше бележка от Тони, гласяща:
C>
	Със съжаление отклонявам поканата. Тази вечер в града е заместник държавният секретар на САЩ. Получих покана в последния момент за вечеря в посолството. Ще ти се реванширам.
C$
	Е, браво, просто чудесно. Но след снощната си глупост не възнамерявах да му звъня и да му натяквам, че отказва поканата ми. Вместо това погледнах на ситуацията от положителната страна. Вместо да легна да дремна, щях да се насиля да изкарам деня без сън, да отида в болницата към седем и като се върна у дома, да си легна около десет часа. Щях да бъда достатъчно уморена, та да спя цялата нощ без прекъсване. На сутринта щях да възстановя нормалната програма и да съм готова да доведа сина си у дома.
	Разбира се, когато се озовах в „Матингли“ привечер, вече бях будувала цели двайсет часа и се усещах вцепенена от умора. Вечерният сеанс на кърмене в болницата продължи по-дълго от очакваното, тъй като господин Хюс направи изненадващо посещение в отделението. Когато ме видя, че кърмя Джак, поведе антуража си право към мен. Синът ми беше на гърдата ми и аз преобразих болезнената си гримаса в изражение на майчинско задоволство, когато той се приближи към нас…
	— Добре ли се сработвате? — попита.
	— Няма проблеми — отговорих с лъчезарна усмивка.
	— Ако съдя по това колко е съсредоточено момченцето ви в задачата си, потокът на кърма е добър.
	— Всичко е абсолютно наред.
	— Чудесно, чудесно. Ще възразите ли да огледам набързо малкото човече?
	Джак никак не беше доволен, че го откъснаха от източника му на храна. Побързах да прибера гърдата си обратно под блузата, особено след като един от студентите по медицина с Хюс се зазяпа в подутото ми зърно. Но ако съдех по критичния му поглед, интересът му беше повече от клинично, отколкото от сексуално естество. Междувременно другите студенти се струпаха около креватчето. Хюс започна да обяснява на професионален език за усложненото раждане на Джак и как е трябвало да бъде вентилиран при появата си на бял свят. После описа как съм страдала от високо кръвно налягане по време на бременността си до степен, че се е колебаел дали да не предизвика преждевременно раждане, тъй като високото кръвно налягане може да се окаже опасно за здравето на майката.
	— Това никога не сте ми го казвали — намесих се.
	Внезапно всички погледи се насочиха към мен. Хюс ми се намръщи. Мразеше да го прекъсват, докато говори, особено пък някаква си там нахакана американка.
	— Нещо ви смущава ли, госпожо Гудчайлд?
	— Никога не сте ми казвали, че сте обмисляли преждевременно раждане.
	— Така е, защото въпреки високото кръвно налягане нямахте прееклампсия и защото то в крайна сметка се стабилизира. Но, искрено казано, когато постъпихте първоначално с високо кръвно налягане, бяхте граничен случай за цезарово сечение по спешност…
	— Е, благодаря за информацията, макар и да идва постфактум. След като е съществувал риск за мен и бебето ми, не беше ли редно тогава да предпочетете варианта с незабавно цезарово сечение?
	— Може да ви е странно, но за детето винаги е по-добре да бъде износено докрай. Също може да ви е странно, но ние, отсам океана, сме напълно в течение на съвременните акушеро-гинекологични практики, а това означава, че избрахме най-подходящото медицинско решение за вас и сина ви. И важното в случая е, че две седмици след извънредно сложно и рисково раждане вашият син очевидно е в идеална форма. Приятна вечер, госпожо Гудчайлд.
	И той премина към съседното креватче.
	_Идеално. Браво на теб. Цяло чудо е, че Държавният департамент не е обявил награда за главата ти заради твоите дипломатически умения._
	Опрях се с две ръце на креватчето и наведох глава, като се чудех дали още всички погледи са насочени към мен и дали не е редно да се опитам да поправя нещата с извинение. Но когато вдигнах очи с намерение да кажа нещо, Хюс и компания бяха вече погълнати от друг пациент. Така или иначе, бях поставена на място с подрязани крилца, засрамена.
	Стиснах още по-здраво рамката на леглото и усетих, че отново цялата съм разтреперана: спирала в посока надолу ме отведе шеметно до ръба на зейнала бездна.
	— Боя се, че бебето трябва да бъде дохранено — изрече глас отдясно.
	Беше дежурната сестра — едра и строга жена, която се беше навъртала в близост, докато Хюс ми бе трил сол на главата и (ако съдех по изражението й в момента) напълно споделяше критиката му. Особено при положение че Джак се късаше от рев, а аз стоях там с празен поглед.
	— Съжалявам, съжалявам — избъбрих, бързо взех Джак и отново се настаних на стола, където му подадох лявата си гърда. За щастие той отпуши млечните канали за секунди.
	— По-рано днес разговарях с доктор Рейнолдс. На мнение е, че синът ви е готов за изписване. Можете да го вземете утре сутринта, ако това не представлява проблем за вас.
	Избегнах да срещна очите й.
	— Няма никакъв проблем.
	— Разбрахме се тогава.
	Десет минути по-късно, след като бях настанила Джак в креватчето му, вече бях в такси, пътуващо по Фулъм Роуд и ревях като някоя идиотка. Шофьорът, слаб и корав на вид младеж, ме поглеждаше в огледалото за обратно виждане, неособено доволен от присъствието на разсополивила се жена в таксито му, колебаещ се между намерението да ме пита какво ми се е случило и нежеланието си да се меси. Бездруго не бях от типа, склонен да си излее душата пред непознати. От друга страна, бъркотията, в която се бях озовала, беше изцяло мое дело, при това реагирах твърде пресилено на смъмрянето на Хюс.
	Докато стигнем в Пътни, вече бях успяла да се поовладея. Но когато плащах на шофьора, той преднамерено избегна погледа ми.
	Влязох в празната къща и хукнах нагоре към спалнята. Съблякох си дрехите, нахлузих тениска и се пъхнах в леглото. Завих се презглава. Изолирах се от всичко.
	На сутринта се събудих в осем, тъй приятно отпаднала от непрекъснатото състояние на липса на съзнание, че ми отне известно време да осъзная: _аз наистина спах_.
	Тони ме бе уверил, че ще си освободи сутринта и ще ме откара до болницата, за да вземем Джак. Но когато слязох в кухнята, открих листче, залепено върху няколко смачкани банкноти.
C>
	Спешен случай във вестника. Ето ти 40 лири за такси дотам и обратно. Ще се опитам да се прибера възможно най-рано довечера.
@	Т ххх
C$
	Грабнах телефона. Набрах директната линия на Тони в службата. Включи се гласова поща. Позвънях на мобилния му телефон.
	— Не мога да говоря в момента — каза той.
	— Не ме интересува какъв спешен случай имаш. Трябва да се видим в болницата, ясно ли е?
	— Не мога да говоря.
	И затвори.
	Веднага му позвъних отново. Очевидно бе изключил телефона си след предишния ни разговор, защото директно се включи гласова поща.
	— Как смееш?! Как смееш, по дяволите, да ми погодиш това?! Или си дотътри нещастния английски задник в болницата, или не отговарям за последствията. Ясно ли ти е?!
	Затворих с бясно разтупкано сърце, обзета от справедлив гняв и силно разстроена. Най-много се потисках от това, как бе звучало съобщението ми. Ядосвах се на несдържаната си реакция и на преминаването ми от ведро настроение към бурен гняв за броени мигове. Но… Съжалявам… Не може да ме изостави в такъв момент. Не и при първото ни пътуване към дома със сина ни.
	Ала ето че той го направи. Защото повече не го чух тази сутрин. Тъй или иначе, нямах време да разсъждавам върху пълното безразличие на Тони, тъй като трябваше да стигна в болницата навреме или още повече щях да затвърдя репутацията си на харпия. Така че се пъхнах под душа, мацнах набързо грим на лицето си и в единайсет часа вече бях в „Матингли“.
	— Съпругът ви с вас ли е тази сутрин? — попита ме старшата сестра на отделението, докато ме оглеждаше изпитателно, явно за да прецени каква ли е емоционалната ми температура този ден.
	— За съжаление, имат някаква криза в службата.
	— Разбирам. Как смятате да отведете сина си у дома?
	Показах й кошчето за носене, което в бързината все пак се бях сетила да взема на излизане от къщи.
	— А донесохте ли му дрешки?
	О, я стига, не съм напълно изкуфяла.
	— Разбира се — отвърнах любезно.
	— Добре тогава.
	Джак все още показваше смут, щом го докоснех. Не му стана приятно от моя метод за смяна на памперса под бдителния поглед на старшата сестра, която искаше да се увери, че го правя както трябва.
	Беше си същинска борба да го настаня в кошчето за носене. Посрещна със съпротива закопчаването на коланите.
	— Вероятно здравният ви надзорник ще ви посети утре — каза тя.
	— Ами… не знам, никой не се е свързвал още с мен.
	— Без съмнение ще дойде съвсем скоро, така че ако възникват въпроси, ще ги отправяте към нея.
	С други думи, ако съвсем оплескаш нещата, ще има помощ насреща.
	— Много благодаря. Всъщност благодаря ви за всичко.
	— Надявам се той да ви направи много щастливи — каза тя.
	Една от сестрите ме придружи надолу, за да ми помогне с кошчето. Поръча на портиера да ми повика такси. По време на пътуването към Пътни шофьорът през повечето време говори по мобилния си телефон и сякаш нехаеше, че вози новородено на задната седалка. Само че когато сви рязко, за да избегне идващ насреща бял миниван, смъкна стъклото си и кресна:
	— Тъпако! Не виждаш ли, че возя бебе отзад!
	След като стигнахме Сефтън стрийт, шофьорът слезе от колата и ми помогна да отнеса Джак до входната врата.
	— А къде е твоят човек? — попита, докато уреждахме сметката.
	— В службата си.
	— Е, все някой трябва да печели — отсъди той.
	Беше ми странно да вляза в празната къща с това миниатюрно създание.
	Като при всички важни моменти в живота очакваш събитието да е придружено от усещане за знаменателност. И както при всички важни моменти в живота самото събитие се оказва пълно разочарование. Отворих вратата и вдигнах преносимото кошче. Внесох Джак вътре. Затворих вратата зад себе си. Край на историята. И отново единственото, за което можех да мисля, беше, че това можеше да е тържествен случай, ако съпругът ми присъстваше.
	Джак беше заспал по време на пътуването в таксито, така че го качих горе в детската стая и откопчах коланите. Вдигнах го изключително предпазливо и внимателно го прехвърлих в креватчето му. Той опъна ръчички плътно до тялото си, когато го завих с юрганчето, изпратено ми от Санди. Не помръдна повече. Седнах на плетеното кресло срещу креватчето, а главата ме болеше от остатъчния ефект на предишната нощ. Гледах сина си. Чаках да усетя опиянение, възторг, майчинска загриженост и уязвимост — всички онези чувства, които всеки автор на всеки проклет наръчник за млади майки гарантира, че ще те обладаят в дните след раждането на детето ти. Ала изпитвах единствено всеобхватна празнота и усещането, че, освен дето това дете беше буквално изрязано от мен, нямах друга връзка с него.
	Звъненето на телефона ме изтръгна от тези отчаяни блуждаещи размишления. Надявах се да е Тони — да прозвучи виновен и смирен. Или Санди, пред която можех надълго и нашироко да се оплаквам от дистанцирания си, безразличен съпруг. Но се обади жена с определено лондонски акцент, която се представи като Джейн Санджей и каза, че е моят здравен надзорник. Тонът й бе изненадващ — дружелюбен, приятен. _Тук съм да помогна._ Питаше дали може да се отбие да ме посети този следобед.
	— Има ли причина да искате да ме видите веднага? — попитах.
	Тя се разсмя.
	— Не изпадайте в паника. Не съм бебешката полиция.
	— Но какво ви казаха в болницата?
	Отново смях.
	— Честна дума, нищо. По принцип не разговаряме с болницата, освен ако няма сериозен проблем. А вие не звучите като човек, на когото нещо да не му е наред.
	_Не се оставяй американският акцент да те заблуди. Въобще не съм наясно на кой свят съм._
	— И така, мога ли да дойда след около час? — попита тя.
	Джейн Санджей беше около трийсетгодишна, с непринудена усмивка и естествен маниер. Бях очаквала типичната социална работничка и се смаях, като видях тази англо-индийка със сдържана привлекателност, облечена в черен клин и електриково-сребристи маратонки. Приветливото й държание отговаряше на стила й по телефона и веднага ме накара да се отпусна. Тя гукаше на Джак, поразпита ме как така американка се е озовала в Лондон (и беше много впечатлена от работата ми като кореспондент на „Бостън Поуст“ в Египет), после внимателно се осведоми за общото ми състояние след раждането. От една страна ми се искаше да представя всичко в розова светлина от страх да не изглеждам върхът на некомпетентността. Но пък кой няма желание да сподели преживяванията си с някого — особено ако е дошъл в качеството на длъжностно лице, а се оказва отзивчив и съчувстващ. Така че след като минахме през онова, което тя нарече „стандартен списък с предписания относно грижите за бебето“ — режим на хранене и сън, колко често да се сменят памперсите, как да се подходи при обичайните бебешки неразположения като колики и обриви по слабините — Джейн ме попита по своя непринуден начин как ми се отразява цялата ситуация. Когато отвърнах с колебливо вдигане на рамене, тя заяви:
	— Както казах и по телефона, аз не съм бебешка полиция. За всяко новородено бебе се организират редовни посещения от здравен надзорник. Повярвай, Сали, не съм тук да шпионирам.
	— Но те са ти казали нещо, нали?
	— Кои те?
	— Хората от „Матингли“.
	— Честна дума, не. А случи ли се там нещо, за което трябва да знам?
	— Нищо конкретно. Просто ми се струва… — Поколебах се за момент, после продължих: — Нека го кажа така. Мисля, че не одобриха моя стил там. Може би защото бях твърде напрегната.
	— Е, и какво? — реагира тя с усмивка. — Имала си тежко раждане, детето ти е било в интензивно отделение за продължителен период. Имала си всички основания да си разстроена.
	— Успях сериозно да подразня консултанта.
	— Между нас казано, това си е негов проблем. Така или иначе, нищо не съм чула от болницата, а ако са били сериозно притеснени за теб, щях да науча.
	— Е, това май че е добра новина.
	— Ако искаш да ми кажеш нещо…
	Настана пауза. Инстинктивно поклатих преносимото кошче, в което Джак спеше в момента. И после казах:
	— Като че се люшкам от едно настроение към друго, откакто той се появи.
	— Няма нищо необичайно в това.
	— И съм сигурна, че нещата ще са различни сега, след като вече той е у дома с нас. Но… до този момент…
	Замълчах, тъй като се чудех как да изразя с думи онова, което се канех да кажа. На Джейн й направи чест, че изчака внимателно, без да настоява да довърша.
	— Нека те попитам нещо направо — казах накрая.
	— Разбира се — отвърна тя.
	— Необичайно ли е да се чувстваш, сякаш… не можеш веднага да усетиш връзката с детето си?
	— Необичайно? Сигурно се шегуваш. Почти всяка млада майка, която срещам, в крайна сметка ми задава същия въпрос. Защото всички очакват мигом появата на тази съкровена връзка. Така поне са чели в книгите за отглеждане на бебета. Докато истината обикновено се оказва малко по-сложна. На майката може да й отнеме известно време да се приспособи към това ново същество в живота й. Така че не е никакъв повод за тревога.
	Ала тази вечер имаше достатъчно поводи за тревога. Като начало Джак се събуди към десет часа и не спря да плаче през следващите пет часа. За да се усложни ситуацията още повече, и двете ми гърди отново бяха блокирани и въпреки сериозната смукателна сила на Джак (и неколкократната употреба на противната помпичка за изцеждане), млякото не искаше да потече. Хукнах в кухнята и припряно сложих няколко лъжици мляко на прах в шише, налях посоченото количество вода, разклатих, пъхнах го в микровълновата фурна, едва не изгорих ръката си от горещото шише, поставих биберон, който взех от стерилизатора, завтекох се обратно в детската стая, където Джак вече виеше с цяло гърло, вдигнах го, сложих го на коляното си и му подадох шишето с биберона. Но след три или четири смуквания внезапно повърна млякото и ме поля цялата.
	— О, господи, Джак — промълвих, загледана в повърнатото мляко, стичащо се по тениската ми.
	В този момент чух гласа на Тони зад себе си.
	— Не обвинявай него.
	— Не го обвинявам — отвърнах. — Просто мразя да бъда окъпана в повръщано.
	— А какво очакваш, като му даваш биберон? Той иска твоята кърма.
	— На доктор Спок ли се правиш?
	— Това всеки глупак го знае.
	— Гърдите ми са запушени.
	— Ами отпуши ги тогава.
	— Защо не вървиш на майната си в твоето скривалище?
	— На драго сърце — отвърна той и затръшна вратата зад себе си.
	Тони никога преди не беше ми тръшвал врата. А го направи с такава сила, че не само стресна мен, а уплаши и Джак. Плачът му стана двойно по-силен след гръмкия трясък. Внезапно ме обзе порив да блъсна с юмрук някой прозорец. Вместо това съблякох изцапаната си с повръщано тениска, свалих сутиена си, вдигнах Джак от леглото му и го приближих към дясната си гърда. Той дърпаше ли, дърпаше, а аз имах чувството, че главата ми ще експлодира и болката от гърдата внезапно избледня в сравнение с тази, идеща от тенджерата под налягане между ушите ми. Не щеш ли, в този миг гърдата се отпуши, Джак започна да се храни лакомо и ме обзе облекчение. По-скоро се озовах на нова територия… на място, където не се бях осмелявала да стъпвам преди. Страна, наречена истерия.
	Или поне аз така го чувствах. Непрестанно хлипане, придружено от нарастващ вътрешен писък. Странно усещане извикваше този ням писък. Сякаш се бях сгушила в ъгълче в черепа си, откъдето чувах далечния си плач. Ала постепенно над външните сълзи надделя мощно лунатично пищене. Когато силата му вече заплашваше да ме оглуши, нямах избор, освен да откъсна Джак от гърдата си, да го оставя в креватчето му и да се отправя по коридора към спалнята. Когато се озовах там, грабнах възглавница и запуших с нея ушите си.
	Любопитното беше, че имаше ефект. Само за секунди вътрешният вой престана. Плачът ми също. Ала на негово място дойде тишина. Или поне отначало приличаше на тишина, после се превърна в отсъствие на звук. Сякаш и двете ми тъпанчета бяха перфорирани и сега не чувах нищо, което беше донякъде облекчение, тъй като не можех да понеса повече воя между ушите си. Отпуснах се, както ми се стори, за няколко минути и се наслаждавах на тази новооткрита глухота. Докато вратата се отвори със засилка и влезе Тони, учудващо превъзбуден. Отначало не чувах какво казва, макар да бях махнала възглавницата от ушите си. После внезапно слухът ми се завърна. В един миг Тони изпълняваше мълчалива пантомима, в следващия гласът му гръмна в ушите ми. В акомпанимент със сърдития му тон звучеше плачът на Джак.
	— … не разбирам как може да лежиш тук, когато синът ти… — отекнаха у мен думите на Тони.
	— Съжалявам, съжалявам — избъбрих, скочих и изтичах покрай него.
	В детската стая извадих Джак от креватчето му и го поставих на лявата си гърда. За щастие кърмата потече веднага и ревът му временно стихна. Всички преставаме да плачем, щом получим каквото искаме… поне за миг-два.
	Облегнах се назад на плетеното кресло, докато той се хранеше. Затворих очи и със силата на волята си се пренесох в царството на глухотата. Но чух гласа на Тони. Беше възвърнал нормалната си сила и височина.
	— Какво се случи там?
	— Какво се случи къде? — отворих очи и попитах с необичайно спокойствие.
	— Там, на леглото, с възглавницата до главата ти. Помниш ли?
	— Ушите ми…
	— Ушите ти?
	— Да, някаква болка в ушите. Не можех да понасям повече… за болката в ушите говоря. Беше просто моментна…
	Отново затворих очи, неспособна да търпя собствената си подскачаща мисъл.
	— Да повикам ли лекаря?
	Мигом отворих очи.
	— Няма нужда — отвърнах и изведнъж вече звучах спокойно. Всичко друго, само не и някакъв лекар, дето да разнищва лабилното ми състояние и да добави още към увеличаващата се купчина доказателства (каквато я виждах в представите си), свидетелстващи за моята некомпетентност като майка.
	— Наистина мисля, че трябва…
	— Всичко е наред вече — прекъснах го. — Беше временно състояние на дискомфорт.
	_Временно състояние на дискомфорт._ Колко по английски се изразих само.
	— Никога ли не те е заболявало рязко ухото? — попитах. — Адски бодежи. И после изведнъж изчезват.
	— Щом казваш — промърмори той колебливо.
	— Извинявай, че ти се развиках.
	— Както обикновено — отбеляза той. — Ще възразиш ли да се върна да работя?
	— Няма проблем.
	— Горе съм, ако ти потрябвам.
	И си отиде.
	_Както обикновено._ Негодник такъв. Прекара мъчителен половин час с мен и новородения си син (в първия му ден у дома) и бягаш в твоята светая светих. Че се и оскърбяваш, задето съм се подразнила малко от конското ти за предимствата на майчината кърма пред сухото мляко. (Това пък откъде го знаеше? Без съмнение от някоя статия в женския раздел на „Кроникъл“, върху която погледът му е пробягал за петнайсет секунди.) Със сигурност щом Джак заплачеше отново, съпругът ми щеше да изтъкне нуждата си от сън (защото все някой тук трябва да печели пари) и да се отправи към тихия комфорт на дивана в кабинета си, а мен да ме остави да крача из къщата цяла нощ.
	И точно така се случи. За да направя нещата още по-влудяващи, насърчих Тони да иде да спи другаде. Защото когато той отново слезе долу, вече минаваше един часът и Джак отново беше подхванал рева си, който прекъсна само за трийсетте минути, през които се хранеше. Тони ме завари в дневната с бебето да хвърлям по някой поглед към телевизора, докато в същото време го люлеех в опит да го приспя, и аз се опитах да се покажа добра.
	— Горката ти — каза Тони. — От колко време продължава така?
	— Твърде дълго.
	— Мога ли да направя нещо?
	— Върви да спиш. Имаш нужда.
	— Сигурна ли си?
	— Не може да продължи така цяла нощ. Все ще заспи евентуално.
	„Евентуално“ се оказа ключовата дума, тъй като Джак не се усмири чак до 3:17 (видях точното време, защото гледах денонощния новинарски канал на Би Би Си, а той винаги показва часа в долния ъгъл на екрана). До този момент двете ми гърди не само бяха отпушени, а и съвсем празни вследствие на постоянното кърмене. След пет часа сълзи се оригна, пусна от устата струйка мляко и мигом заспа.
	Не можех да повярвам на късмета си. Бързо го отнесох в креватчето му горе, съблякох собствените си изпомачкани дрехи, взех си много горещ душ и се тръшнах в леглото, като очаквах сънят да дойде мигновено.
	Ала нищо не се случваше. Взирах се в тавана и си нареждах да заспя. Не се получаваше. Взех книга от купчината до леглото. Опитах се да прочета няколко страници от „Портрет на една дама“ (нали все пак бях американка в Европа). Ала дори мрачно драматичният стил на Хенри Джеймс не успя да ме приспи. Станах, направих си чай от лайка, погледнах Джак (все така си спеше), глътнах два аспирина и си легнах отново. Докато четях за приключенията на Изобел Арчър, чаках сънят да дойде…
	Внезапно вече беше пет часът и стигнах момента в романа, където Изобел се кани да съсипе живота си, като се омъжи за злобното нищожество Гилбърт Озмънд. Мислех си как Идит Уортън описва далеч по-изкусно подобна ситуация в „Къщата на веселието“. Боже, този Джеймс какви дълги изречения пишеше, а пак не можеше да ме приспи, нищо не можеше да ме приспи и…
	Джак заплака отново. Оставих книгата. Отидох в детската стая. Свалих му мръсния памперс. Почистих му мръсното дупе. Сложих му чист памперс. Взех го на ръце. Седнах в плетеното кресло. Вдигнах тениската си. Той се лепна на лявата ми гърда. Примижах в очакване на болката. И…
	Чудо на чудесата — кърмата потече безпроблемно.
	— Това е добра новина — отсъди Джейн Санджей, когато намина в късния следобед да види как се справям. — Колко хранения вече имаше без блокаж?
	— Току-що мина третото за деня.
	— Хюстън, изглежда имаме свободно течаща кърма — обяви тя.
	Засмях се, но после добавих:
	— Де да можех сега и да поспя малко.
	— Той цяла нощ ли беше буден?
	— Не, само аз.
	— Е, да се надяваме, че е била единична тежка нощ. И все пак се държиш доста добре на фона на обстоятелствата. По-добре от мен в такава ситуация, повярвай.
	— Ти нямаш деца.
	— Хей, да ти приличам на луда?
	И все пак към два часа през нощта започнах сериозно да се чудя дали не ме обзема лудост. Тони беше на някаква вечеря с чужди кореспонденти и се довлече пиян към два през нощта. Завари ме сгушена пред телевизора с Джак на скута ми, който си изплакваше очите, неспособен да се успокои и преял след едночасово кърмене.
	— Още ли си будна? — попита Тони, като се помъчи да фокусира погледа си върху нас.
	— Не по свой избор. Ти още ли се държиш на крака?
	— Едвам. Знаеш какво представлява сбирка на журналисти.
	— Да, спомням си смътно.
	— Искаш ли да направя нещо?
	— Защо не вземеш да ме фраснеш с бухалка по главата?
	— Съжалявам, твърде първобитно е за моя вкус. Чаша чай?
	— От лайка, ако обичаш. Не че ще помогне.
	Оказах се права, не помогна. Защото Тони така и не стигна до правенето на чай. Влезе в спалнята ни да използва допълнителната баня, после се просна напряко на леглото с дрехите и дотам беше. Ако исках да легна да спя, щеше да се окаже проблем, тъй като нямаше как да се сместя покрай него. Но нямах нужда от легло, защото отново не можех да изключа мозъка си, макар и Джак да изключи своя някъде към три през нощта.
	— Две нощи без сън? — смая се Джейн Санджей следващия следобед. — Това вече е тревожно, особено след като синът ти явно спи около четири часа през нощта. Знам, че е недостатъчно за теб, но пак е по-добро, отколкото изобщо никакво спане. Какво става според теб?
	— Нямам идея. Освен че в момента мозъкът ми е хиперактивен.
	— Не е лесно да се привикне към майчинството. Мъжът ти помага ли в нощните задължения?
	— Твърде зает е в службата — отвърнах, тъй като не исках да споделям с непозната пълната липса на интерес у Тони към всякакви бебешки дела.
	— Защо не помислиш да наемеш нощна сестра за кратко, та да успееш поне малко да поспиш? Липсата на сън е нещо много сериозно.
	— На мен ли го казваш? Но съм сигурна, че довечера ще заспя, няма начин да не стане.
	Само че не заспах. И вината не беше на Джак. Тъкмо обратното, малкият господин се отнесе още в десет вечерта и не се събуди до следващата сутрин. Този чудотворен шестчасов интервал трябваше да е запълнен с непробуден сън за мен, а вместо това пиех чаша след чаша билков чай, киснах се цял час в гореща вана (плюс разните му там успокояващи масла за ароматерапия), гледах един от безкрайните бъбриви филми на Ерик Ромер по Канал четири (само французите могат да смесват флирт и цитати от Паскал), започнах да чета „Сестра Кари“ на Драйзер (добре де, падам си мазохистка) и положих всички усилия да не обезпокоя спящия си съпруг, който прекара една от редките си нощи в общото ни легло (май беше в настроение за секс, но грохнал след целодневния си махмурлук, заспа, преди нещо да се случи).
	Десет и десет. Единайсет и единайсет. Дванайсет и дванайсет.
	Превърнах в игра старанието си да поглеждам часовника си точно когато показваше две еднакви числа. Адски тъпа игра, с която човек би се забавлявал само в състояние на пълно изтощение след две поредни безсънни нощи.
	А после, преди да успея да зърна четири и четири, Джак се събуди и новият ден започна.
	— Как спа? — осведоми се Тони, когато най-сетне се надигна от леглото в девет сутринта.
	— Пет часа — излъгах.
	— И това е нещо все пак — отбеляза той.
	— Да, чувствам се много по-добре.
	Джейн Санджей ми беше казала, че няма да идва този ден, но ми даде номера на мобилния си телефон, ако имам нужда да говоря с нея. Само че аз нямах нужда да говоря. Имах нужда да спя. А нямаше как да спя, защото Джак беше буден цял ден. И общата ни рутина се повтаряше отново и отново.
	В детската стая. Свалям мръсния памперс. Чистя мръсното дупе. Слагам нов памперс. Вдигам го. Сядам в плетеното кресло. Вдигам тениската. Предлагам гърда. И тогава…
	В три часа следобед, когато Джак приключи да ме пресушава, погледът ми беше започнал да се замъгля. Четирийсет и осем часа непрекъснато будно състояние обикновено така действат. Взех да губя ясна представа за размерите на нещата. Усещах се като Гъливер в страната на великаните, където дори столът за хранене изглежда висок като камбанария.
	Нищо, щях да се справя със странните мащаби на домашното обзавеждане. Също както щях да се справя и с усещането, че имам топка памук зад очите и всичко пред погледа ми изглеждаше някак разтегнато и рунтаво.
	Ала не можех да се справя със сграбчилото ме чувство за бедствие — мисъл на черно отчаяние, на която не можех да се съпротивлявам. Завладя ме осъзнаването на цялата безнадеждност на ситуацията ми. Бях не просто негодна майка и съпруга, а същество, вкарано в капан без изход, и път за бягство нямаше. Бях с доживотна присъда за тежко ежедневие с мъж, който очевидно не ме обичаше.
	Както бях потънала в размишления за окаяното си положение, Джак отново заплака. Залюлях го, разнасях го нагоре-надолу по коридора, предложих му биберон залъгалка, спаружената си гърда, чист памперс, още люлеене, разходка по улицата в количката му, връщане в креватчето, трийсет минути непрестанно клатене в шибаното му преносимо кошче…
	Когато се изпълниха три часа на непрестанен рев, усетих, че бързо се отправям към аварийно кацане и идеята да скоча от прозореца на втория етаж изглеждаше по-привлекателна от още дори и една минута с влудяващия плач на сина ми.
	Тогава се сетих да посегна към телефона и да набера служебния номер на Тони. Обади се секретарката му. Каза, че бил в съвещание. Настоях, че случаят е спешен. Тя обясни, че бил при главния редактор. Отвърнах, че не ми пука, мамка му, налага се да го чуя. Тя се поинтересува не може ли да му предаде за какво става дума.
	— Да, може — изрекох невероятно спокойно. — Предайте му, че не се ли върне до трийсет минути, ще убия сина ни.


>	Седем

	Не изчаках Тони да ми върне обаждането. Защото след пет часа непрестанен рев Джак се изтощи и внезапно заспа. Така че щом го оставих в детската стая, изключих телефона до леглото си, съблякох се, пъхнах се под завивките и най-сетне се предадох пред неистовата умора.
	Изведнъж беше един през нощта и Джак отново плачеше. Отне ми секунда-две да се върна в съзнание и да изчисля, че съм спала повече от девет часа. Ала това осъзнаване бе изместено от по-натрапващия се въпрос — как, по дяволите, бе възможно синът ми да е спал толкова дълго без смяна на памперса и без хранене?
	Чувството за вина е най-мотивиращата жизнена сила — може да те накара мигом да пренебрегнеш и най-смазващия махмурлук, да се събудиш от часове сън само за части от секундата. Втурнах се в детската стая и тутакси установих, че на Джак наистина му беше нужна смяна на памперса, но от празното шише върху скрина разбрах, че е бил нахранен преди известно време. Видът на шишето ме стъписа, защото в онзи единствен случай, когато предложих на Джак заместител на кърма, той беше отказал категорично. А ето че сега…
	— Значи, не го уби все пак!
	Тони бе застанал в рамката на вратата и ме гледаше уморено и изпитателно. Не срещнах погледа му. Просто вдигнах Джак и го отнесох до плота за преповиване, след което се заех да свалям памперса му.
	— Съжалявам — казах накрая, докато обирах кашестата мръсотийка от дупето му.
	— Успяла си да притесниш секретарката ми — заяви Тони. — Измъкна ме от съвещание с главния редактор с обяснението, че има спешен случай в семейството ми. За щастие й стигна умът да не съобщава повече пред негово благородие. Но щом излязох от кабинета му, информира ме какво си казала и после ме попита искам ли да се обади в полицията.
	Затворих очи и наведох глава. Усетих нещо, близко до изгарящ срам.
	— Тони, не знаех какво говоря…
	— Да, това го схванах. Но реших, че е по-добре да се уверя, че не си прибегнала към детеубийство, така че позвъних у дома. Когато не отговори, признавам, сериозно се зачудих дали не си превъртяла напълно и не си стигнала до непоправима крайност. Реших, че си струва да се прибера у дома. И когато влязох, заварих и двама ви в креватите, затова изключих бебефона в стаята му, та да можеш да се наспиш.
	— Трябваше да ме събудиш.
	— Не беше спала от…
	— Казах ти, че спах пет часа предишната нощ.
	— Веднага познах, че ме лъжеш.
	Мълчание.
	— Знаеш, че и през ум не би ми минало да навредя на Джак…
	— Силно се надявам да е така.
	— О, господи, Тони, не ме карай да се чувствам още по-ужасно, отколкото вече се чувствам.
	Той вдигна рамене, после каза:
	— Да знаеш, че Джак приема мляко от шише. Поне от мен го прие.
	— Браво — промърморих, като не знаех какво друго да кажа. — И си му сменил памперса?
	— Така изглежда. Прощавай, че включих отново бебефона. Но след като се усмири, реших, че мога да се върна горе към книгата си…
	— Няма защо да се извиняваш. И без това трябваше да ставам.
	— Сигурна ли си, че си добре?
	С изключение на съсипващото чувство за вина бях добре.
	— Много съжалявам.
	Тони разпери ръце.
	— Каза го вече.
	Приключих със смяната на памперса, взех Джак, настанихме се и двамата в креслото, вдигнах тениската си и го усетих здраво да захапва зърното ми. Издадох въздишка на облекчение, когато кърмата мигом потече.
	— О, и още нещо — каза Тони. — Позволих си да ти запиша час при джипито утре в два следобед.
	— Защо? — попитах, макар вече да знаех отговора на този въпрос.
	— Ами, след като не спиш…
	— Сигурна съм, че това е само фаза и ще отмине…
	— Най-добре е да се вземат мерки своевременно, не мислиш ли? Обадих се също на фирма, наречена „Бавачките на Ани“, някой в службата я препоръча, за да ти пратят помощничка.
	— Нямам нужда от помощничка. Добре съм си. А и бавачка ще ни струва скъпо.
	— Остави тази грижа на мен.
	Не казах нищо. Тони насочи палец към кабинета си.
	— Ще възразиш ли, ако…
	— Върви, работи — отвърнах.
	Щом той излезе, притиснах глава към бебето и заплаках. Ала сълзливият епизод бе краткотраен, тъй като Джак реагира зле на тресящото ми се тяло и захапа още по-силно гърдата ми — корективна мярка, с която даваше да се разбере, че трябва да остана съсредоточена върху задачата си.
	Така че натиснах емоционалните спирачки и останах да седя така, мълчалива и засрамена, в недоумение как бях изрекла подобни думи. За пръв път от раждането на Джак усетих мощна потребност да го закрилям, да го опазя по всякакъв начин от всичко лошо.
	Но пък веднага щом го почувствах, хрумна ми друга тревожна мисъл: не трябваше ли да го опазя от мен самата?
	Не спах през останалата част от нощта. Не намерих време да подремна и преди обяд, защото Джак беше съвсем буден. Така че когато с него стигнахме в медицинската служба следобед, вече отново чувствах изтощение, нещо, което моето джипи диагностицира веднага.
	За щастие личната ми и предпочитана лекарка Маккой беше на смяна — едва ли бих понесла онзи дребен сухар, дето ме прие последния път. Доктор Маккой беше приятно делова и прекара няколко минути да преглежда Джак. Вече беше осведомена за трудната му поява на белия свят. Това ме накара да се зачудя дали не се беше донесла мълва от болницата какви драми съм разигравала в „Матингли“. Тогава тя насочи вниманието си към мен и веднага усети, че нещо не е наред.
	— Той будна ли ви държи нощем? — попита.
	— Сама се държа будна нощем — отвърнах и й описах нередовния си график на сън през последните дни.
	— Трябва да спите — заяви тя. — Съществено важно е за цялостното ви състояние и за бебето ви. Предлагам ви леко успокоително, което ще ви приспи, ако отново ви налегне безсъние. И един важен въпрос: напоследък усещали ли сте се потисната или депресирана?
	Поклатих отрицателно глава.
	— Сигурна ли сте? — настоя тя. — Защото такива състояния не са необичайни при недостиг на сън. Всъщност бих ги нарекла дори разпространени.
	— Честна дума, нужни са ми само няколко нощи спокоен сън…
	— Е, този медикамент би трябвало да ви помогне. Има нещо дребно, но важно, което да помните. След като вземете едно хапче от седатива, не бива да кърмите поне осем часа, защото още ще е в организма ви.
	— Няма проблем — отговорих.
	— А ако безсънието продължава или започнете да се чувствате малко унила, непременно елате отново при мен. С такива неща шега не бива.
	Тръгнах към къщи с ясното съзнание, че тя знае. Тони без съмнение й беше казал за заплахата ми срещу Джак. Доктор Маккой вече ме водеше в графата рискови пациенти, след като и Хюс я беше запознал с изпълненията ми в болницата. Сигурно беше отгатнала, че лъжа. Също както Тони беше отгатнал, като му казах, че съм спала предишната нощ. Вече всички до един бяха убедени във фаталната ми неспособност да бъда майка, изпълняваща и най-елементарни задачи. Защото…
	О, боже, започва се отново…
	Бавно натиснах спирачката и сграбчих волана. Пак имах онова усещане, че всичко наоколо ми има потенциала да ме пребори. Включително простакът в мерцедеса зад мен. Натискаше клаксона си в опит да ме накара да се размърдам.
	Успя, тъй като освободих спирачката и поех бавно напред. Но оглушителният му клаксон успя да събуди Джак, който продължи да плаче, докато изпълняваха рецептата ми в аптеката. Все още плачеше, когато се прибрахме у дома и продължи, кажи-речи, през целия следобед. Проверих го щателно, за да се уверя, че не се е изприщил под памперса, че не страда от инфекция на венците, от недохранване, от бубонна чума или друга ужасия, която можах да извикам в ума си. Предложих му и винаги готовите си гърди и два часа, след като ме беше пресушил, минах на сухо мляко, срещу което той не възрази.
	Но щом се отдели от биберона, ревна отново. Отчаяна взех телефона и се обадих на Санди. Тя мигом чу пронизителния рев.
	— На това му се казва яки дробове — заяви тя. — Как върви?
	— От зле по-зле — отвърнах и й разказах всичко без заплахата, която бях отправила по адрес на Джак. Толкова ужасна грешка не можех да призная пред никого, дори пред сестра си, с която винаги бях споделяла всичко.
	— Звучи ми като стандартната бебешка бъркотия — заключи тя. — А непрестанният плач може да се дължи на колики. Моите се побъркваха от тях като бебета, а и мен караха да си говоря сама. Така че разбирам какво ти е. Но ще отмине.
	— Като камък в бъбреците, а?
	Вечерта Джак прекрати трагичната си ария точно преди Тони да се прибере, дъхащ на шест джина с тоник в повече, и да прояви интерес към секс с мен за пръв път от…
	Толкова отдавна не бяхме го правили, че бях забравила колко зле се представя, когато е пиян.
	Любовната му увертюра се изчерпа с това да полигави шията ми, да разкопчее джинсите ми, да пъхне пръсти под бикините ми и да направи движение, сякаш гаси фас в пепелник (който в случая беше клиторът ми). След това впечатляващо изпълнение на антиеротична подготовка смъкна панталона на костюма си и боксерките си и влезе с тласък в мен, като свърши за по-малко от минута. После се изтъркаля встрани и изфъфли някакво несвързано извинение за късия си фитил, след като е пил. Когато се скри в банята, в ума ми изскочи мисъл: това съвсем не беше романтичното завръщане към секса, на което се бях надявала.
	Преди Тони да излезе от тоалетната, вече бях отишла долу и звънях на местните доставчици на пица по домовете, тъй като на практика бяхме останали без нищо за ядене вкъщи. Той слезе със залитане, отвори бутилка червено вино, наля в две чаши и пресуши своята на две дълги глътки. Оригна се и попита:
	— Е, как мина денят ти?
	— Прекрасно — отвърнах. — Поръчах пица пеперони с допълнително сирене. Това устройва ли те?
	— Какво повече може да иска един мъж?
	— Има ли причина да си толкова пиян?
	— Понякога просто трябва…
	— Да се напиеш?
	— Ти ми четеш мислите.
	— Това е, защото те познавам толкова добре, скъпи.
	— О, я виж ти? — произнесе той малко прекалено високо.
	— Беше казано в ироничен смисъл.
	— Не, не беше. Каза го като критика.
	— Да прекратим дотук.
	— Напротив, забавно е. А и отдавна му беше време.
	— Като на жалкия секс, който току-що правихме… пардон, който ти прави?
	Той напусна стаята.
	Не, не се хвърлих върху леглото в неудържими ридания. Нито се заключих в тоалетната. Нито грабнах телефона да се жалвам пред Санди. Отидох в детската стая, седнах на плетеното кресло и се втренчих напред, изпаднала в същата зона на пълно отчаяние като преди две вечери. Само че този път умът ми не беше изпълнен с блуждаещи мисли за безнадеждността на всичко. Този път налице беше само една огромна и безмълвна празнота — чувство за свободно падане сред вакуум, в който нищо нямаше значение и смисъл. Светът бе станал плосък. Носех се към ръба му. И въобще не ме беше грижа.
	Не помръднах, когато чух звънеца на външната врата. Нито реагирах на чукането на вратата и на заваленото съобщение на Тони, че пицата ми е долу.
	Внезапно времето изгуби значение за мен. Съзнавах само, че седя в кресло и гледам напред. Да, знаех, че в другия край на стаята спи дете. Знаех, че въпросното дете се явява мой син. Но извън това…
	Нищо.
	Известно време след това станах и влязох в банята. Изпиках се и слязох долу. Седнах на дивана. Включих телевизора. Екранът светна. Втренчих се в него и регистрирах, че гледам денонощния новинарски канал на Би Би Си. До съзнанието ми стигна още, че часът е един и осем минути и че на масичката до дивана има кутия с пица. Но нищо повече…
	Сгуших се на дивана. Загледах се напред. Давах си сметка за движещите се образи. Можех да подуша пицата. Трябваше да се нахраня. Защото не бях яла нищо от…
	От вчера? От онзи ден?
	Все едно.
	Тогава Джак започна да плаче. Ненадейно станах много активна. Налудничаво активна. Наругах се за своята апатия, за малкото си кататонично бягство. _Давай, давай, давай_, наредих си. Действай. Знаеш си упражнението наизуст.
	В детската стая. Махам му мръсния памперс. Чистя му мръсното дупе. Слагам му нов памперс. Вземам го на ръце. Сядам на плетеното кресло. Вдигам тениската. Предлагам гърда. И после…
	След храненето той моментално заспа. Дотътрих се до спалнята и заварих празно легло (Тони — каква изненада! — бе отнесъл пицата и назряващия си махмурлук в кабинета си). Сгуших се върху завивката и…
	Нищо.
	Един час, два часа, три…
	Мехурът ми се обади отново — единственото, което би могло да ме извади от ембрионалната поза. В банята, докато седях върху тоалетната чиния, видях шишенцето с приспивателно на полицата над умивалника. Ключът към истинската празнота, за която жадувах.
	Стигнах до мивката, като устоях на изкушението да нагълтам цялото съдържание на шишето, по пет хапчета наведнъж — десет яки глътки, гарантиращи пълна забрава. Не че идеята за вечен сън не ме привличаше, просто бях твърде уморена да направя нещо по въпроса. Така че глътнах три хапчета (едно над препоръчваната доза, но имах нужда от допълнителна помощ), върнах се в леглото и…
	Бебефонът се включи с аларма. Този път обаче не рипнах бодро. Този път главата ми сякаш беше пълна с гъсто лепило, което правеше всичките ми движения тромави и забавени. Ала отново изпълних заученото упражнение:
	В детската стая. Махам му мръсния памперс. Чистя му мръсното дупе. Слагам му нов памперс. Вземам го на ръце. Сядам на плетеното кресло. Вдигам тениската. Предлагам гърда. И после…
	Обратно в леглото, към съня. Мигновен сън. Който сякаш се проточи вечно. Докато…
	Тони ме разтърсваше силно и тревожно и ми казваше да стана.
	Но аз не исках да стана. Ако станех, трябваше да посрещна деня/нощта, каквото там беше. Ако станех, трябваше да осъзная каква катастрофа е животът ми. Ако станех…
	— На Джак му има нещо — уплашено изрече Тони. — Като че е в безсъзнание.
	— Какво?
	— Не се събужда. И очите му…
	Изправих се на крака, макар да бях като в мъгла от химикалите в кръвта си. Сигурно по двайсет пъти на ден изминавах разстоянието от спалнята до детската стая, но този път внезапно се почувствах като в лабиринт, осеян с масивни предмети, в които се блъсках. Добрах се до креватчето на Джак и ми отне няколко мига да фокусирам погледа си. Ала когато това се случи, все едно някой ме изрита в корема. Защото изглеждаше, че Джак е в кататоничен ступор.
	Вдигнах го, беше отпуснат като парцалена кукла, главата му клюмаше, а очичките му бяха разфокусирани и празни. Притиснах го към себе си, взех да викам името му. Никаква реакция. Едва потиснах импулс да го разтърся. Приближих лице до неговото и усетих слабия му дъх, което беше облекчение. После се обърнах към Тони и му казах да повика линейка.
	Пристигнаха след пет минути. Парамедиците го поеха. Качихме се отзад в линейката с бебето и тя се понесе с вой в южна посока. Към Джак беше прикрепен сърдечен монитор и очите ми прескачаха от мъничкото му телце (закопчано за носилка) към постоянния пулс, регистриран от монитора. Парамедиците ни обстрелваха с въпроси: имал ли е конвулсии, припадъци, пристъпи на задушаване, предишни прояви на кататоничен ступор.
	Нищо, нищо, нищо.
	А после се озовахме в болница „Сейнт Мартин“. Двама лекари ни чакаха на входа за линейките. Парамедиците говориха с тях. Джак беше откаран направо в кабинет, пълен с медицинско оборудване. Лекарката беше към двайсет и пет годишна, спокойна, способна и веднага забеляза големия ни страх. Докато проверяваше всички жизнени показатели, тя зададе същия списък от въпроси като парамедиците, после попита дали бебето не е на някакви медикаменти.
	В този момент ме обзе нещо близко до ужас. Защото знаех какъв ще е следващият въпрос.
	— Вие самата вземате ли лекарства? — попита ме.
	— Да — отговорих.
	— Какви?
	Казах й.
	— Възможно ли е да сте кърмили сина си, преди да са изтекли определените осем часа?
	Усетих острия поглед на Тони, вперен в мен. Ако в този момент някой ми беше подал оръжие, на драго сърце щях да си пръсна главата.
	— Джак ме събуди от дълбок сън — казах. — Всичко ми беше в мъгла и не помислих…
	— О, за бога — изпъшка Тони. — Ти мозък имаш ли?
	Лекарката леко докосна ръкава му като намек да замълчи и каза:
	— Повярвайте, често се случва. Особено при преуморени майки.
	— Но ще се оправи ли той? — попита Тони.
	— В колко часа взехте хапчетата? — поиска да знае лекарката.
	— Не знам.
	— Как така не знаеш? — с нескрит гняв се възмути Тони.
	— Призори, струва ми се.
	— Струва ти се? — натърти Тони.
	— Може ли аз да задавам въпросите, ако обичате? — намеси се лекарката. Обърна се към мен, постави ръка на рамото ми и ми заговори: — Не бива да се разстройвате заради станалото.
	— Аз го убих — чух се да казвам.
	— Не, не сте — изрече тя с категоричен тон. — Сега ми кажете…
	— Заплаших да го убия, а сега…
	Тя стисна ръката ми.
	— Само ми кажете едно, моля ви… Кога изпихте хапчетата? Около пет, шест часа сутринта?
	— Някъде тогава.
	— А после той се събуди и вие го накърмихте…?
	— Не знам кога е било, но още беше тъмно.
	— Това е добре. Кой го откри в това състояние?
	— Аз — отвърна Тони. — Някъде към девет сутринта.
	— Тоест, около три или четири часа, след като сте го кърмили?
	— Нещо такова.
	Тя се обърна към сестрата и започна да й дава инструкции с тих глас.
	— Ще се оправи ли той? — попита Тони.
	— Така мисля. Помолих сестрата да включи сина ви на система със солен разтвор, за да го поддържаме хидратиран. Ще го оставим прикрепен към сърдечен монитор, за да сме абсолютно сигурни, че всичко е наред. Но от опита ми с подобни ситуации знам, че бебето просто трябва да си отспи, докато мине действието на лекарството.
	— Но ще има ли дългосрочни увреждания? — настоя да узнае Тони.
	— Съмнявам се. Дозировката на лекарството, която е получил чрез кърмата, е толкова минимална, че…
	В този момент коленете ми поддадоха и аз увиснах на носилката, върху която беше Джак, като пасажер на круизен лайнер, нежелаещ да напусне кораба, но и в неведение какво друго може да стори.
	— Добре ли сте? — попита ме лекарката.
	Колко пъти през последните седмици ми се наложи да чуя проклетия въпрос.
	— Просто имам нужда да…
	Една сестра ми помогна да се добера до стол и ме попита желая ли чаша вода. Кимнах. После наведох глава между краката си и получих позив за повръщане. Но излезе единствено някаква водниста течност.
	— Боже господи — изръмжа Тони, докато напъните ми за повръщане продължаваха.
	— Бихте ли изчакали отвън? — помоли го лекарката.
	След като той излезе, сестрата ме почисти и ме отведе до носилка срещу тази на Джак. Приседнах на ръба й и краката ми се залюшкаха във въздуха.
	— Кога сте яли за последен път? — попита ме лекарката.
	— Не знам. Струва ми се, че преди два дни.
	— И откога сте в депресия?
	— Не съм в депресия.
	— След като не си спомняте кога сте яли за последно…
	— Само съм уморена, нищо повече.
	— Това е още един признак на депресия.
	— Аз не съм…
	Но тогава чух, че съм прекъсната. От себе си. Без да съм решавала, че ще се прекъсвам.
	— След като сте пили сънотворни, очевидно не сте могли…
	— Опитах се да го убия.
	— Няма такова нещо.
	— Заслужавам да умра.
	— Друг признак на депресия.
	— Оставете ме на мира.
	Скрих лице в дланите си.
	— Страдали ли сте от депресия преди?
	Поклатих глава.
	— Това първото ви дете ли е?
	Кимнах.
	— Добре тогава… Ще постъпите в болницата.
	Не казах нищо. Защото бях заета с друго — да притискам с длани очите си в опит да постигна пълно затъмнение.
	— Чухте ли какво ви казах? — попита лекарката с все така спокоен и внимателен тон. — Демонстрирате изявени признаци на следродилна депресия и при тези обстоятелства смятам, че е разумно да бъдете под наблюдение.
	Дланите ми се притиснаха още по-силно към очите.
	— Трябва да разберете, че това, което преживявате, не е рядко срещано. Всъщност следродилната депресия е…
	Но аз се гътнах на носилката и понечих да запуша уши с възглавница. Лекарката ме докосна по рамото, сякаш да каже „Разбрано“, после я чух да обяснява, че щяла да излезе навън да поговори със съпруга ми. Останах сама в кабинета с Джак. Но не можех да понеса да погледна към него. Не можех да понеса онова, което му бях причинила.
	След няколко минути лекарката се върна.
	— Говорих със съпруга ви. Съобщих му диагнозата си и той се съгласи, че трябва да останете в болницата. Наясно е, че болничната политика диктува майката и детето да бъдат приети заедно. Това ще ни даде възможност да се уверим, че при Джак няма странични ефекти от леката…
	Тя млъкна, преди да е изрекла клиничен термин като „свръхдоза“.
	— Мъжът ви предаде, че трябва да бърза за работа. Но ще дойде довечера…
	Отново придърпах възглавницата върху ушите си. Лекарката видя това и спря монолога си. Проведе бърз разговор по телефона. Като приключи, върна се при мен и изрече меко:
	— Всичко ще е наред. Ще го преодолеете.
	Тогава я видях за последен път. Двама санитари дойдоха, освободиха спирачките на носилката на Джак и го откараха. След като изчезна през вратата, се появи сестра и каза:
	— Не се тревожете. След малко ще го последвате.
	Но аз не се тревожех. Защото не чувствах нищо. Само общо изтръпване, отново усещането, че нищо няма значение.
	Санитарите се върнаха за мен десет минути по-късно. Закопчаха ме с колани (но не твърде стегнато) и ме подкараха по дълъг коридор, докато стигнахме до товарен асансьор. По пътя всичко изглеждаше сиво, зле осветено, вехто. Усещаше се остра миризма — смес от дезинфектант и гнилоч. Вратите на асансьора се отвориха. Бях вкарана вътре и се издигнахме нагоре. Вратите отново се отвориха и бях бутана по друг дълъг сив коридор, докато стигнахме до врати от армирано стъкло и ключалка с код вдясно. Над ключалката имаше табела с две думи на нея: „Психиатрично отделение“.
	Един от санитарите набра код, нещо изщрака и бях вкарана вътре, а зад мен се чу решително хлопване.
	Поредният дълъг коридор. Забелязах, че всички врати са стоманени и с монтирани външни резета. Продължихме напред, завихме вдясно и отминахме малко отделение с нормални врати. Зад него имаше друга серия от врати — без страховитите ключалки и укрепления, които видях по-рано. Спряхме пред една от тях, санитарят я отвори и бях вкарана вътре.
	Озовах се в стая — около четири на четири метра, с прозорец (с решетки), телевизор, прикрепен с конзола на стената и две болнични легла. И двете бяха празни, но ако съдех по личните вещи върху нощното шкафче до едното, вече имах съквартирантка. Влезе сестра. Наближаваше петдесет, слаба, с остри черти и нос като клюн, със старомодни очила с рогови рамки и грижливо модулиран глас.
	— Сали?
	Не отговорих. Продължих да се взирам напред, макар че регистрирах всичко наоколо си.
	— Сали?
	Погледнах към баджа й. „Шоу“.
	— Джордж Бърнард? — избъбрих внезапно.
	Сестрата ме погледна внимателно.
	— Моля?
	— Джордж Бърнард… Шоу — казах и избухнах в неудържим смях.
	Сестрата ми отправи спокойна усмивка.
	— Казвам се Аманда Шоу.
	Това ми се стори като най-смешното нещо, което бях чувала, и смехът ми стана двойно по-бурен. Сестра Шоу не каза нищо, остави ме да се смея като идиотка, докато се изтощих.
	— Сега добре ли си? — попита.
	Върнах се към сгушената си на кълбо поза върху носилката. Тя кимна на един от санитарите и той разкопча коланите ми.
	— А сега, ако обичаш, Сали, на тези господа им трябва носилката, така че…
	Лежах неподвижна.
	— Само се надигни, а ние ще се погрижим за останалото.
	Не реагирах.
	— Сали, пак ще те помоля. Моля те, надигни се, а господата ще ти помогнат.
	Пауза. Долових заплахата, спотайваща се в равния й глас. Надигнах се до седнало положение.
	— Добре, много добре — каза сестра Шоу. — А сега дали ще можеш да слезеш от носилката?
	Поколебах се. Сестра Шоу леко наклони глава, а санитарите застанаха от двете ми страни. Единият от тях пошепна с неудобство, почти умолително: „Хайде, миличка“. Оставих ги да ми помогнат да сляза и да ме настанят в леглото. После без нито дума двамата избутаха носилката навън от стаята и си отидоха.
	— Така… — рече сестра Шоу. — Нека обясня някои неща за сектора ни.
	_Сектор._
	— Първо, бебето ти е в съседното отделение, на десет крачки оттук по коридора. Ще имаш пълен достъп до него, когато поискаш, през цялото денонощие. Може да го донасяш тук, при теб, макар че предпочитаме да спи в отделението, за да си осигуриш така нужната ти почивка.
	_И ще можете да го държите далеч от опасната му майка._
	— Другото важно нещо, което трябва да разбереш, е, че не си затворничка тук. Защото, за разлика от някои в сектора, не си въдворена…
	_Въдворена се римува с разчленена…_
	— Ако искаш да отидеш да се разходиш или да напуснеш сектора по някаква причина, няма да има никакъв проблем. Искаме единствено да информираш дежурната сестра, че излизаш…
	_Защото външната врата е залостена по всяко време… А и защото не искаме откачалка като теб да избяга с бебето… особено след като толкова силно искаш да му навредиш._
	— Някакви въпроси?
	Поклатих глава.
	— Добре. В шкафчето ти има нощница. Преоблечи се и дрехите ти ще бъдат изпрани.
	_Защото целите ги омазах с лиги._
	— Доколкото разбрах, доста отдавна не си яла, така че веднага ще наредя да ти донесат храна. Но преди всичко това би ли искала да видиш сина си?
	Дълга пауза. Накрая поклатих глава. Сестра Шоу остана невъзмутима.
	— Няма проблем. Но помни, ако пожелаеш да го видиш, достатъчно е само да натиснеш звънеца до леглото си.
	_Но защо той би искал да ме види? Особено след като го отрових. Нищо чудно, че винаги плачеше покрай мен. Усетил бе от самото начало антипатията ми към него._
	— О, само едно последно нещо. Психиатърът ни, доктор Родейл, ще дойде да те види след два часа. Става ли?
	_Нямам търпение._
	— Е, това е в общи линии. Оставям те да се преоблечеш и много скоро някоя от колежките ми ще ти донесе обяд.
	Сестра Шоу излезе. Лежах на леглото неподвижно. Времето течеше. Сестра Шоу се върна.
	— Имаш ли нужда от помощ за преобличането, Сали?
	Надигнах се и започнах да свалям дрехите си.
	— Добре — каза сестра Шоу и пак излезе.
	Болничната нощница вонеше на белина и я усещах корава и дращеща върху кожата си. Намачках своите дрехи на голяма топка и ги натиках в шкафчето. После пропълзях сред също толкова коравите чаршафи и затворих очи с надеждата да заспя. Но вратата се отвори и влезе възпълна, малко над двайсетгодишна сестра, на чийто бадж пишеше „Патерсън“.
	— Добрутро.
	Австралийка.
	— Добре ли си?
	Не отговорих.
	— Няма проблем. Обядът ти е тук.
	Разговаряше едностранно с кататоничка. Но нищо не можех да сторя по въпроса. Бях влязла в ново измерение на този странен пейзаж, в което речта внезапно изглеждаше невъзможна или просто недостижима за мен.
	Сестрата постави подноса с обяда на подвижната масичка до леглото. Побутна го към мен. Не направих нищо. Тя ми се усмихна, с надежда да извика реакция.
	— Да не ти се е вързал езикът на фльонга?
	Затворих очи.
	— Добре, добре, беше тъпа шега — каза тя. — Но трябва да ядеш. Съквартирантката ти отказа да се храни пет дни и после…
	Тя млъкна, сякаш щеше да ми разкрие нещо, което не биваше да чувам. Или поне още не.
	— Но ти ще хапнеш обяда си, нали? Поне пийни нещичко.
	Посегнах към подноса. Взех чашата с вода. Приближих я до устата си. Пийнах малко, но все така в легнало положение, така че част от водата се стече по лицето ми и намокри завивките. После върнах чашата върху подноса.
	— Браво, добро момиче — похвали ме сестрата. — Хайде малко от лапачката сега.
	Исках да се усмихна при този австралийски жаргон в болница в Южен Лондон. Но нищичко не можех да направя, освен да лежа и да се пуля като кръгъл идиот.
	— Знаеш ли какво? Ще оставя обяда тук и ще се върна след половин час. Но, моля те, за твое добро, прилапай нещичко.
	_Но как мога да ям, като не мога да ям? Не виждаш ли? Не схващаш ли колко съвършено логично е?_
	Половин час по-късно тя пак дойде. Не й хареса видът на недокоснатия поднос.
	— О, ама хайде де — подкани ме, все още с адски жизнерадостен маниер. — Трябва да сложиш нещо в тумбачето.
	_Не. Не искам нищо. Искам само да се спаружа като суха слива. Да направя огромна услуга на всички и да изчезна от поглед. Завинаги._
	Тя приседна на леглото и стисна ръката ми.
	— Разбирам, не изглежда много вкусно, а и ти си в едно от тези състояния извън твоя контрол. Но нека те предупредя. Лекарката ще дойде да те види след час. А тя гледа много сериозно на следродилната анорексия. Ако не вярваш, питай съквартирантката си, като я върнат от операционната. Затова си направи услуга, отхапи поне от ябълката, преди лекарката да е дошла.
	_Но за да отхапеш ябълка, трябва да отхапеш ябълка. Схващаш ли?_
	Лекарката беше някъде над четирийсет и пет. Много висока, грозновата, със строга прическа и строг костюм под бялата лекарска престилка. Бифокалните й очила бяха закрепени на върха на носа. Всичко у нея излъчваше рационалност и никаква търпимост към глупави приумици. Веднага ме разтревожи.
	— Госпожо Гудчайлд… Сали… аз съм доктор Родейл, психиатърът на звеното.
	Тя ми протегна ръка.
	_Но за да поема ръката ти, трябва да поема ръката ти._
	Усмихна се кисело на неспособността ми да направя този елементарен жест на учтивост.
	— Добре тогава. — Придърпа стол до леглото ми и извади от куфарчето си клипборд и писалка. — Да се опитаме да сложим начало…
	Тя беше тази, която сложи начало. Накара ме да потвърдя възрастта си, попита дали това е първото ми дете, дали за пръв път изживявам депресия и/или за пръв път изпадам в такова мъчително състояние. Каза, че доколкото схващала — като гледаше картона на Джак — раждането е било травматично и се питала дали това е повлияло на душевното ми здраве… дрън-дрън-дрън…
	Онова, което ме заинтригува у безответната анкета на доктор Родейл, беше отривистият маниер, по който водеше разпита, и упорството й при все отказа ми да отговарям. Направи ми силно впечатление, че макар вероятно да беше психотерапевт, категорично не принадлежеше към онази тласкаща към проникновения школа в психотерапията, чиято цел беше „откриване на детето у теб“. Не, просто търсеше информация, въз основа на която да се ориентира към правилното лечение за мен.
	Имаше проблем обаче — аз не отговарях на въпросите й. И тя бързо схвана трудността.
	— Виж какво, Сали — рече накрая, след като не можа да изкопчи и дума от мен. — Наясно съм, че ме чуваш и че осъзнаваш заобикалящата те обстановка, ситуацията си и ефекта, който упражняваш върху околните. Което означава, че отказът ти да говориш трябва да бъде приеман като психосоматичен по своето естество.
	Строга усмивка.
	— Ако смяташ, че просто не можеш да говориш в този момент, така да бъде. Но разбери, че за да мога да поставя правилна диагноза и да ти предпиша подходящо лечение, ще трябва да отговаряш на въпросите ми. И така, да започнем ли отново?
	Не казах нищо. Тя повтори дежурните си въпроси. Беше стигнала някъде към средата на списъка, когато се размърдах и се обърнах с гръб към нея. Останах така. Тя се изправи и премести стола си от другата страна на леглото.
	— Ето, така отново можем да се виждаме.
	Пак се обърнах и й дадох гръб. Доктор Родейл издаде уморена протяжна въздишка.
	— Единственото, което ще постигнете така, госпожо Гудчайлд, е да забавите възстановяването си и да удължите престоя си при нас. Ала аз не мога да ви принудя да отговорите на простите ми медицински въпроси. Изборът е ваш. Поне за момента. Също както сама ще решите да ядете или не. Но, както добре знаете, не можете да живеете без храна. И ако продължавате да я отказвате, този избор ще ви бъде отнет в името на доброто ви. Разбирам от справката, че личната ви лекарка ви е предписала лек седатив, за да ви помогне да спите. Ще помоля сестрата да ви даде същата доза от него довечера. Когато се върна утре, надявам се, че ще имаме по-голям напредък, отколкото днес. Довиждане.
	Около пет минути, след като тя излезе, вратата отново се отвори и така се запознах със съквартирантката си. Всъщност не се запознахме, тъй като тя беше в следоперативна кома. Поне аз допуснах, че страда от нещо следоперативно, защото я вкараха на носилка, а главата й беше омотана с широка превръзка. Макар да продължавах да лежа неподвижно, видях, че е чернокожа и приблизително на моята възраст. Сестра Патерсън помогна на санитарите да нагласят носилката в нужната позиция. След като те излязоха, тя прочете картона й, провери пулса й и нагласи завивките. Като видя, че я гледам, каза:
	— Името й е Агнес. Момченцето й Чарли е в същото отделение като твоя син. Вероятно ще има за какво да си говорите, като дойде в съзнание, защото тя е преживяла същото, през което ти минаваш сега. Всъщност още го преживява, което е жалко, но какво да се прави. Няма логика и смисъл в танца, който изпълнявате. Целта е да се постави под контрол, преди да ви е довел до тежки физически проблеми, което се случи с горката Агнес. Но ще оставя на нея да ти разправи. Нашата Агнес е много умна жена, с висок чиновнически пост. Само дето болестта не подбира на кого ще се лепне, нали?
	Тя приближи и отново приседна на леглото ми. С цялото си сърце исках да не го прави.
	— Докато сме на темата за лоши неща, сполитащи добри хора — не е ли много изразителна тази фраза? — ще ти доверя малка тайна: не си направила особено добро впечатление на нашата докторка. А тя е от онези, на които е най-добре да съдействаш, ако ме разбираш правилно. От старата школа е. Почита йерархията и има самочувствието, че е наясно кое е най-доброто за теб. Не ми е драго да го кажа, но наистина е така. Защото има нещо в маниера й, което дразни много хора, само че тя е наясно как да измъква момичета като теб от бъркотията. От мен да го знаеш, пътят за излизане оттук е около пет пъти по-кратък и лесен, ако ни помогнеш да ти помогнем. Добре де, прощавай за тъпото клише. Хайде сега, опитай се да хапнеш малко.
	_Хей, да не би да мислиш, че не искам да ви помогна? Проблемът е, че има проблем и това е фактът, съществува проблем, който представлява проблем, що се отнася до решаването на въпросния проблем, защото проблемът е…_
	Тя придърпа масичката, отряза ми парченце от сандвича и го поднесе към устата ми.
	— Само няколко бързи хапки, нищо и никаква работа…
	_Виж, знам, че си с добри намерения, но… не, няма да се впускам пак в объркани мисли._
	— Ябълка? Чаша мляко? Някоя и друга от най-добрите ни курабийки? Нищо ли не ти харесва?
	Единствено мълчание.
	— Какво ще кажеш да станеш от леглото и да те заведа да видиш Джак? Сигурно тъкмо му е време за хранене…
	Това вече ме накара да реагирам. Сграбчих възглавницата и я притиснах до лицето си.
	— Както изглежда, май бръкнах в раната — промърмори сестра Патерсън. — Но и бебетата трябва да се хранят, нали тъй?
	Портативният й приемник издаде звук. Тя го погледна.
	— Викат ме, пак ще намина по-късно. Ако ти трябва нещо, само звънни.
	Нищо не ми трябваше, а най-малко пристигането на Тони няколко часа по-късно. Носеше брой на днешния „Кроникъл“ и голямо пакетче бонбони за смучене асорти. Когато се наведе да ме целуне, видях часовника му — 17:12 часа. Явно вината го беше подгонила да се появи толкова рано — цели три часа преди срока за предаване на страниците за утрешния брой.
	— Как е? — попита ме.
	Не отговорих.
	— Донесох ти…
	Постави подаръците си върху шкафчето до леглото, после се огледа за стол и се чудеше да сяда ли, или не. Реши да остане прав. Реши също така да фокусира вниманието си малко встрани от мен — тъй като нездравото ми кататонично състояние явно го притесняваше.
	— Току-що ходих да видя Джак. Добри новини. Отново е буден и, както ме осведоми сестрата, изгълтал две шишета мляко, толкова бил изгладнял. Според нея това е добър знак, че се връща към нормално състояние.
	_Защото е извън нежните ми и любящи грижи._
	— Сестрата каза още, че можеш да го посещаваш…
	_Престани, престани, престани. Не ти искам доброто отношение. Не го заслужавам._
	Поставих възглавницата върху главата си.
	— Каза ми също така, че често правиш това.
	Притиснах възглавницата към ушите си.
	— Ако искаш да си тръгна, ще го направя.
	Не помръднах. Накрая той каза:
	— Надявам се да се подобряваш.
	Чух го как си тръгна. Махнах възглавницата. Тогава прозвуча глас някъде срещу мен.
	— Коя си ти?
	Беше съквартирантката ми Агнес. Седеше в леглото и изглеждаше объркана и замаяна. Но пък точно аз не можех да се похваля с бистър ум в момента, та да критикувам другите.
	— Беше ли тук вчера? Не си спомням… Беше, нали? Но може би…
	Тя замълча объркана, сякаш не можеше да задържи тази смътна мисъл.
	— Агнес, така се казвам. Винаги ли слагаш така възглавница на главата си? Агнес… запомни ли?
	_Да. И се радвам, че не съм единствената обитателка на Планетата на сбърканите._
	— Агнес. А-Г-Н…
	В тази момент влезе сестра Патерсън.
	— Нашата Сали не е от бъбривите — каза тя.
	— Сали? — попита Агнес.
	— Да, така й е името. И днес не приказва много. Но ти не се отказвай да я разговориш, всички много искаме да чуем американския й акцент.
	Агнес примигна няколко пъти, докато смели информацията.
	— Защо е американка? — попита.
	— Защо ли? — Сестра Патерсън се разсмя. — Сигурно защото там е родена, затова. И има бебенце, момченце, също като теб.
	— Той Чарли ли се казва? — попита Агнес.
	— Не, твоят син се казва Чарли…
	— Знам, знам. Просто помислих…
	Тя отново замълча объркана.
	— Джак — рече сестра Патерсън. — Името му е Джак.
	— Аз… аз съм…
	— Малко замаяна — притече й се на помощ сестра Патерсън. — Също като последния път. Но ти обещавам, че утре сутринта всичко отново ще ти се проясни. Сега ми кажи какво искаш за вечеря.
	Агнес поклати глава.
	— А, не, няма да подхващаш наново старата песен — възрази сестра Патерсън. — Особено след като това те докара до…
	— Овесена каша — побърза да каже Агнес. — Ще ям овесена каша.
	— Ще получиш овесена каша. А на теб какво ти се яде, Сали?
	Изпълних си моя коронен номер с мълчанието.
	Тя се приближи до мен с чаша вода и друга малка чашка.
	— Няма да ти тикам храна насила в гърлото, но ще те помоля да вземеш хапчетата. Същите са като онези, които си пила снощи…
	_И благодарение на които отрових сина си._
	Тя разклати пластмасовата чашка с таблетките до ухото ми.
	— Моля те, Сали. Не ме карай да…
	Не довърши изречението. Защото не се наложи. Седнах в леглото и взех хапчетата. После се насилих да се изправя на крака и се потътрих към присъединената към стаята баня. Сестра Патерсън гръмогласно ме поздрави за изправянето ми. Когато влязох, отклоних поглед от огледалото, за да не се виждам. Само изпразних мехура си, върнах се в леглото, завих се през глава и зачаках приспивателното да подейства.
	И после вече беше сутрин. Леглото ми беше нейде високо в стратосферната зона. Докато се опитвах да разсъждавам над въпроса „Къде съм?“, забелязах, че в ръката ми е забита игла и над мен има система с хранителен разтвор. Съквартирантката ми я нямаше. Нова дежурна сестра постави поредната болнична вкуснотия пред мен. Беше ниска шотландка.
	— Добре ли спа?
	Отговорих с изправяне на крака. Хванах се за системата и я затиках към банята.
	— Имаш ли нужда от помощ там? — попита сестрата.
	_Не, вече съм ветеран по отношение на всевъзможни болнични системи._
	Изпиках се, после отидох до мивката да измия ръцете си и да наплискам лице. И тогава се видях какъв кошмар представлявам. Подпухнала, кървясали очи, сплъстена коса…
	_О, майната му._
	Върнах се обратно в стаята. Сестрата ми помогна да легна и нагласи системата вляво от мен.
	— Има овесена каша, препечени филийки, пържени яйца, хубав силен чай…
	Извърнах се. Сестрата продължи да говори:
	— … а след закуска съм сигурна, че ще искаш да посетиш бебчето си. Е, с какво ще започнеш?
	Не ядох нищо. Сестрата се помъчи да ме заинтригува с филийка. Отвърнах се.
	— Ами добре — рече. — Но съм сигурна, че доктор Родейл няма да остане доволна.
	Тя остави закуската до леглото ми. Агнес се върна в стаята. Като я видях изправена, установих, че е висока и привлекателна жена, въпреки измъченото й изражение със следи от шок и леко скованата стойка.
	— Ти беше тук и вчера, нали? — попита, докато се настаняваше в леглото. — Американката, нали така? Или си някоя нова? Паметта ми нещо…
	Поредното й недовършено изречение. Тя се взря въпросително в мен.
	— Ама защо не говориш? Бебето ли ти върза езика?
	Тя се разсмя истерично, а аз си помислих: „Уцели отведнъж, миличка“.
	Тогава смехът й рязко секна.
	— Трябва да се храниш — отсече. — Иначе ще си имаш много ядове. Сериозни ядове, казвам ти. Мен питай, преживях го. Не ти трябва да минаваш през това. Ама никак.
	После отново потъна в мълчание.
	— Ти си американката, нали?
	Постави длани върху лицето си.
	— Извинявай, извинявай, извинявай. Не искам все да се повтарям, но…
	И пак млъкна.
	Доктор Родейл се появи около три часа следобед. Недокоснатият обяд беше до леглото ми. Тя го погледна, после насочи очи към картона ми.
	_Здрасти, докторе, как е?_
	— Така… Виждам, че си отказала вечеря снощи, а днес не си закусвала и обядвала. Пак казвам, изборът е твой, но бъди наясно, че те държим на системи. В близките ден или два ще трябва да вземем решение как да ти помогнем да излезеш от сегашното си състояние. Разбрах също, че си имала безпроблемна нощ. Добре ли спа?
	Без отговор.
	— Някакви странични ефекти от успокоителните, като изключим известна замаяност при събуждане?
	Без отговор.
	— Виждам, че въпреки всички предложения, не проявяваш интерес да видиш сина си Джак. Което, разбира се, не е изненадваща реакция в твоето състояние, но не носи нищо добро нито на теб, нито на детето ти. Ако желаеш, имаме психотерапевт, който може да разговаря с теб за емоционалните ти проблеми. Но за да може тя да си свърши работата, трябва да си в състояние да общуваш. Което ни поставя донякъде в ситуация „параграф 22“, не си ли съгласна? Така че, моля те, опитай да говориш с мен сега.
	Без отговор.
	— Е, добре тогава. Ще опитаме отново утре.
	И тя насочи вниманието си към Агнес. От притеснената й реакция ми стана ясно, че доктор Родейл искрено я плашеше.
	— Как се чувстваме днес, Агнес? Апетитът ти върна ли се?
	— Ям.
	— Този път няма ли остатъчни ефекти?
	— Паметта ми…
	— Това ще отмине. До двайсет и четири часа ще си върнеш нормалните способности.
	— Това последното ли беше?
	Доктор Родейл не вдигна очи от картона.
	— Ще видим.
	Завих се през глава. Защото вече знаех — или си мислех, че знам — на какво лечение е подложена Агнес.
	Ала, макар да бях наясно, че трябва да говоря и да ям, отново ме спъваше същата извратена логика: _за да говоря, трябва да проговоря… за да ям, трябва да започна да ям_. Което за момента беше невъзможно. Макар инстинктивно да знаех как се говори и се яде, сякаш бях изгубила способност да упражнявам тези две функции. Оперативната ми система се бе сринала и колкото и да се мъчех, не можех да задействам механизма, който да отвори устата ми. И макар да изпитвах някаква нарастваща паника, тя бе измествана от отчаяна инерция. Просто вече не ме беше особено грижа за нищо.
	Тони дойде в осем вечерта. Очевидно беше въведен в курса на събитията от сестра Патерсън — сега отново на дежурство — защото погледна с безпокойство подноса с недокоснатата ми вечеря, седна на леглото и се взря в мен с някаква смесица от безнадеждност, неприязън и тревога (да, моят сложен съпруг имаше способността да излъчва и трите настроения едновременно с минимални лицеви движения). Не ме целуна, нито докосна ръката ми и отново избягваше да ме погледне директно. Все пак каза:
	— Здравей. — Тъй като това не го доведе доникъде, добави: — Джак е добре. — А после: — Тук се тревожат, че не се храниш и не говориш. — И накрая: — Добре… Тръгвам си.
	_Дали това бе начинът му да каже: „Знам кога не съм желан“?_
	Съпругът на Агнес (или партньор, или половинка, или какъвто там беше) също се появи тази вечер. Изненада ме. Бях си представяла някой хубав мускулест ямаец — елегантно облечен, излъчващ самоувереност и естествен чар и всяко друго клише за афро-карибския тип, което ви дойде наум. Оказа се мълчалив и резервиран бял мъж, наближаващ четирийсет, облечен в стандартен сив костюм, синя риза и безлична вратовръзка, леко колеблив в маниера си и несигурен относно ролята си в тази деликатна ситуация. Но онова, което оставаше извън всяко съмнение, беше, че обожава Агнес и е искрено разтревожен от състоянието й. Седна до нея, пое ръката й, заговори й с тих и насърчителен тон, дори я накара да се разсмее веднъж. Не е ли истина, че човек никога не може да разтълкува другите двойки? Не му идва наум каква искра е запалила привличане между такива противоположности, да не говорим за сложната свързаност и доколко здрава е тя, че да издържи на подобна криза.
	Той беше толкова безличен човечец, а ето че внезапно изпитах завист към нея за привидната им стабилност (защото всеки знае, че онова, което се вижда наяве, винаги е лъжовно). Щом сестра Патерсън дойде за вечерната си обиколка и ми донесе хапчетата, мигом ги взех, без да чакам подканване. Защото не исках повече да гледам тази щастлива сцена.
	Успокоителните отново сътвориха химическата си магия и аз спах непробудно единайсет часа, като се събудих малко след шест и петнайсет на следващата сутрин. Господи, колко замаяна се чувствах. Защото тези хапчета всъщност не те приспиват. По-скоро те удрят като с бухалка по главата и те оставят в ступор. Отне ми двайсет минути да намеря нужния баланс, за да затътря себе си и стойката със системата в банята.
	Денят протече в духа на предишните. Сестрата шотландка ми предложи закуска. Запазих мълчание. Агнес се опита да ме въвлече в разговор. Не проговорих (макар да ми стана приятно, че съзнанието й започва да се прояснява). Тя отиде да поиграе със сина си Чарли. Пропилях сутринта, като се взирах в тавана и се чудех защо така си пропилявам сутринта, защо нямам енергия за нищо, освен да си пропилявам сутринта.
	Дойде време за обяд, но аз не си ядох обяда — освен под формата, вкарана през тръбичка в ръката ми. После стана три часът и в стаята влезе доктор Родейл. Като актьори в лоша пиеса знаехме наизуст прозаичните си реплики. Или поне тя си ги знаеше, аз просто трябваше да поддържам позата на слабост и мълчание. Интервюто мина според дежурния формат — лекарката мрънкаше за растящата сериозност на моята ситуация, а накрая заяви:
	— Днес ще се обадя на мъжа ти в службата му, за да обсъдим възможностите пред нас.
	Тони пристигна към осем вечерта. Този път ме целуна по бузата. Придърпа стол близо до мен. Хвана ръката ми. И каза:
	— Трябва да започнеш да се храниш.
	Насочих поглед към стената.
	— Лекарката ти… Родейл беше, нали?… Обади ми се в редакцията и каза, че ако не започнеш да поемаш твърда храна, ще започне ЕКТ. Това означава електро-конвулсивна терапия. Един вид шокова терапия. Твърди, че е най-добрият начин да бъдеш измъкната от сегашното ти състояние, но й е нужно моето съгласие, за да пристъпи към това.
	Мълчание. Той отново не ме гледаше.
	— Не искам да си давам съгласието. Но и не искам да те виждам да продължаваш така. Затова… — Той се наведе към мен. — На твое място бих се изтръгнал от този ступор.
	Обърнах се с гръб.
	— Сали, моля те…
	Завих се през глава. _О, защо продължавам с тези инфантилни постъпки?_ Внезапно той дръпна завивките и откри лицето ми. Погледна ме право в очите и просъска:
	— Не ме принуждавай да прибегна към крайност.
	След това си тръгна. А аз си помислих: „Той ще подпише за секунда документите. И аз ще се превърна в Електрифицираното момиче. Подай още ток, Скоти…“.
	След като Тони си отиде, Агнес стана от леглото си и дойде до мен. Походката й още беше несигурна. Също и фокусът на зрението й. Но говореше смислено.
	— Сали беше, нали?
	Не отговорих.
	— Слушай, американке. Моят съпруг също не искаше да подпише документите. Умолява ме цяла седмица да се вразумя, да хапна нещичко и да се държа, сякаш съм наясно къде се намирам. Но аз не го направих. Само продължавах да изтръгвам тръбичката на системата, с която ме подхранваха. Не им оставих избор. Вечерта, преди да започнат терапията, мъжът ми седна до мен и заплака. Умоляваше ме за последен път да започна да ям, поне малко. Но…
	Пауза.
	— … на следващата сутрин отново махнах системата. И вечерта започнаха с ЕКТ.
	Пауза.
	— Вчера ми беше петият сеанс. Сигурно върши работа, защото отново се храня, мога да си играя по мъничко с Чарли. Само че…
	Пауза.
	— … макар да казват, че страдаш само от временна загуба на памет, не го усещам така. По-скоро имам чувството, че цял дял от мозъка ми е заличен. Непрекъснато се мъча да го открия, но…
	Пауза.
	— Знаеш ли какво си мисля? Според мен електричеството го изпържва и го премахва завинаги. Лекарката все повтаря как когато лечението завърши, всичко се връща наново. Ала аз не й вярвам. Нито за миг. Защото…
	Пауза.
	— Чуй ме. Можеш да избегнеш това. Можеш. Само една хапчица храна. Само една. Ето…
	Тя придърпа масичката с недокоснатата вечеря. Посегна към хлебчето и отчупи парче от него.
	— Само едно залъче хляб. Дори ще ти го намажа с масло.
	И го направи. Приближи го до лицето ми. Извърнах се. Със свободната си ръка тя завъртя главата ми към себе си.
	— Хайде, можеш да го направиш.
	Отново се извърнах. Тя пак ми извъртя главата. Извърнах се. Внезапно тя тикна парчето хляб право срещу устата ми. Извърнах се. Тя обърна главата ми, но този път със здрава хватка и притисна хляба към зъбите ми. В този момент го блъснах с ръка и се изплюх в лицето й. Без да губи секунда, тя ме зашлеви с опакото на дланта си. Шокът беше жесток. Също и болката. Чух се да крещя:
	— Сестра!
	В стаята влезе сестра Патерсън.
	— О… могла си да говориш, значи.
	Разбира се, отново се заключих в мълчание до края на вечерта. Разбира се, не докоснах подноса с храна. Разбира се, изпих си зашеметяващите хапчета като добро момиче и после зачаках сънят да ме фрасне по главата. Но когато се събудих на следващата сутрин… не, няма да кажа, че мъглата се беше разнесла или че внезапно съм се почувствала преродена, освежена или сдобрена със света. Тъкмо обратното, още страдах от чувство на цялостна интоксикация, съчетано със странна умора. И това след близо единайсет часа в несъзнателно състояние. Ала за пръв път от дни усетих глад. И когато сестрата шотландка донесе подноса със закуската, избъбрих:
	— Благодаря.
	Това я накара да ме погледне малко стреснато, но и със забележимо задоволство.
	— Моля, за мен е удоволствие. Мислиш ли, че можеш да хапнеш?
	Кимнах. Тя ми помогна да се изправя до седнало положение, нагласи подноса и дори ми разстла хартиена салфетка като келнер в ресторант.
	— Може би ще пийнеш малко чай? — предложи.
	Отново кимнах.
	— Ей сега се връщам.
	Яденето не се оказа лесен процес след близо седмица прекъсване. Но успях да погълна половин купичка овесена каша. Вървеше бавно и един-два пъти получих позив за повръщане. Но упорствах. Защото разбирах, че се налага.
	Сестрата ми наля чаша чай и сияеща ме наблюдаваше как се храня. Дадох си сметка, че за нея всеки пациент, преодолял проблем, е поредният успех.
	— Не се притеснявай, ако не можеш да изядеш всичко — каза ми. — Справяш се отлично.
	Бях почти преполовила закуската си, когато Агнес се размърда и пробуди. Също като мен беше толкова замаяна от хапчета, че й бе нужен миг-два да осъзнае къде се намира и защо е тук. Но постепенно светът дойде на фокус пред очите й и ме видя наведена над подноса със закуска с вилица в ръка.
	Чест й направи, че не каза нищо. Само ми кимна леко, после стана и отиде в банята. Когато се върна, застана до леглото ми и каза:
	— Прощавай за снощи.
	— Няма защо — продумах с усилие.
	— Как ти понесе закуската?
	Вдигнах рамене.
	— И с мен беше така първия път, когато ядох след… Пък и тук дават такива буламачи…
	Успях да докарам лека усмивка.
	Ала наистина ми бе трудно да говоря. Успявах да изрека една или две думи, след което нещо сякаш стискаше ларинкса ми и не щеше да го пусне.
	— Не се напрягай — каза ми Агнес, като видя, че се боря да изрека нещо. — Нужно е време да се съвземеш.
	Когато дойде обядът, успях да изям половин пилешка кълка, малко от белезникавата лепкава смес, която пробутваха като картофено пюре, и варени моркови, доста пластмасови на вкус. Важното беше, че се представих добре с обяда, защото скоро предстоеше посещение от доктор Родейл, а исках тази моя нова проява на апетит да се отбележи.
	И наистина, когато тя влезе в стаята, държането й беше приятно като никога преди.
	— Току-що узнах добрите новини за теб, Сали — каза. — Закуска, че и обяд. Много окуражително. Разбрах, че дори си успяла да изречеш няколко думи. Мислиш ли, че ще можеш да говориш малко сега?
	— Ще се опитам — отвърнах, но ми беше нужно известно време да го кажа.
	— Не бързаме — отбеляза тя, а клипбордът и писалката й бяха в готовност. — Но ще ми е много полезно да знам…
	И отново ме препита по списъка си. Отговорите ми бяха кратки и се състояха предимно от едносрични думи. Но с подканване от нейна страна успях да отговоря на всичките й въпроси и с желанието си да сътруднича явно я спечелих на своя страна. Защото когато приключихме, ме поздрави „за добре свършената работа“ и наблегна как строгият й тон преди е целял да пробие бариери, издигнати в съзнанието ми вследствие на следродилната депресия.
	— Разбира се, пътят пред нас в никой случай не е сигурен и трябва да бъде изминат предпазливо. Например готова ли си вече да видиш Джак?
	Поклатих глава.
	— Напълно разбираемо — каза тя, — а и при дадените обстоятелства дори разумно. Трябва да го видиш, когато чувстваш, че си готова. Да се надяваме, че ще се случи скоро.
	После обясни как това, през което преминавах, без съмнение е ужасно за мен, но в никой случай не е непознато явление. Сега, след като започвах да стъпвам върху здрава почва, възможно бе състоянието ми да се лекува главно чрез антидепресанти. При късмет щях да почувствам значително подобрение до шест седмици.
	_Шест седмици? Тук?_
	На доктор Родейл не й убегна шокираното ми изражение.
	— Знам, че звучи като ужасно дълъг срок, но повярвай ми, срещала съм случаи на депресия, чиято най-остра фаза трае с месеци. Добрата новина е, че ако видим добра реакция на антидепресантите, ще можем да те пратим у дома веднага щом преценим, че си годна за изписване.
	_Тоест, когато вече няма да представлявам опасност за себе си и за бебето си?_
	Ала веднага щом тази мисъл се мерна в главата ми, намеси се друга: _Веднага престани с това!_
	— Като че искаш да ме попиташ нещо — каза тя. — Имаш ли въпроси?
	— Не — отвърнах и звукът на гласа ми отново извика доволно изражение у лекарката.
	— Съвсем никакви въпроси?
	— Добре съм — излъгах.


>	Осем

	Лекарката беше права. Както няма безплатен обяд, така няма и бързо лечение за депресия — няма свистящо във водата хапче като „Алка Зелцер“, което да разчисти черното блато, в което си скочил. По-скоро е бавно и постепенно напредване към terra firma (каквото и да е това) с чести отклонения на безумие по пътя, та да не се главозамаеш от бързото си възстановяване.
	И все пак доктор Родейл често ми припомняше, че съм свободна да си тръгна по своя воля, когато пожелая. Не че ме насърчаваше активно да го направя. По-скоро усещах, че по закон е длъжна да ме информира за свободата на движение, която ми се полага. Но се чувстваше професионално задължена да ми каже, че за мое добро е да остана в сектора, докато (както тя обобщи) „всички ще сме спокойни относно завръщането ти на домашния фронт“.
	_Домашният фронт._ Все едно бе тихият пристан, в който се завръщаш след кървава битка на бойното поле… макар че кога ли лондонският ми дом някога бе наподобявал тих пристан.
	Във всеки случай Тони беше решил да играе ролята на съвестния и грижовен съпруг и дори се покая за гнева си към мен, когато още бях в царството на несъзнаваното.
	— Нали разбираш, това беше просто изразът ми на крайно объркване… и тревога — каза той вечерта, след като отново започнах да се храня. — Беше също и опит да ти помогна… ъъ…
	_Да дойда на себе си?_
	— Така или иначе, много се радвам, че се завърна. Алтернативата щеше да бъде… ужасяваща.
	_Но пък искрящо възбуждаща._
	— Ходи ли вече да видиш Джак? — попита той.
	Поклатих глава.
	— Въобще не е нужно да бързаш — съгласи се. — Лекарката ми каза, че ще отнеме малко… ъъ… време и че двамата може да останете тук няколко седмици.
	Тони даде най-доброто от себе си да прикрие радостта си от този отдих от брачния живот и от безсънните нощи покрай новородено бебе (не че беше усетил кой знае колко от терора на Джак, благодарение на уединението в кабинета си).
	— Информирах главния редактор за твоето… ъъ… състояние и той прояви голямо разбиране. Поръча ми да отделям колкото е нужно време за теб.
	_Да седиш до леглото ми, за да ми държиш ръката и да ми правиш компания? Как ли пък не._
	Но Тони ме опроверга по този въпрос и прекарваше поне по един час с мен. Носеше ми вестниците от деня, а когато почнах да си събирам ума, редовно ме снабдяваше с романи и стари броеве на „Ню Йоркър“. Дори ми купи дискмен с радио на къси вълни и много кокетни слушалки, с които можех да се изолирам от външния шум. Постепенно ми донесе около двайсет компактдиска от къщи. За моя изненада прояви зачитане към музикалния ми вкус. Барокови концерти на Хендел и Корели. Любимия ми запис от 1955 година на Глен Гулд, изпълняващ „Вариации Голдберг“ на Бах. Върховните дуети на Ела Фицджералд и Луис Армстронг. Прочутия диск на Бил Еванс „Неделя във Вилидж Вангард“ — който, още откакто бях чула за пръв път в колежа, беше за мен върхът на изискано и завладяващо звучене, а в неизгодната ми позиция на прикована в лондонска болница ми се стори още по-невероятен.
	Музиката се превърна в пробен камък за мен — начин да измервам постепенното си завръщане към разумно състояние. Но бях наясно и за казаното ми от доктор Родейл: „Отначало вероятно ще се чудиш действат ли изобщо антидепресантите. Иска се известно време, а и всеки реагира индивидуално“.
	Предупреди ме за възможни странични ефекти — и преди да имам усещане, че лекарствата действат, нямаше съмнение, че химикалите въртяха игрички на организма ми. Първо дойде пустинната сухота в устата ми, която бързо се разпростря до гърлото и накрая (най-дразнещо) — до очите ми.
	— Ще ти набавим изкуствени сълзи, за да поддържаш очите си хидратирани — каза доктор Родейл. — Междувременно продължавай да пиеш по два литра вода на ден.
	После ме обзе гадене — стомахът ми се обръщаше, но нищо не се случваше.
	— Ще мине, но е наложително да продължаваш да се храниш.
	Храната беше фикс идея за доктор Родейл. Чудех се дали не е прекарала много време да лекува анорексици (или пък тя самата е била такава). Вероятно имаше логика в настояването й, защото според сестра Патерсън отказът от хранене бил чест синдром при следродилната депресия и я утежнявал по ред очевидни психологически причини.
	— Когато не ядеш — обясни ми тя, — ставаш още по уязвима за теглещата те надолу спирала.
	Аз отново ядях, но напредъкът ми към някакво подобие на апетит беше бавен, което отчасти се дължеше на извънредно безвкусната храна, която поднасят в болниците. Така че Тони започна да ми прави всекидневни доставки от „Маркс енд Спенсър“ — избираше ми сандвичи и салати и дори се консултираше със сестрите какво е полезно да ям.
	Тази му проява на внимание отново ме изненада и зарадва. Разбира се, знаех, че никога няма да даде гласно обяснение на причините, поради които изведнъж бе станал толкова грижовен.
	— Има ли значение какви са мотивите му? — запита Елън Картрайт. — Важното е, че Тони показва ангажираност. Не мислиш ли, че това е нещо добро?
	Елън Картрайт беше психотерапевтът в сектора. Доктор Родейл раздаваше таблетки, а Елън те свързваше с вътрешния ти идиот. Ала като всички, които бях срещнала дотук в болницата, тя беше силно прагматична и с типичното английско отношение към житейските бъркотии: трябва някак да прегазиш през тях.
	Елън си падаше по дълги обемни поли и широки ленени блузи. Беше малко над петдесет и по стила й на обличане, дългата прошарена коса и многото й дрънчащи гривни съдех, че е ветеран на някоя субкултура. Но по отношение на сложното ми състояние проявяваше практичност, която ми действаше успокоително.
	— Дошла си в чужда страна, изоставила си временно кариерата си, станала си майка, докато все още се приспособяваш към брачния живот с мъж, относно когото все още изпитваш колебания, и всичко това идва още преди решаващия фактор, че раждането на детето ти е било трудно и за теб, и за него. Като се събере всичко това, можеш ли да кажеш с ръка на сърцето, че правиш от мухата слон?
	— Просто се чувствам толкова… не знам… неспособна.
	— В какъв смисъл?
	— Във всякакъв.
	Ако разговорите ни имаха обща тема, то тя беше това отдавна вкоренено чувство за неспособност — вечната тревога на вечния среден ученик (каквато аз бях и в гимназията, и в колежа), който няма усещането, че осъществява пълния си потенциал и винаги се представя прилично, но никога отлично. Нямаше значение, че бях част от сериозен вестник, международен кореспондент с репутация на стабилен професионалист. Вътре в себе си аз продължавах да нося съмненията си и все се чудех кога в крайна сметка ще бъда разкрита.
	— Но така и никога не си била „разкрита“ — заключи Елън Картрайт, — тъй като очевидно си била много добра в работата си.
	— Само искаш да ми вдигнеш самочувствието.
	— Всъщност си права. Точно това искам да направя. Трябва да си позитивно настроена към постиженията си. Говориш за работата си в „Бостън Поуст“, сякаш си била касиерка в супермаркет. Не виждаш ли колко далеч са те отвели способностите ти?
	— Виждам жена, която застраши живота на детето си — отвърнах.
	Колко ми се искаше да възприемам нещата различно. Но след първите две седмици на антидепресанти още изпитвах неподправен ужас само при мисълта да погледна Джак. Споделях този си страх и с доктор Родейл, и с Елън Картрайт. А когато Тони загатваше въпроса, можех да му отвърна единствено: „Още не мога да го видя“.
	След два или три опита Тони прояви здравия разум да спре да ме пита за това, защото беше повече от очевидно, че не ми е по силите. Дори не споменаваше за посещенията си при Джак, макар да знаех, че се отбива в детското отделение всяка вечер, преди да дойде при мен.
	Доктор Родейл си оставаше директна както винаги — изглежда използваше неспособността ми да видя Джак — също като предишната ми неспособност да се храня — като знаково препятствие, което веднъж щом бъдеше преодоляно, щеше да е свидетелство за завръщане към стабилността и признак, че антидепресантите най-сетне са подействали.
	Със сигурност започвах да изпитвам нещо подобно на… какво? Спокойствие? Не точно, тъй като още имах епизоди на крайна тревожност. Предизвикано по химически път блаженство? Надали, тъй като често трябваше да се заключвам в банята, за да плача неудържимо. Колкото до освобождаването от чувството за вина…
	— Дотук бих нарекла напредъка ти стабилен и окуражаващ — каза доктор Родейл, когато навлязох в третата седмица на антидепресанти. — Ядеш, настроенията ти изглеждат постоянни, занимаваш се с позитивни дейности като четене и слушане на музика…
	Да, само че външната изява може да е измамна. Защото всяка сутрин, след като се изтръгнех от лекарствената кома, осъзнаването на факта къде се намирам (и кое ме беше довело тук) се стоварваше върху мен със смазваща жестокост. Пиех следващата доза депресанти и прекарвах час насаме с Глен Гулд на дискмена си, та да ме доведе до някакво фалшиво усещане за умиротвореност.
	Още от постъпването ми в болницата Санди ми звънеше непрестанно. Първоначално беше следила състоянието ми (както по-късно разбрах) чрез разговори със сестрите. Няколко пъти беше говорила и с Тони. Той беше успял да я разубеди да пристигне в Лондон веднага след приемането ми в „Сейнт Мартинс“, като съвсем правилно й беше заявил, че не съм в състояние да приемам посетители. После, когато стъпих на територията на умереното функциониране, сама й обясних, че не е най-подходящият момент за презокеанско гостуване, тъй като никак не ми се искаше да ме вижда в това ми състояние. Фактът, че най-големият й син си беше счупил китката при инцидент с велосипед, я задържа от другата страна на океана… за мое огромно облекчение. Но все така разговаряхме всеки ден. Бяхме си уговорили постоянен час (4 следобед в Лондон, 11 преди обяд в Бостън, когато тя имаше половин час почивка между учебните часове). Звънеше ми на обществения телефон в стаята за посетители на моя етаж. Тъй като часът беше извън времето за посещения, тя винаги беше празна. И Елън, и доктор Родейл бяха на мнение, че за възстановяването ми е важно да поддържам близък контакт със семейството ми, така че телефонът беше изцяло на мое разположение в рамките на този половин час.
	Отначало Санди звучала така, сякаш тя самата има нужда от курс с антидепресанти, както каза Тони, след като й се беше обадил в Бостън да й съобщи за приемането ми в болницата. Дори когато най-после започнах да говоря с нея, тревогата й беше очевидна и, както винаги, беше търсила мнения по темата следродилна депресия от едва ли не всеки специалист в района на Бостън. Не само това, а се беше свързала и с някакво светило, професор по фармакология от Медицинския институт в Харвард, който й беше дал разяснения относно моите антидепресанти („Вземаш точно подходящата доза“). Установила беше телефонна връзка с доктор Родейл („Нямам друга сестра освен теб“, отсече, когато изразих известни опасения срещу такава намеса) и беше с много добри впечатления от нея.
	— Да, тя е чудесна — съгласих се в един от по-ранните ни телефонни разговори, — стига да изпълняваш всяка нейна команда.
	— Е, поне не те пратиха на шокова терапия. Както разбрах, тук прибягват до такава в най-краен случай.
	— Тук също я прилагат — уведомих я и си помислих за горката объркана Агнес.
	— Да знаеш, тази лекарка ти е помогнала да възстановиш равновесието си донякъде.
	— Това е малко силно казано.
	— Повярвай, на такива истории се наслушах…
	Но аз не исках да чувам никакви истории. Исках единствено да изляза от тук.
	— Остави на тях да преценят кога да се случи — съветваше ме Санди и ме изненадваше с тази си позиция „английските лекари си знаят работата“. — Още си крехка, личи си.
	И после като доказателство за крехкостта на всичко дойде новината за Агнес. Бяха минали почти три седмици от изписването й. През това време се бяха сменили няколко съквартирантки на мястото й, всичките с кратък престой. Бях се отнасяла към тях със сдържана любезност и се бях спасявала от общуване благодарение на дискмена и четивото си. Беше ми позволено да се разхождам в района на болницата, когато пожелаех, така че веднъж на ден обличах мои дрехи, донесени от Тони, и прекарвах по петнайсет минути във вътрешния двор. Не беше най-въодушевяващото място в естетическо отношение — просто бетонен квадрат с тревна площ в средата, около която болничният персонал излизаше за по цигара. Докато правех дневната си обиколка там, мислех си колко лесно би било да избягам, макар да се смяташе, че съм в болницата по своя воля. Всъщност бях убедена, че доктор Родейл насърчава излизанията ми, за да подчертае как не съм затворничка, а също и за да приема причините, поради които се бях озовала тук. Защото нямах съмнение, че Елън я е уведомила относно моята фантазия за бягство, върху която се разпрострях в няколко от сеансите ни.
	— Е, в какво се изразява тази „фантазия за бягство“? — попита Елън, когато я споменах за пръв път.
	— Ами много е просто — отвърнах. — Обличам се, излизам за разходката си в двора. Само че не отивам там, а напускам болницата и се отправям към най-близката стоянка на таксита. Прибирам се у дома, стягам една пътна чанта, вземам си паспорта, качвам се на метрото за Хийтроу. Купувам си билет за Бостън, Ню Йорк, Вашингтон, та дори и за Филаделфия, все едно закъде, стига да е на Източното крайбрежие…
	— А когато слезеш от самолета в Америка?
	Вдигнах рамене.
	Елън ми се усмихна разбиращо.
	— Всички си мечтаем да заминем нанякъде — каза.
	— Дори ти ли?
	— Всички. Но онова, което трябва да помниш по всяко време, е, че имаш заболяване. Депресията не е наказание, задето си била лошо момиче. Нито е признак за лична слабост. Тя е болест, от която в крайна сметка ще се освободиш. Но имай предвид, че се бориш с много сериозно състояние. Толкова сериозно, че…
	Тя се поколеба за момент, после продължи.
	— С доктор Родейл обсъждахме дали да ти кажем, или не, онова, което се каня да ти съобщя… но решихме, че е по-добре да го научиш от нас, отколкото от някой друг в сектора. Нали помниш Агнес, която беше в твоята стая, когато постъпи тук?
	— Случило ли се е нещо?
	— Уви, да. Миналата седмица Агнес скочила пред влак в метрото и загинала.
	Затворих очи и не казах нищо.
	— Според съпруга й била добре през първата седмица. Но после спряла антидепресантите, защото вероятно не са й понасяли. Безсънието започнало отново. Но мъжът й ни увери, че създала стабилна връзка с детето и външно всичко изглеждало добре. Докато…
	Тя отпи от чашата с вода върху масата.
	— Искам да съм съвсем ясна по един въпрос — каза. — Това е нещо, което ти самата трябва да разбереш. Не може да се каже категорично, че самоубийството на Агнес има пряка връзка с факта, че тя си тръгна оттук, преди някой от работещите в сектора да е на мнение, че е готова. Депресията винаги е атипична болест, няма как да бъде емпирично проследена или логически разтълкувана постфактум. Затова, повярвай ми, нямам наум нещо от сорта „Виж какво става с тия, дето не ни слушат“. Искам само да подчертая, че всички трябва да сме много бдителни за твоето състояние, защото то още е нестабилно. Но с времето ще се подобриш.
	Санди се съгласи с това мнение, когато й разказах в телефонния ни разговор следобед за случилото се с Агнес.
	— Психотерапевтката ти е права. В никой случай не бива да се предаваш на регресия.
	_Да се предавам на регресия?_ Скъпата ми сестра отново четеше твърде много книги за самопомощ.
	Но съзнавах, че Елън беше права да ми разкаже историята. Тя имаше отрезвяващ ефект и ме накара да бъда нащрек за равновесието си и бавното си възстановяване.
	Така че продължих да вземам антидепресанти, да разговарям три пъти седмично с Елън, да се чувам със Санди (която все заплашваше, че ще се метне на някой самолет и ще дойде да ме види, но беше твърде притисната финансово, за да го стори). И когато на Тони му се наложи да прескочи няколко посещения поради обичайните глобални кризи, запазих пълно спокойствие. В края на четвъртата седмица пристъпите на плач, белязали повечето ми дни, престанаха. Когато се претеглих, видях, че съм си върнала половината от седемте килограма, които бях свалила (и това беше достатъчно!). Доктор Родейл ми позволи да се откажа от приспивателните, защото вече можех да спя цяла нощ без прекъсване. Често пъти, когато усетех, че доближавам черното бездънно блато, бях способна да променя посоката към по-здрава почва. Подтикът да скоча в тресавището все още го имаше, но сега като че вече присъстваше и защитен механизъм — крехка предпазна мрежа, която ме държеше настрана от бездната… поне за момента.
	После, когато бяха минали няколко дни от петата седмица, една сутрин се събудих, изпих си хапчетата, изядох си закуската и съобщих на сестрата, че искам да видя Джак. Нямаше внезапен импулс, който ме доведе до това решение; през замъглените дотогава прозорци на мозъка ми не нахлуха слънчеви лъчи. Нито пък ме озари откровение на преродена личност за благословията на майчинството.
	Просто поисках да го видя.
	Сестрата не ме шляпна по рамото и не възкликна: „Страхотна новина! И вече беше крайно време, слава богу!“. Просто ми кимна да я последвам.
	Бебешкото отделение беше със здраво подсилена стоманена врата и масивна ключалка — разумна предпазливост в психиатрично отделение. Сестрата набра код и отвори вратата. В отделението имаше само четири бебета. Джак беше в първото креватче. Поех дълбоко дъх да събера сили и погледнах.
	Беше пораснал, разбира се, видя ми се доста издължен. Но онова, което ме порази в най-прекрасния смисъл, беше, че я няма онази аморфност след раждането, сега си беше човече със своя физиономия. Беше дълбоко заспал и се поколебах дали да го взема на ръце, но сестрата ми кимна окуражително. Така че го поех извънредно внимателно и го притиснах леко до себе си. Вместо да се разплаче, той сгуши главичка до моята. Целунах го и вдишах онази специфична миризма на талк и бебешко, която се беше запазила през всички тези седмици след раждането му. Държах го така много дълго време.
	Същата вечер попитах сестра Патерсън дали синът ми може да бъде преместен в моята стая. Когато Тони дойде, искрено се стъписа, че ме завари да храня Джак с шише с мляко.
	— Е, така значи… — промълви Тони.
	— Да, точно така — отвърнах.
	Мълвата, че съм отново с Джак, се разпространи бързо. Доктор Родейл се появи широко усмихната следобеда на другия ден и ме увери, че е „извънредно окуражена от новината“, но ме предупреди да подхождам с известна доза предпазливост към всеки следващ ден и с разбирането, че в изкривения пейзаж на депресията нищо не е сигурно и гарантирано.
	Междувременно Елън се опита да фокусира мислите ми върху един очебиен пункт.
	— Джак никога няма да помни нищо за целия този период.
	— За негово щастие — подхвърлих.
	— И според мен, щом веднъж се възстановиш напълно, ще започнеш да си прощаваш, макар от моя гледна точка да няма нищо за прощаване.
	Държаха ме в болницата още две седмици. Минаха бързо, особено след като сега прекарвах цялото си време с Джак. Нощем го преместваха в бебешкото отделение (тъй като доктор Родейл настояваше да получавам здрав и непрекъснат сън), но ми го донасяха веднага щом се събудех сутрин, а това означаваше, че щом той отвореше очи, аз бях там да му сменя памперса и да го нахраня. После оставаше с мен чак докато станеше време да си лягам вечерта. Дори започнах да го извеждам със себе си на всекидневната си разходка в болничния двор. Ако не се броеше нощният сън, разделях се с него само по време на сеансите си с Елън три пъти седмично.
	— Общото усещане е, че си почти готова да си идеш у дома — обяви тя в началото на седмата седмица. — Въпросът е ти чувстваш ли се готова.
	Вдигнах рамене.
	— Все трябва да се прибера в един момент.
	— Говори ли с мъжа ти евентуално да уредите някаква помощничка за Джак?
	Всъщност самият Тони беше повдигнал този въпрос, като ми припомни, че още преди влизането ми в болницата е издирил агенция в Батърсий, наречена „Бавачките на Ани“, и че може би сега ще пожелая да им се обадя. Отговорих на Елън, че определено ще проуча тази възможност, но част от мен искаше да се опитам сама да се грижа за Джак, опасявах се, че включването на бавачка ще е поредното доказателство за негодността ми да се справям, особено при положение че сега не работех и Джак още беше на етапа да спи през по-голямата част от деня. Така че написах бележка до чистачката ни Ча и я попитах дали може да идва три допълнителни предобеда в седмицата и да наглежда Джак, което щеше да ми дава кратък отдих от Бебеландия. На Тони му хареса този план — най-вече защото щеше да е три пъти по-евтино, отколкото да наемем бавачка на пълен ден. Елън обаче беше скептична.
	— Ако можете да си го позволите финансово, наистина е по-добре да вземеш постоянна помощничка — каза тя. — Все още не си напълно излязла от тъмните дебри…
	— Добре съм си — отвърнах.
	— Няма съмнение. Напредъкът ти е огромен. Но е добре за месец-два да имаш бавачка за по цял ден, докато стигнеш до етап…
	Когато заспорих, че лесно мога да се справя със сина си във възрастта му, когато още не се движи, тя каза:
	— Долавям, че още изпитваш вина, не е ли така? И все така се стремиш да докажеш на света, че не си некомпетентна майка.
	Вдигнах рамене и не отговорих нищо.
	— Както ти казах още от началото на сеансите ни, няма абсолютно нищо нередно в това да признаеш, че не можеш да се справяш с някои ситуации…
	— Но сега се справям.
	— И никой не се опитва да го опровергае. Но също така се намираш в контролираната среда на болница, където ти е осигурено всяко хранене, някой редовно сменя чаршафите, приготвя биберона за Джак и се грижи за него, докато ти спиш нощем…
	— Чистачката ще може да върши повечето от тези неща, само дето нощем няма да ме отменя. А ако той отново започне да ме лишава от сън, ще мога да подремвам през деня по време на нейното дежурство.
	— Да речем, че ще е така, но не ме напуска чувството, че още храниш известни угризения…
	— Агнес чувстваше ли ужасна вина за…?
	Тя ме погледна внимателно.
	— За кое?
	— За това, че е подвела съпруга си и сина си.
	— Не мога да обсъждам друг пациент. Но… ти мислиш ли често за Агнес?
	— Непрекъснато.
	— Станахте ли близки, докато деляхте стаята?
	— Не може да се каже, та аз не бях на себе си. Но, разбира се, много мисля за нея. Защото…
	Запънах се. Така че Елън ме попита:
	— Защото се питаш дали ти самата няма да свършиш под влака в метрото ли?
	— Да — потвърдих. — Точно това се питам.
	— Ще кажа само това, което ти казах и преди — кимна Елън. — Агнес си тръгна от болницата, преди персоналът да е убеден, че е готова за това. Ти, от друга страна, се прибираш с нашето медицинско одобрение. Защото сме на мнение, че си готова да продължиш живота си.
	— Тоест това тук не е живот?
	За пръв път, откакто бяхме започнали съвместните си сеанси, успях да накарам психотерапевтката си да се разсмее.
	Но преди да ме върнат обратно към „живота“, проведохме дълъг сеанс с въпроси и отговори с доктор Родейл, която на първо място имаше грижата да ми назначи точни дози на приеманите медикаменти. По тази причина държеше да знае всяка подробност за съня и храненето ми, за промените в настроението ми, за усещанията ми за спокойствие и дискомфорт, доколко лесно общувам с Джак и с Тони.
	— О, не се съмнявам, че мъжът ми пак ще си подхване обичайните навици, след като очевидно се завръщам в рационалния свят.
	— Значи, онова чувство на потъване, което често ми описваше… Каква беше фразата, която използва за него?
	— Черното блато.
	— Да. Черното блато. Често ли имаш усещането, че те влече към него?
	— Само когато въздействието на предишната доза антидепресанти започне да изчезва.
	Тя кимна и ме уведоми, че иска леко да завиши дозата, за да предотврати подобни моменти.
	— Означава ли това, че ще остана на антидепресанти в обозримото бъдеще? — попитах.
	— Така изглежда. Но ако те ти помагат да се справяш…
	А, ясно, значи в това щях да се превърна: в жена, на която й е нужно да се справя…
	И все пак в края на сеанса ни доктор Родейл заяви, че е искрено възхитена от моето възстановяване.
	— Твоята история служи като противовес…
	На истории като тази с Агнес?
	И тогава тя ми каза, че мога да си тръгна във всеки момент, когато пожелая.
	Така че на следващата сутрин Тони пристигна с колата някъде около десет часа. Сестра Патерсън не беше на смяна, но й бях благодарила предишната вечер. Благодарих също на Елън и доктор Родейл, с която се разбрахме да я посетя след две седмици, за да обсъдим продължителната ми връзка с антидепресантите. Елън ми предложи шанс да продължим сеансите си. Взех телефонния й номер и казах, че ще си помисля. Когато споделих с Тони предложението й, той каза:
	— Е, ако ти е нужно да плащаш на някого, за да се оплакваш какъв лош съпруг съм, давай тогава.
	Както обичайно, този коментар беше поднесен със саркастичен тон. Но усетих в него и бегла вина.
	И все пак думите му успяха да прехвърлят неговата вина върху мен и не ме накараха да пожелая да обременя допълнително семейния бюджет със седемдесет лири на час за психотерапевт. В края на краищата състоянието ми беше стабилизирано. Хапчетата действаха. А ако ми се приискаше да приказвам до припадък, винаги разполагах със Санди на другия край на трансатлантическата телефонна линия. Всичко щеше да е наред с мен.
	Ала пет дни след завръщането ми у дома Тони възобнови типичното си поведение.
	Дължеше се изцяло на Джак — беше перфектният джентълмен през първите ни дни в Пътни. Спеше си по пет часа без прекъсване. Изгълтваше по пет шишета храна. Не се оплакваше от обслужването и от промяната на мястото за сън, нито от непознатата обстановка. Тони изглеждаше умерено доволен в компанията му и вършеше някои дребни задължения покрай него, като да стерилизира и приготви няколко шишета и дори два пъти смени памперс. Не, не поемаше нощната смяна, когато Джак се будеше в три през нощта, но пък настояваше да си дремна на следващия ден следобед, а той да наглежда детето.
	Но след тези първи няколко дни трябваше да се върне към вестника си и тръгването му на работа също така отбеляза началото на процес на дистанциране. Започна да се прибира късно — в девет, в десет, дори в единайсет. И ето че веднъж ми се обади в един и петнайсет през нощта да ме уведоми, че вечеря с колеги от „Кроникъл“ малко се проточила.
	— Добре, няма проблем — казах. — Както я е подкарал Джак тази нощ, сигурно ще съм будна, като се прибереш.
	Дойде си в пет и аз наистина бях още съвсем будна — крепях Джак на коляно, като се опитвах да го успокоя в момент на особено тежки колики, и гледах Си Ен Ен. Тони беше пиян. Сериозно пиян. И неприятен.
	— Ти какво, на моя майка ли се правиш? — попита ме с разфокусиран поглед и също така разфокусирано презрение.
	— Седя будна заради Джак — отвърнах, като поддържах тих и умерен тон.
	— Е, да знаеш, че не съм ти шибаното дете — избъбри завалено. — И не ми харесва… ама хич не ми харесва да съм… Що за нахалство да ме чакаш будна, сякаш съм някакъв кръшкач…
	— Тони — прекъснах го. — Върви да си лягаш.
	— Я не ми нареждай…
	— Върви да си лягаш.
	Той ме погледна и в мътните му очи личеше объркване. После се обърна и със залитане се качи горе. Малко след това Джак най-сетне заспа и аз го занесох в детската стая, а после отидох в спалнята. Мъжът ми лежеше по лице на леглото ни, като го бе заел цялото с простряното си тяло. Метнах му едно одеяло, извадих бебефона от контакта и го взех със себе си в кабинета на Тони. Там разпънах дивана, намерих завивката, пъхнах се под нея и заспах.
	После дойде светлината в очите ми и Тони беше до мен, протегнал чаша с кафе. Макар да ми отне известно време да фокусирам поглед, видях, че изглежда ужасно… а също и ужасно гузен.
	— Мисля, че ти дължа огромно извинение — измънка.
	— Беше пиян — отвърнах с абсурдно благ тон.
	— Бях отвратителен.
	— Благодаря ти за кафето — казах и се усмихнах мило.
	Един от по-интригуващите аспекти на Живота на антидепресанти беше начинът, по който заглаждаха остри ръбове и опасни емоционални завои, като те оставяха любопитно ведра при разните житейски гадости, които редовно ти се сервират. Лекарката беше права — ефектът им се получаваше с натрупване. Макар още в болницата да забелязах растящата им ефикасност, почувствах напълно ползата от тях сега, когато бях на прословутия домашен фронт. Най-много ме порази това как антидепресантите смекчаваха до голяма степен природната ми склонност да отвръщам рязко на всяко отправено ми предизвикателство. Не че внезапно бях програмирана като послушен и доволен робот, по-скоро имах чувството, че съм пратена на някое бездейно тропическо място, където общият стил на поведение беше „На кого му пука?“. Вече не бях в Южен Лондон; изтягах се на плажа на остров с въздух, пропит от ганджа, където житейските превратности се посрещаха с дрогирана невъзмутимост.
	Добре де, може би преувеличавам малко, но факт беше, че антидепресантите караха да изтръпва онази част на мозъка ми, която раждаше гняв и негодувание. Ако в миналото Тони се бе върнал пиян и гаден, в никой случай нямаше да му простя само след промърморено половинчато извинение. Но сега приех чашата кафе, беглата целувка по главата и нервния тон на разкаяние.
	Не само медикаментите ме правеха така всеопрощаваща. Дълбоко в себе си се боях да не се покажа войнствена, защото това би изпратило предупредителни сигнали за душевната ми стабилност. Така или иначе, предвид екстремността на собственото ми поведение в дните, преди да бъда хоспитализирана, трябваше да проявя известна снизходителност към Тони и да му дам възможност да се приспособи отново към присъствието ни в къщата. На свой ред той прекара следващите две седмици в старание да е ултралюбезен, та макар и малко разсеян. Нямаше нови пиянски изцепки с прибиране в пет сутринта, но се задържаше до късно в редакцията по няколко вечери в седмицата, а, разбира се, романът беше все така на дневен ред (или поне той така твърдеше). Което означаваше, че в повечето случаи около полунощ се извиняваше и изчезваше горе.
	Не се оплаквах. Просто се движех по антидепресантската пътека на най-малкото съпротивление. Когато той проявеше готовност да сподели леглото ни (около два пъти седмично) и да прави секс с мен, бях доволна. Когато имаше потребност да остане до късно в „Кроникъл“ и/или да се скрие горе, приемах го. Просто бях благодарна, че негласно бяхме постигнали някаква степен на семейна стабилност и че личната ми стабилност не поддава.
	Друг любопитен факт за бавното излизане от депресията: започваш да жадуваш за рутина. А отглеждането на бебе със сигурност е свързано с регулярност в ритъма на метроном — хранене, смяна на памперси, обичайния дискомфорт след шишето, приспиване, бдителност по всяко време, справяне с колики, справяне със следващото хранене, нова смяна на памперс, оригване след шишето…
	По-показателното беше, че сега грижите за Джак ми носеха удоволствие. Нямаше го вече ужасният страх, че не съм способна да се справя с основни задължения на майчинството, да не говорим за следродилния ужас, че може да му причиня вреда. Обратното, наслаждавах се на неговата компания — изпадах във възторг, когато стискаше с ръчичка пръста ми, когато потъркваше главичка в мен, щом го гушнех, когато така лесно успявах да го разсмея.
	— Доколкото разбирам, вече сте тандем — каза Санди, когато споделих с нея какво удоволствие изпитвам от общуването с Джак.
	— Той е страхотно хлапе — уверих я.
	— Радвам се да те чуя така бодра. Сигурно е облекчение за теб.
	— Да, донякъде — засмях се.
	Тъй като не можеше да се каже, че търся велики интелектуални и професионални стимули точно в този момент — а и много държах да запазя равномерност и баланс в живота си — приех наложената домашна рутина с известна степен на облекчение. Ча, чистачката, беше на разположение от девет до обед всеки ден и се оказа много способна в грижите за Джак. Поддържаше го доволен и спокоен, докато аз си наваксвах със сън или излизах на разходка по крайбрежната алея. Переше и гладеше дрешките му и ми даваше така нужния тричасов отдих от майчинството, което вече бях готова да приема на драго сърце.
	Една сутрин, докато седях в кафе „Рипъблик“ на Хай стрийт, отпивах лате и гледах другите майки с колички около мен, ме споходи внезапна мисъл: това е моят живот сега.
	А стоикът от Нова Англия у мен се залови да търси разумни аргументи: успя да оцелееш след тежък срив, надмогна го и сега, макар и колебливо, функционираш. Постигна мирно съвместно съществуване със съпруга си. Имаш сина си, от когото сега си изцяло погълната. Един ден ще си проправиш отново път към света на работещите. Но засега…
	_Това е моят живот._
	А можеше да е далеч по зле… дори белязан от реално нещастие.
	Като при горката ми сестра Санди. Позвъни ми късно на следващата вечер в състояние на конвулсивен шок. Бившият й съпруг Дийн загинал същия ден по време на катерене към Маунт Катадин в Северен Мейн. Бил водач на група през особено коварен участък на планината, известен като Острието на ножа, защото точно такъв бил: тънка ивица твърда земя, виеща се над дълбока клисура. Дийн трябва да бе минавал там десетки пъти и беше опитен планинар. Но в ранната сутрин задухал вятър и го пратил в пропастта. Открили тялото му няколко часа по-късно — с врат, прекършен като суха клонка, и размазан череп. Предполагаха, че смъртта е била мигновена.
	— Вероятно не е и разбрал какво му се случва — каза Санди.
	Помислих си, че след като е падал близо триста и петдесет метра, няма начин да не е разбрал какво му се случва, да не е осъзнал, че животът му свършва. Но не й го казах.
	— Тъп проклетник — изплака Санди. — Все го предупреждавах за тази проклета планина. Изкачихме я по време на медения ни месец…
	Помнех това и винаги съм се чудила що за странна приумица да отпразнуваш така началото на един брак. Но Дийн открай време си падаше по планините, в онези дни Санди беше лудо влюбена в него, а любовта те кара да вършиш абсолютно неприсъщи за теб неща, като да се катериш по планина, макар Санди да беше от хората, дето не биха изкачвали и стълби, стига да могат да си го спестят.
	— Знаеш ли кое ме тормози най-много? Споменът за онзи случай, когато изкачвахме заедно Катадин и аз се дърпах, че не искам да мина по Острието на ножа, обяснявах, че тази пътека ме ужасява и че накрая ще остана закъсала по средата. Знаеш ли какво ми каза Дийн? „Никога няма да те оставя закъсала някъде.“ И, то се знае, аз му повярвах.
	Отново се разплака, каза ми, че тримата й сина приели тежко новината, а новата приятелка на Дийн била силно разстроена. Никога не бях виждала тази жена, но изпитвах неприязън към нея заради ролята й на рушителка на щастливото семейно огнище. Сега обаче ми беше страшно мъчно за нея, особено при положение че се беше движила на опашката на групата по време на инцидента и го бе видяла как пада.
	Естествено, жалех и Санди, която сега плачеше неудържимо заради смъртта на мъжа, когото само седмици по-рано бе наричала „онзи негодник, бившия ми съпруг“. Но такава е същината на развода. Започваш да ненавиждаш човека, който преди това е бил център на твоя свят. Понякога няма как да не се запиташ дали сега не го презираш, защото някога е бил обект на отчаяно силната ти любов.
	Санди каза, че погребението щяло да бъде след три дни. Веднага отвърнах:
	— Там ще съм.
	Тя взе да спори, че не съм била в състояние да прекося Атлантика, че си имала трите момчета за подкрепа. Но аз знаех, че три деца на възраст под дванайсет години сами ще се нуждаят от подкрепа в такъв ужасен момент. Затова казах:
	— Мисля, че ще ми е по силите. — И добавих, че след няколко часа ще й позвъня пак.
	Тони прояви извънредно съчувствие, когато му съобщих новината. Буквално настояваше да тръгна и предложи секретарката му да ми резервира билет до Бостън. Накара ме да се обадя в „Бавачките на Ани“, за да проверя могат ли да предоставят двайсет и четири часови грижи за четири или пет дни.
	— Но няма ли това да струва цяло състояние?
	— Става дума за спешен случай в семейството — отвърна той.
	Ала преди да позвъня в агенцията за бавачки, се обадих на доктор Родейл и имах късмета да я сваря на работа в частния й кабинет на Уимпоул стрийт. Беше ми направила продължителна консултация в болницата едва миналата седмица и изглеждаше искрено доволна от напредъка при мен. Не чак толкова доволна, че да намали дозата ми антидепресанти, но достатъчно уверена в настоящата ми стабилност, та да одобри презокеанското ми пътуване.
	Този ден Ча беше на работа и когато я уведомих, че ще отсъствам от страната за седемдесет и два часа и ще трябва да намеря денонощна бавачка, тя ми каза, че е готова да поеме задължението за сто лири на ден. Наех я на мига. Същия ден преместихме едно от единичните легла, които бях купила за спалнята за гости, в детската стая, та Ча да може да спи при Джак. Когато уведомих Тони за тази уговорка, той изглеждаше доволен от нея, особено при положение че нямаше да се наложи да плаща високата такса на агенцията и най-вече, че у дома нямаше да влезе съвсем непозната жена. Нито пък аз щях да се тормозя от фантазии за съпруг, оставен сам в къщата с бавачка. Вярвах, че колкото и да е пиян, не би тръгнал да сваля петдесет и пет годишна тайландска чистачка.
	След като получих медицинско разрешение и организирах грижата за детето, два дни по-късно се озовах на борда на самолет на „Върджин“ до Бостън. На летището бях приятно изненадана да науча, че Тони ми е направил резервация за по-добрата им класа места, наречена „премиум икономична“. Веднага щом се чекирах, му позвъних в службата и казах:
	— Ти луд ли си? — и имах предвид във възможно най-хубавия смисъл.
	— Не си ли доволна?
	— Естествено, че съм доволна. Просто страшно ме тревожи цената.
	— Не беше чак толкова висока. Само с триста лири над обикновената икономична класа.
	— Но това пак са си много пари.
	— Все още се възстановяваш от тежко изпитание. А и трябва да си в добра форма, за да се справиш със следващите няколко дни. На Санди ще й е нужна сериозна подкрепа.
	— Безкрайно съм ти благодарна — казах.
	— Няма защо. Това е най-малкото, което…
	Не разбрах дали не е издърпан встрани от телефона, или внезапно е млъкнал.
	— Тони, там ли си още? — попитах.
	— Прощавай, прощавай, аз…
	Още една странна пауза. Изглежда мобилният ми телефон правеше номера.
	— Слушай, трябва да затварям.
	— Добре ли си?
	— Да, да… просто ме викат да вляза в конференция.
	— Да се грижиш за нашето чудесно момче.
	— Не се бой. Лек път. Обади ми се довечера, щом кацнеш.
	— Добре.
	— Обичам те — каза той.
	Няколко часа по-късно, на половината път над океана, ми хрумна, че Тони ми каза „обичам те“ за пръв път от…
	Всъщност не можех да си спомня кога го бе казвал за последно.
	Следващите три дни бяха кошмар. Сестра ми беше развалина. Тримата ми племенника бяха в различни стадии на объркване и скръб. Погребението се превърна в поделяне на територия — Санди, децата и аз бяхме от едната страна в църквата, а семейството на Дийн беше седнало в отсрещната заедно с Джийни (новата му любима), нейните роднини и много на брой мускулести и загорели хора, явно членове на клуб „Сиера“ (флагът на тази организация покриваше ковчега на Дийн). Въпреки че родителите на Дийн отделиха малко внимание на тримата си внуци, всички усърдно избягваха Санди и по-малката й сестра с изцъклен от дългия полет и антидепресантите поглед. Целият ден бе едно изпитание, петкратно влошено от факта, че заради лекарствата, които пиех, не ми бе позволена и капка алкохол. А, бога ми, точно в този случай едно питие би ми дошло много добре. Не можех да проумея дребнавата вражда, в която се впускат семействата дори пред лицето на нещо толкова травматично като внезапна смърт при нещастен случай. Без съмнение кончината на Дийн изваждаше наяве най-съществения факт в човешкото съществуване — неговата отчайваща краткотрайност. И въпреки това похабяваме толкова много от времето си в безкраен конфликт с други хора, че изпускаме от поглед тази ефимерност на живота. Или причината е, че съзнаваме цялата преходност на всички усилия и затова се опитваме да им придадем смисъл чрез конфликт? Нима сме толкова заслепени, толкова абсурдни?
	Когато вечерта се върнахме в дома на Санди, децата бяха до такава степен съсипани и изтощени, че веднага си легнаха и заспаха. В този момент Санди се отпусна до мен на дивана и рухна. Държах я в прегръдките си, докато ридаеше върху рамото ми. Плака близо четвърт час без прекъсване. Щом най-после хлипането заглъхна, тя избърса очите си и промълви:
	— Този негодник ми разби сърцето.
	Седяхме до късно тази вечер, говорехме ли, говорехме. Предишния ден й се беше обадил адвокатът на Дийн да я информира, че е оставил цялото си наследство (което не беше голямо, ако не се смяташе застраховката „Живот“ на стойност 250 000 долара) на своята приятелка. А това на свой ред означаваше, че значителните финансови проблеми на Санди още повече щяха да се утежнят, тъй като малката месечна издръжка от 750 долара за децата, внасяна от Дийн, беше сериозен принос към бюджета на домакинството. Не знаех какво да й кажа, освен че ми се искаше да съм достатъчно добре финансово, че сама да й давам чек за тази сума.
	— Достатъчно грижи си имаш на главата — отвърна тя.
	И в този момент като по команда Тони позвъни от Лондон. Погледнах часовника си. Седем вечерта в Бостън, полунощ в Лондон. За мое огромно облекчение той само искаше да провери как съм и да докладва, че всичко е наред с Джак. Бяхме се чули предишните вечери и при всеки от разговорите Тони изразяваше искрена загриженост за Санди и ме разпитваше за душевното ми състояние. Този път ме осведоми как се справя Ча („Безупречна е в работата си, макар и никога да не се усмихва“) и искаше да чуе подробности около погребението. Тонът му бе непринуден, отзивчив. Когато си записа часовете за излитане и кацане на обратния ми полет („Ще пратя кола да те вземе от Хийтроу“), спомена, че на другия ден ще прескочи за еднодневна командировка до Париж. Някаква среща на външните министри от Г7. Но да не съм се тревожела, Ча била инструктирана и той щял да се върне с последния влак „Юростар“ утре вечер, готов да ме посрещне, като вляза на следващата сутрин.
	Когато приключихме разговора, Санди отбеляза:
	— Явно при вас нещата вървят добре.
	— Да, смайващо е как депресантите могат да повлияят на проблемен брак.
	— Не го дължиш само на лекарствата, признай си, че и ти имаш заслуга.
	— За какво? Че бях съвършено неподготвена и свърших в психиатрията?
	— Имаше заболяване…
	— Всички това ми повтарят.
	— Вече остави най-лошото зад гърба си.
	— И това ми го повтарят.
	— А Тони е влязъл в крак.
	— Според мен установихме един вид примирие.
	— Звучи по-добре, отколкото много познати ми бракове.
	— Като твоя с Дийн ли?
	— Добре си живеехме… или поне аз така си мислех. Докато не се озова в положение „дивото зове“.
	— Може би той…
	— Какво? Разочаровал се е, че надебелях и се запуснах?
	— Престани.
	— Но това е истината.
	— Не, истината е, че вероятно на Дийн му се е приискал малко драматизъм в живота му.
	— Драматизъм? Не те разбирам.
	— Може да е бил напълно щастлив с теб и момчетата. Но се е появила тази жена и…
	— Да?
	— Просто е видял шанс за драматизъм. Нов живот сред природата. Много е романтично, докато не осъзнаеш, че да развеждаш туристически групи напред-назад из планината също може да стане досадно. А като че най-много се боим от досадата… повече, отколкото и от смъртта. Защото тя подчертава безсмислието на всичко. По тази причина никога не бива да се подценява човешката потребност от драматизъм. Тя ни кара да вярваме, че сме звездите в широкоекранния епос, създаден от нас самите, а не сме затънали в скучното ежедневие.
	Санди ме изгледа внимателно.
	— Как се казват тия антидепресанти, дето ги пиеш?
	Естествено, не пропуснах да глътна въпросните две капсули, когато се събудих на следващата сутрин. После позвъних у дома. Никакъв отговор в Лондон, от което заключих, че Ча вероятно е извела Джак с количката му на разходка. Затова се обадих на мобилния телефон на Тони за едно бързо здрасти, но той се включи на гласова поща.
	— Знам, че си в Париж — заговорих, — само исках да ти кажа „бонжур“ и че нямам търпение да се прибера у дома при вас, момчета.
	Прекарах следобеда в един мол със Санди, купих няколко бебешки дрешки и дори се изръсих за кожено яке за Тони. По обед глътнах още две от хапчетата си, а последните две таблетки за деня изпих веднага след като се сбогувах със сестра ми на летище „Логан“, при което тя се просълзи, че отново ме изпраща на чужда територия.
	— Ще надмогнеш мъката — уверих я. — Просто защото ти се налага.
	Преди да се кача в самолета, отидох до един телефон и набрах домашния ни номер в Лондон с надежда да се свържа с Ча, преди да си е легнала (ако Джак й бе дал такава възможност, а не обхождаше къщата с него на ръце). Но отговор нямаше. Погледнах часовника си: 19:15 бостънско време, значи в Лондон тъкмо минаваше полунощ. Явно имаше спокойна вечер с малкия и вече беше заспала.
	Това направих и аз, след като се настаних на широката си седалка в „премиум икономична“ класа и безмълвно благодарих на Тони за спонтанната му щедрост. Издигнахме се във въздуха, аз си поставих тапи за уши, дръпнах щората и след напрежението от последните дни бързо потънах в дълбок сън.
	И ето че бяхме в Лондон. Както беше казал Тони, на изхода на пристигащите ме очакваше шофьор на мини такси. Бяхме прелетели над Атлантика със скорост „алегро кон молто“, поради което пристигахме четирийсет минути преди часа по разписание, тоест в 6:45 сутринта вече пътувах по магистрала М4 и едва удържах на изкушението да позвъня у дома по мобилния си телефон от страх да не събудя Тони или Ча.
	Стигнахме до Пътни за рекордно кратко време — някакъв си половин час от летището. Шофьорът отнесе багажа ми до входната врата. Извадих ключа и отворих възможно най-безшумно. Влязох вътре. И веднага усетих, че нещо не е както трябва. В предното антре по стените ги нямаше снимките в рамки на някогашния град Кайро, които Тони беше донесъл от Египет.
	Може да беше решил да ги окачи другаде в къщата…
	Ала когато тръгнах нагоре по стълбите към детската стая, един бегъл страничен поглед към дневната ме накара да замръзна на място. Почти всички библиотечни рафтове бяха опразнени, нямаше я и богатата колекция от компактдискове на Тони, нито свръхскъпата уредба, с която се беше наградил малко след нанасянето ни.
	Бяха ни обрали.
	Изтичах по стълбите и взех да викам Тони. Отворих със замах вратата на детската стая. Нищо… и като казвам нищо, нямаше ги нито креватчето, нито кошарката, нито играчките, нито столчето за пренасяне, нямаше го и Джак. Стоях по средата на стаята, опразнена от всички мебели, играчки и дрешки, които му бях купила.
	Примигнах в шок. Това не беше обир.
	Хукнах нагоре към кабинета на Тони. Голи стени. Забързах към спалнята ни и отворих гардероба. Не беше останала и една от неговите дрехи, но моите си бяха там.
	Втурнах се в банята: в шкафчето видях единствено моите тоалетни принадлежности.
	Отново се завтекох в спалнята. Седнах. Казах си: в това няма логика… просто не се връзва. Съпругът ми и синът ми бяха изчезнали.


>	Девет

	Отне ми няколко минути да се насиля да се надигна от леглото. Нямах представа какво означава цялата тази история. Знаех само едно: току-що бях попаднала в пълен кошмар.
	Кухнята. Само нея не бях проверила от цялата къща. Изправих се. Слязох долу и от пръв поглед видях, че стерилизаторът, бебешките шишета и високото столче ги няма. Липсваше и целият запас от бебешка храна, памперси, влажни кърпички и всичко, купено за нуждите на Джак.
	Умът ми не го побираше. Някой бе дошъл и бе заличил всякаква следа от Тони и Джак в къщата. И помен нямаше от техни вещи.
	Грабнах телефона и набрах номера на мобилния на Тони. Мигновено се включи гласова поща. Гласът ми определено трепереше, когато заговорих:
	— Тони, аз съм. Прибрах се. Трябва да знам какво става. Веднага. Моля те. Веднага!
	После позвъних в службата му, като разчитах на минималния шанс да е там в седем и нещо сутринта. Отново се включи гласовата му поща. Отново оставих същото съобщение.
	След това телефонирах на Ча. Този път нямаше гласова поща. Само компютърно генериран глас ме уведоми, че номерът, на който звъня, е изключен.
	Облегнах се на кухненския плот. Не знаех какво да предприема.
	На външната врата се позвъни. Изтичах с абсурдната надежда да видя на прага Тони с Джак на ръце. Озовах се срещу едър и набит мъж, малко под трийсетте. Беше в твърде тесен костюм, с бяла риза, разкопчана на яката, и вратовръзка, по която личаха петна от храна. Врат нямаше, само гънка тлъстина от брадичката до ключиците му. Излъчваше нечистоплътност и заплаха.
	— Сали Гудчайлд? — попита.
	— Да, аз съм — отговорих.
	— Имам нещо за вас — каза той и отвори куфарчето си.
	— Какво?
	— Връчвам ви документи — заяви и едва ли не със сила ми тикна плик в ръката.
	— Документи? Що за документи?
	— За съдебно производство, миличка — отсече и свършил работата си, се обърна и си отиде.
	Разкъсах плика и зачетох. Беше заповед, издадена от почитаемия съдия Томпсън предишния ден във Висшия съд на Лондон. Прочетох я веднъж, после втори път. Не можех да схвана логиката. Защото там се казваше, че след заседание в отсъствие на една от страните съдът в лицето на съдия Томпсън е присъдил на Антъни Хобс от Албърт Бридж Роуд 42, Лондон SW11 временно попечителство над сина му Джак Хобс до издаването на следваща заповед.
	Изтичах на улицата и настигнах мъжа тъкмо когато се качваше в паркираната си кола.
	— Трябва да ми обясните това — казах.
	— Не ми влиза в задълженията, миличка — отговори ми.
	— Моля ви — настоях. — Трябва да знам…
	— Вземете си адвокат, миличка. Той ще знае какво се прави.
	И отпътува.
	Върнах се в къщата. Седнах до кухненската маса. Опитах се да препрочета съдебната заповед. След три изречения я пуснах, обгърнах тялото си с ръце и усетих да ме обхваща дълбок мраз, който предизвика общо вътрешно треперене.
	_Това няма как да се случва… не може да бъде…_
	Изправих се. Погледнах стенния часовник. Седем и петдесет и седем. Вдигнах слушалката и отново опитах с Тони. Пак се включи гласова поща. Казах:
	— Тони, не знам що за игра си подхванал, но трябва незабавно да говориш с мен.
	_Съдът е присъдил на Антъни Хобс от Албърт Бридж Роуд 42, Лондон SW11…_
	Скочих на крака. Отворих кухненското шкафче и бръкнах в купичката, където държахме ключовете за колата и резервните ключове за къщата. Ключовете за колата ги нямаше. Което значеше, че е взел и колата заедно с…
	Сграбчи ме ужас.
	_След заседание в отсъствие на една от страните…_
	Защо му е съд? Какво оспорва? Какво бях сторила, че да стигне до съд?
	Отново вдигнах телефона и позвъних на местната компания за мини таксита. След пет минути пред входа ми имаше кола. Дадох на шофьора адреса: Албърт Бридж Роуд 42, Лондон SW11.
	Вляхме се в гъстия трафик на пиковия час. Шофьорът беше новопристигнал в Англия. Имаше още много да учи от картата с улиците, а очуканото му волво се нуждаеше от нови амортисьори. Ала не преставаше да си тананика доволно, докато седяхме безутешно в задръстването, типично за осем сутринта. На два пъти се обърка, но пък изглеждаше искрено загрижен от нарастващата ми нервност на задната седалка.
	— Няма страшно — каза ми. — Ще ви откарам там.
	Но му отне близо час да се пребори с трикилометровото разстояние до Албърт Бридж Роуд. Когато пристигнахме, някакъв инстинкт ми подсказа да му поръчам да ме почака за момент, след което слязох от таксито и изкачих десетте стъпала до входа на внушителна триетажна викторианска къща. Използвах пиринчената гривна да обявя пристигането си, като я разтраках с всичка сила. След миг отвори миниатюрна жена с маслинен тен, уморени очи и испански акцент.
	— Да? — изгледа ме изпитателно.
	Надникнах над рамото й и огледах входното фоайе. Много минималистично. Много елегантно и очевидно проектирано от архитект. Много скъпо.
	— Кой живее тук?
	— Госпожица Декстър.
	— А някой друг?
	— Тя има приятел.
	— Как му е името?
	— Господин Тони.
	— А господин Тони има ли момченце?
	— Много красиво момченце — увери ме тя и взе че се усмихна.
	— Тук ли са сега?
	— Заминаха.
	— Къде?
	— В провинцията.
	— Къде точно?
	— Не знам. Госпожица Декстър има къща в провинцията.
	— Имате ли телефонен номер? Адрес?
	— Не мога да давам…
	Тя понечи да затвори вратата. Бързо пъхнах крак в процепа.
	— Аз съм майката на момченцето. Нужно ми е да знам…
	— Не мога — каза тя.
	— Моля ви да ми помогнете.
	— Трябва да си вървите.
	— Само телефонен номер. Аз съм…
	На устата ми беше думата „отчаяна“, но не можех да я изрека от разтърсилия ме шок. Икономката ме погледна тревожно.
	— Моля ви — прошепнах.
	Тя се огледа притеснено, сякаш някой можеше да ни наблюдава, после каза:
	— Отидоха в службата му.
	— Кога?
	— Преди половин час. Трябвало да се отбият там, преди да заминат за провинцията.
	Докоснах ръката й.
	— Благодаря ви.
	Бързо се върнах до таксито.
	— Сега може ли да ме откарате до Уопинг?
	По пътя се опитах да осмисля ограничената информация, която бях получила. Жената беше с фамилия Декстър. Очевидно беше богата — имаше не само голямата къща на Албърт Бридж Роуд, а и имот в провинцията. И фактът, че наричаха мъжа ми „господин Тони“, означаваше…
	Какво? Че кой знае откога е в тази къща.
	_След заседание в отсъствие на една от страните…_
	Извадих телефона си и се канех да набера мобилния на Тони, но се спрях, защото ако той знаеше, че съм на път към редакцията на „Кроникъл“, щеше да има време да блокира достъпа ми или…
	Какво вършеше той? _Какво?_
	_Вземете си адвокат, миличка. Той ще знае какво се прави._
	Но аз не познавах адвокати в Лондон. Всъщност никого не познавах тук. Никой, на когото да мога да се обадя и да кажа…
	Не, всичко това беше извънредно абсурдно. Беше някаква ужасна шега, фантастично недоразумение, разраснало се до…
	А се държа така дружелюбно по телефона, докато бях в Бостън. И преди това също — преливаше от съчувствие, когато научи, че бившият съпруг на Санди се е пребил в планината. _Върви, мила, върви… и ето ти билет за добра класа, та пътуването ти да е по-комфортно. Защото докато си извън града…_ Престани, престани — звучиш като онези побъркани, дето зад всичко търсят заговор.
	Стигнахме до главния вход на Уопинг. Платих на шофьора трийсет лири и се приближих до поста на охраната, който Тони винаги наричаше Чекпойнт Чарли. Но вместо Щази насреща ми се озова униформен пазач в малка будка за посетители.
	— Мога ли да ви услужа? — попита той.
	— Идвам при съпруга си — казах му.
	— В кой вестник работи?
	— В „Кроникъл“. Тони Хобс, завеждащ външния отдел.
	— А, да, ясно. Значи вие сте неговата госпожа?
	Кимнах. Докато избираше номер, той ме покани да седна. Заговори в слушалката, обясни коя съм, след това чу нещо от човека насреща, което го накара да ми хвърли поглед изкосо, сякаш бях потенциален проблем. Затвори, обърна се към мен и съобщи:
	— Един момент, някой ще дойде.
	— Някой? — Надигнах се от мястото си. — Не говорихте ли със съпруга ми?
	— Някой ще ви обясни…
	— Какво ще ми обясни?
	— Тя ще бъде тук ей сега — отсече пазачът.
	— Коя тя?
	Пазачът се разтревожи от повишения ми глас. Но вместо да каже нещо, просто се извърна от мен и се зае с някаква писмена работа.
	Седнах на един от пластмасовите столове в чакалнята, напрегнала всеки мускул. Около минута по-късно влезе Джудит Крандъл. Тя беше секретарката на Тони — близо шейсетгодишна жена, работила във Външния отдел още от постъпването си преди трийсет години. „Типичната кръшкачка и използвачка“, наричаше я Тони (краставите магарета се надушват), но пък знаеше всички нелицеприятни тайни в редакцията. Също така беше заклета пушачка и сега също държеше запалена цигара в ръка, докато вървеше към мен. Изражението й беше мрачно и сконфузено.
	— Здравей, Сали — каза тя.
	— Какво става? — попитах отново с повишен тон.
	Тя седна до мен и придърпа стола си по-близо, така че бяхме като двама конспиратори.
	— Вчера Тони напусна вестника — съобщи тя.
	Отне ми момент да го осмисля.
	— Лъжеш — заявих.
	Тя всмукна дълбоко от цигарата си.
	— Де да беше така.
	— Защо?
	— Ще трябва да попиташ него.
	— Но той е тук, нали?
	— Беше тук, допреди петнайсет минути.
	— Лъжеш ме. Той е тук. С Джак.
	Тя загаси цигарата си и моментално запали нова.
	— Не те лъжа — заговорнически прошепна. — Тръгна си преди петнайсет минути.
	— С моя син?
	— Сам беше. Пристигна с колата и опразни бюрото си. После се сбогува с неколцина от нас и си замина.
	— Остави ли адрес за връзка?
	— Албърт Бридж Роуд в Батърсий.
	— Същият като на съдебната заповед…
	Тя не каза нищо, а отклони поглед и тогава разбрах, че е в течение на всичко случило се.
	— Коя е тази друга жена? — попитах.
	— Не знам.
	— Знаеш — настоях.
	— Той не говореше за нея.
	— Моля те…
	— Сериозно ти казвам.
	— Лъжкиня! — викнах.
	Пазачът излезе иззад бюрото си и дойде до мен.
	— Ще ви помоля да си тръгнете.
	— Сали — хвана ме за ръка Джудит. — Няма полза от това.
	— Той ми взе детето. Знаеш го. Изчезна със сина ми. И аз няма да си тръгна оттук. Защото знам, че го криеш. Знам!
	Последното изречение прозвуча като писък и накара Джудит и пазача да пребледнеят. Той обаче се съвзе бързо и повтори:
	— Само още веднъж ще го кажа: вървете си доброволно или ще бъда принуден аз да ви придружа до изхода. И ако се съпротивлявате, няма да имам друг избор, освен да повикам полиция.
	Джудит понечи да хване ръката ми, но се отказа.
	— Моля те, Сали, не го карай да прави това.
	— Ти знаеш всичко, нали? — промълвих почти шепнешком. — Знаеш коя е тази Декстър, откога се вижда с нея и защо е извадил ограничителна заповед срещу мен…
	Разплаках се. Джудит и пазачът отстъпиха назад. Отпуснах се на стола с невъздържани ридания. Пазачът направи крачка към мен, но Джудит го спря и му прошепна нещо на ухото. Приклекна до мен и каза:
	— Имаш нужда от помощ. Да повикам ли някого да се погрижи за теб?
	— О, това ли ти каза той? Че напълно съм превъртяла и имам нужда от помощ?
	Гневният ми глас накара пазачът отново да се приближи.
	— Тръгвам си — казах.
	Изфучах навън от охранителния пост, без да се обръщам назад.
	Озовах се на път, наречен Хайуей, простиращ се по посока на Тауър Бридж, без всъщност да знам накъде съм тръгнала. Дълга и висока стена се издигаше от южната страна по протежение на Хайуей. След около двайсет крачки се облегнах изнемощяла на нея, неспособна да продължа напред. Макар още да се държах изправена на крака, усещах, че се олюлявам — същото замайване, което свързвах с началната фаза на следродилната ми депресия. Само че този път беше подсилено от осъзнаването, че мъжът ми беше изчезнал заедно с моя син и беше извадил ограничителна заповед, която ме спираше да го виждам.
	Ето го най-сетне правното доказателство на онова, което светът вече знаеше: че съм катастрофална майка. Ето го най-сетне доказателството, че щях да направя услуга на света, ако извървях половин километър до Тауър Бридж, покатерех се на парапета и…
	— Госпожо, добре ли сте?
	Беше патрулен полицай, който правеше обиколката си и ме откри отпусната до стената. С вид на…
	Е, видът ми трябва да беше твърде окаян, че да накара полицай в голям град да обърне внимание на сама жена, опряла се на стена.
	— Госпожо…?
	— Да, добре съм.
	— Не ми звучите добре.
	— Аз… ъъ…
	— Знаете ли къде се намирате?
	Кимнах.
	— Е, къде?
	— В Лондон.
	— Да, но къде точно?
	— В Уопинг.
	— От Северна Америка ли сте?
	Отново кимнах.
	— На екскурзия ли сте в Лондон?
	— Не, тук живея.
	— И не ви е нужна помощ в момента?
	— Просто съм… разстроена… лични дела… ъъ… такси.
	— Искате такси?
	— Ако обичате.
	— Къде отивате?
	— У дома си.
	— И къде точно е това?
	Казах му. Като назовах Пътни, веднага се идентифицирах като постоянен жител, защото коя американска туристка би се осмелила да припари в югозападните райони на града?
	— Сигурна ли сте, че просто искате да си идете вкъщи?
	— Да. У дома. Може ли да си тръгвам сега?
	— Никой не ви спира, госпожо. Да ви спра ли такси?
	— Ако може.
	Той вдигна ръка. За секунди до нас спря такси. Благодарих на полицая, качих се, съобщих на шофьора адреса си и се отпуснах на задната седалка.
	В десет часа вече си бях у дома. Тишината в къщата беше невероятна. Погледнах съдебната заповед на масата, оголените рафтове, празната детска стая. Влязох в банята и глътнах две таблетки антидепресант. Легнах на леглото. Затворих очи и ги отворих миг по-късно, обзета от някаква чудновата надежда, че внезапно ще се озова обратно във възстановения си предишен живот. Но вместо това ме връхлетя ужасяващо осъзнаване.
	_Отнеха ми Джак._
	Посегнах към телефона на нощното шкафче. Набрах мобилния на Тони. Отново се включи гласова поща. Отново оставих съобщение.
	Но знаех, че не му е нужно да ми се обажда. Той си имаше своята съдебна заповед, валидна две седмици. Заминал беше, без да остави телефонен номер, ако не се броеше мобилният му телефон, на който той можеше да използва гласовата си поща, за да проверява всички обаждания и да избегне вероятността да говори с мен. Всичко беше обмислил.
	Но защо беше напуснал работата си? „Кроникъл“ беше една от големите константи в живота му — място, от което той мразеше да е отделен задълго.
	Оставих телефона. Пак го вдигнах и отново опитах да се свържа с Ча. Този път извадих късмет. Тя отговори след третото позвъняване. Но щом чу гласа ми, мигом се притесни.
	— Не мога да говоря — каза на нейния лош английски.
	— Защо не можеш? Какво ти казаха?
	Колеблива пауза. И после:
	— Казаха ми вече да не работя при вас.
	— Кога изнесоха всичко?
	— Преди два дни. Те доведоха и бавачка за детето.
	_Бавачка? Каква бавачка?_
	— Като казваш „те“, имаш предвид съпруга ми и…
	Още една колеблива пауза.
	— Кажи ми, Ча.
	— Не й знам името. Една жена.
	— Декстър ли се казваше?
	— Не й знам името.
	— На каква възраст е?
	— Не знам.
	— Как изглеждаше?
	— Не знам.
	— Ча…
	— Трябва да затварям.
	— Можеш ли да дойдеш тази сутрин? Имам голяма необходимост да…
	— Казаха ми да не работя вече при вас.
	— Това аз ще го реша, не те. А аз искам да продължиш да работиш тук.
	— Не мога.
	— Защо?
	— Те ми платиха…
	— Платиха ти за какво?
	— Да спра да работя за вас.
	— Но… Не разбирам…
	— Казаха, че не бива да говоря с вас…
	— Ча, длъжна си да ми обясниш…
	— Трябва да отивам да работя.
	Линията прекъсна. Натиснах бутона за повторно избиране и мигом прозвуча съобщение, че мобилният телефон е изключен.
	— _Те ми платиха…_
	— _Платиха ти за какво?_
	— _Да спра да работя за вас._
	— _Но… Не разбирам…_
	Нищо не разбирах. Защото в момента всичко беше напълно необяснимо.
	На входната врата се позвъни. Изтичах надолу по стълбите. Но когато отворих, се озовах срещу наперен рус мъж с черен костюм, тъмносиня риза и елегантна вратовръзка с десен на цветя.
	— Адвокат ли сте? — попитах го.
	Той се разсмя развеселен и в същото време ме огледа изпитателно.
	— Греъм Драбъл от агенция за недвижими имоти „Плейфеър“ в Пътни. Тук сме да премерим къщата…
	— За какво говорите?
	— Вие сте госпожа Хобс, нали?
	— Името ми е Сали Гудчайлд.
	— Получих инструкции от господин Хобс…
	— Съпругът ми. И какво ви „инструктира“ той да направите?
	— Да продадем къщата ви.
	— Е, на мен не ми го е казал — отсякох и затворих вратата.
	_Той продава къщата?_ Това не може да направи, нали?
	Част от мозъка ми искаше просто да се кача горе, да се пъхна в леглото, да се завия презглава и да изпадна в истерично отрицание, но друг, по-доминиращ глас надвика тази фаталистична логика: _незабавно си намери адвокат_.
	Само че аз нямах понятие от лондонските адвокати, от английската правна система и от ограничителните заповеди. Цяла година бях живяла в този град и не бях се сприятелила с нито една жива душа. Имах само Маргарет. Но тя също беше янки. А сега се намираше обратно в Щатите със своя съпруг адвокат…
	_Маргарет._
	Без да мисля, набрах номера й в Ню Йорк. Звънях ли, звънях. Накрая Маргарет отговори, звучеше замаяна и сънена.
	— О, господи — продумах. — Събудих те.
	— Това е… мисля, че е…
	— Ще ти позвъня по-късно.
	— Сали? — избъбри тя, най-после включила кой е.
	— Много съжалявам, че…
	— Какво се е случило?
	— Не исках да те безпокоя по никое време.
	— Какво става?
	Разказах й всичко, като полагах усилия да не губя контрол. Когато завърших, тя беше истински шокирана.
	— Това е налудничаво.
	— Ще ми се да беше…
	— Но… не ти е подсказал никак, преди да заминеш за Щатите, че има такива планове?
	— Нищо. Дори се показа много съпричастен, докато бях в болницата.
	— А тази жена…
	— Не знам коя е, освен че живее в много голяма къща на престижна улица срещу Батърсий Парк и има имот в провинцията, да не говорим, че сега се радва на компанията на мъжа ми и детето ми.
	— Той не може просто така да ти задигне детето.
	— Има съдебна заповед…
	— Но какви са мотивите му?
	— Тъй като е минал в нелегалност, не мога да го попитам. Освен това мръсникът се опитва да продаде къщата през главата ми.
	— Но тя е на името на двама ви, нали?
	— Разбира се, че е на името на двама ни, обаче нямам и бегла представа какви са законите тук.
	— Алегзандър в момента е по работа в Чикаго. Ще изчакам един час, докато се събуди, след което ще му звънна и ще поискам да ме насочи към някой добър адвокат в Лондон. Междувременно ти се дръж, мила.
	Обади ми се два часа по-късно.
	— Най-напред да ти кажа, че Алегзандър е ужасен от случилото се и е сигурен… сигурен, че можеш да преговаряш за някаква договорка…
	— Да преговарям? Да преговарям?! Няма място за преговори тук. Джак е мой син. И аз…
	— Сали, мила, успокой се. И двамата сме на твоя страна.
	— Извинявай, извинявай… аз просто…
	— Няма нужда да обясняваш. Случилото се е пълно безобразие. Но Алегзандър откри отлична фирма в Лондон — „Лорънс и Ламбърт“. Не познава лично никого там, но каза, че са с превъзходни препоръки. И, разбира се, може да използваш името на Алегзандър, когато им се обадиш. Имай предвид, че винаги съм насреща, когато имаш нужда просто да си поговорим.
	Веднага щом разговорът приключи, позвъних в „Лорънс и Ламбърт“. Рецепционистката беше твърде безцеремонна.
	— Желаете ли да говорите с някого конкретно?
	— Там е работата, друг адвокат ми препоръча да се свържа с вас…
	— Но не ви е дал име на някого тук?
	— Ами, не…
	— След като нямам име…
	— Искам да говоря с някой, който се занимава със семейно право…
	— Имаме петима адвокати, които се занимават със семейно право.
	— Ами… бихте ли ме свързали с някого от тях, моля?
	Бях оставена на изчакване. След момент се чу гласът на млада жена. В говора й се усещаше силен есекски диалект.
	— Кабинетът на Вирджиния Рикс.
	— Ъъ… госпожица Рикс занимава ли се със семейно право?
	— Кой се обажда?
	Казах й името си и обясних, че имам препоръка от Алегзандър Камбъл.
	— И господин Камбъл познава госпожица Рикс, така ли?
	— Не, доколкото знам.
	— Госпожица Рикс е ангажирана през по-голямата част от деня в съда…
	— Въпросът е спешен.
	— Как ви беше името?
	Казах й и й продиктувах номерата на домашния и на мобилния си телефон.
	След като затворих, бях изправена пред много голям въпрос: какво да правя сега?
	Отговорът беше: _Нищо._ В момента абсолютно нищо не можех да направя. Нито имаше към кого да се обърна тук. Нито знаех местонахождението на Тони и Джак. Нито…
	Внезапно реших да заложа хазартно на предположението, че цялата тази история с къщата в провинцията може да е измислена. Така че се обадих на таксиметровата агенция и ги помолих да изпратят нова кола. Този път шофьорът знаеше пътя. Движението беше леко намаляло, така че стигнахме само за петнайсет минути. Отново заблъсках силно с тежката месингова гривна. Икономката сериозно се умърлуши, щом ме видя.
	— Казах ви, че не са тук.
	— Просто искам да се уверя…
	Шмугнах се покрай нея в къщата. Икономката се разкрещя зад мен. Минах от стая в стая, като виках името на сина си. Къщата беше обширна, с красиви предмети на изкуството и елегантни модерни мебели. Хукнах нагоре по стълбите и надникнах в голяма спалня, после поех по коридор и се заковах на място, когато зърнах…
	Детска стая.
	И не каква да е детска стая, а идентична с тази, която имахме у дома. Същите тапети. Същото креватче, гардеробче и скрин. Същата въртяща се нощна лампа, чиито светлини служеха като приспивни. Същите висящи над креватчето цветни декоративни фигурки. Сякаш цялата стая бе грабната и пренесена в тази къща. Това ме накара да осъзная мащаба на планиране, вложено в операцията.
	Икономката дойде забързана, гневна и разтревожена.
	— Напуснете веднага или ще повикам полиция.
	— Тръгвам си — казах й.
	Бях помолила шофьора да ме чака отвън.
	— Сега искам да се върна в Пътни.
	На половината път осъзнах, че съм останала без пари в брой.
	— Спрете до някой банкомат, ако обичате — помолих.
	Спряхме пред един на Уест Хил — вероятно най-грозната улица в Южен Лондон. Пъхнах картата си, натиснах цифрите и на екрана пред мен се изпречи следното съобщение:
C>
	Сметката е закрита. Моля, свържете се с местния банков клон, ако имате въпроси.
C$
	Мигом пъхнах повторно картата в банкомата, натиснах нужните цифри и отново прочетох:
C>
	Сметката е закрита. Моля, свържете се с местния банков клон, ако имате въпроси.
C$
	Закрита сметка? Не би могъл да…
	Взех да ровя из портфейла си и открих карта АМЕХ, която притежавах съвместно с Тони. Пъхнах я в банкомата. Натиснах пинкода. Прочетох:
C>
	Картата вече не е валидна.
C$
	Не, не, _не_. Зърнах шофьора да ме поглежда загрижено. Проверих портмонето си. Целият ми наличен капитал възлизаше на осем лири и четирийсет пенса, а отиването и връщането сигурно струваше не по-малко от двайсет лири. Пробвах собствената си сметка, в която преди превеждаха заплатата ми от „Бостън Поуст“. Беше се стопила значително през последните няколко месеца, тъй като вече не бях служител на „Поуст“. Финалните изравнителни плащания бяха прехвърлени към общата ни сметка, за да помогнат за ипотеката и да платим последните ремонтни работи по къщата. Все пак се надявах в нея да са останали малко пари, така че натиснах пинкода и поисках двеста лири. Съобщението на екрана гласеше: „Недостатъчна наличност“.
	Опитах със сто лири. Появи се съобщение „Недостатъчна наличност“.
	Третия път пробвах с петдесет лири. Бинго. Пет банкноти от по десет лири се плъзнаха към мен. Сега ликвидността ми възлизаше на петдесет и осем лири и четирийсет пенса.
	Всъщност стана трийсет и шест лири и четирийсет пенса, след като се разплатих с шофьора.
	Когато стигнах в къщата, се обадих в банката. Служителят потвърди, че съвместната ми сметка с Тони е била закрита преди два дни. Същото важеше за общата ни карта _VISA_. Добрата новина беше, че дължимата сума от четири хиляди осемстотин осемдесет и две лири и трийсет и един пенса беше погасена. Колко любезно от негова страна.
	— Ами наличните средства в съвместната сметка? — попитах. — Те къде се озоваха?
	— Нямало е налични средства. Тъкмо обратното, имало е овърдрафт от две хиляди четиристотин и двайсет лири и осемнайсет пенса, но той също е покрит.
	— Нека ви попитам нещо. Не изисквате ли писмено съгласие от двете страни, за да закриете банкова сметка?
	— Но сметката винаги е била на името на господин Хобс. Той просто ви добави като съпътстващ подписващ преди десет месеца.
	_Съпътстващ подписващ._ Това обобщаваше всичко.
	Опитах се да си обясня нещата в цялост. Тони напуска работа. Детската стая на Джак е изцяло копирана в къщата на онази Декстър. И двете ни банкови сметки са закрити, след като са изплатени дългове от около седем хиляди и триста лири.
	Какво ставаше тук, дявол го взел?
	— Не схващаш ли? — каза Санди, след като й се обадих и я ужасих с подробно описание на завръщането ми у дома в Лондон. — Срещнал е някоя богата кучка. И както е нагласил нещата, очевидно е искал да узнаеш незабавно за цялата схема. Мисълта ми е, че можеше да използва вашия адрес за съдебната заповед. Защо не го е направил?
	— Не знам.
	— Може би, за да научиш веднага за неговия нов живот. Представи си да беше изчезнал с Джак, без да те уведоми за новия си адрес. Ти веднага щеше да пратиш ченгетата по дирите му. А така… знаеш точно какво се е случило.
	— Но не и защо се е случило.
	— Много важно защо. Взел е Джак. Трябва да си го върнеш. Но първата ти работа е да си намериш адвокат.
	— Чакам да ми върнат обаждане.
	— И как смяташ да платиш?
	— Помниш ли ценните книжа, които мама и татко оставиха на всяка от нас?
	— Аз отдавна осребрих своите.
	— И аз се каня да направя същото. Сега трябва да струват някъде към десет хиляди долара.
	— Все е нещо.
	— Но след като нямам друг доход…
	— Едно по едно. Захващай се с адвоката. Веднага.
	— Добре — отвърнах и внезапно се усетих изтощена.
	— По-важното е имаш ли приятели в града, които да се погрижат за теб.
	— Разбира се — излъгах. — Оставих едно-две съобщения.
	— Баламосваш ме — каза тя. После гласът й изневери. — Господи, Сали… това е ужасно.
	— Така е — съгласих се.
	— Ще ми се да можех да скоча в самолета сега.
	— Имаш си достатъчно грижи на главата.
	— Нали няма да направиш нещо глупаво…?
	— Още не.
	— Сега вече ме уплаши.
	— Не се бой.
	Но истината беше, че и аз се чувствах уплашена.
	В три следобед отново позвъних на Вирджиния Рикс. Свързах се с гласовата й поща. Оставих съобщение. Позвъних пак в пет часа. Този път се свързах със секретарката й.
	— Както ви казах и преди, тя е през целия ден в съда.
	— Но въпросът е спешен. Истински спешен. Отчаяно се нуждая…
	Млъкнах и покрих слушалката с длан, задавена от хлипане. Когато накрая отново можах да заговоря, установих, че линията е прекъснала.
	Позвъних отново. Пак гласова поща.
	— Абсолютно наложително е да уведомите госпожица Рикс да се свърже спешно с мен.
	Но до края на деня не получих обаждане. Нито вечерта. Освен от Санди, която позвъни в осемнайсет часа лондонско време, а после отново в двайсет и два часа, за да ме провери.
	— Съвсем никакви новини ли? — попита.
	— Цяла вечер седя до телефона. И какво чакам, сама не знам.
	— Пробва ли отново на мобилния на Тони?
	— Само още пет пъти. Превключен е трайно на гласова поща. Което означава, че е безцелно да продължавам. Той проверява всичките си обаждания.
	— Но сигурно ще продължиш да опитваш.
	— Какъв друг избор имам?
	— Трябва да легнеш да се наспиш.
	— Това е идея, да.
	Взех две приспивателни заедно с вечерната си доза антидепресанти. Някъде в три през нощта се събудих рязко — тишината в къщата напомняше бездна. Влязох в празната детска стая. Чувах гласа на Елън Картрайт, психотерапевтът от болницата — повтаряше ми отново и отново „Вината не е твоя… вината не е твоя“.
	Но аз смятах друго. Сама си докарвах бедите. Нямаше кого друг да виня освен себе си. А сега…
	Сега отчаяно се нуждаех от нечий приятелски и окуражаващ глас. Така че в осем сутринта позвъних на номера, който Елън ми бе дала „за спешен случай“, както се бе изразила тогава. Е, това категорично можеше да се определи като спешен случай и се надявах тя да ми прости за ранния час.
	Само че не говорих с Елън, включи се гласовата й поща, която ме уведоми, че тя е в годишен отпуск и ще се върне след три седмици.
	_Три седмици._ Нямаше да издържа три седмици.
	Приготвих си чай. Напълних си ваната. Само че се ужасявах да вляза в нея, за да не би Тони да позвъни и да не чуя. А телефонът беше в другия край на спалнята, далеч от ваната, щеше да е звънял поне седем пъти, преди да стигна до него, което означаваше, че ще съм пропуснала обаждането и тогава…
	Така, това беше напълно смахната логика — _Бих могла да намеря удължител и да преместя телефона по-близо до банята, нали?_ — само че в момента не бях в състояние да се ръководя от логика. Бях затънала във възможно най-дълбоката каша и в главата ми не спираше да се върти един и същ въпрос: _Какво мога да направя сега?_
	Отново отговорът беше: _Нищо… докато адвокатът не се обади._
	Накрая тя го стори някъде към девет и половина сутринта. Звънеше от мобилния си, явно заседнала някъде в уличното движение. Гласът й бе отривист и звучен.
	— Сали Гудчайлд? Обажда се Джини Рикс. Секретарката ми предаде, че сте звънели вчера. Било нещо спешно, така ли?
	— Да, съпругът ми изчезна със сина ни.
	— Изчезна? Наистина ли?
	— Не изчезна в буквалния смисъл. Докато бях извън страната, е издействал съдебна заповед, която му дава пълно попечителство над детето ми…
	— Знаете ли — прекъсна ме тя, — най-добре ще е да обсъдим това лице в лице. Как ви е времето в края на седмицата… да речем в петък към четири следобед?
	— Но това е след цели два дни.
	— Боя се, че е най-ранното възможно за мен. В момента имам много бракоразводни дела. Значи се разбираме за петък, нали?
	— Добре.
	— Знаете ли къде да ни откриете?
	И тя ми даде адрес на Чансъри Лейн.
	Когато Маргарет ми се обади следобеда за трансатлантически ъпдейт, споменах, че съм успяла да си уредя среща с адвокат от „Лорънс и Ламбърт“.
	— Е, това е някакво начало.
	— Но може да ме приеме чак след два дни, а… Не знам, може би съдя прибързано от един кратък телефонен разговор, но тонът й беше адски надменен.
	— Всичките си падат малко такива — увери ме тя.
	— Алегзандър не познава ли някой друг тук?
	— Мога пак да го попитам, но докато отново се свържа с теб, вече ще е утре, а докато ти се обадиш в кантората и си назначиш час…
	— Добре, схванах.
	— Нямаш ли приятели там, които да те насочат към познат адвокат?
	Ето го пак този въпрос: _нямаш ли приятели в Лондон?_ Дългият отговор на това беше: пристигнах тук бременна. Няколко месеца по-късно бях прикована на болнично легло с високо кръвно налягане. Оттогава… е, да не навлизаме в този сценарий отново. Така че, не, с никого не успях да се сближа тук. И вината си е изцяло моя.
	— Не… много малко хора познавам в града.
	— Хей, не се линчувай заради това — каза ми тя. — На мен ми отне повече от година да се запозная с някого в Лондон. Просто градът е такъв.
	— Отчаяно копнея да видя Джак.
	Беше повече от отчаяние, чувствах го като физическа болка.
	— Дори не мога да си представя какво ти е…
	— Спри дотук.
	Следващите четирийсет и осем часа бяха истински ад. Опитвах се да се ангажирам с нещо. Изчистих къщата. Два пъти. Обадих се на старата ми банка в Бостън, помолих ги да осребрят ценните ми книжа и да ми преведат цялата сума. Пиех антидепресантите си с абсолютна точност и често се питах дали тази фармакологична смес ме поддържа овладяна, дали без нея нямаше да съм изпаднала в буйна лудост. Така или иначе, успях някак да избутам деня. Дори се обадих на секретарката на Тони и се извиних за сцената в Уопинг предишния ден.
	— Няма съвършено никаква нужда да се извиняваш — отвърна Джудит Крандъл. — Разбирам те напълно.
	— Но стана ли ясно защо е напуснал Тони?
	Мълчание. И после:
	— Сали… въпросът не е в това, че проявявам прекалена лоялност към Тони, а просто… Мисля, че не е редно да се набърквам във вашите дела.
	— Но Тони ти е казал за моята… болест… нали?
	— Да, спомена, че си била… недобре.
	— Така че отчасти вече си наясно с нашите дела. Което означава, че трябва да знаеш нещо за жената, с която той изчезна.
	— Поставяш ме в неловко положение…
	— Просто трябва да се свържа с него. Онова, което той върши, е толкова несправедливо.
	— Съжалявам, Сали. Не мога да ти помогна по този въпрос.
	Обадих се на заместника на Тони, Саймън Пинок. Той беше също така уклончив (и мъничко обиден), след като беше притиснат така от зарязаната съпруга на бившия си шеф.
	— Нямам идея защо е решил да постъпи така — каза той и притеснението му личеше.
	— Стига, Саймън — възразих. — Според мен имаш.
	— Ще те помоля да ме извиниш, викат ме на заседание…
	Направих опит дори да позвъня на сестрата на Тони, с която той отдавна не поддържаше връзка и която никога не бях виждала (бяха стигнали до разрив по повод, който той никога не пожела да обсъдим). Сега тя живееше в Източен Съсекс. След трудоемко издирване в телефонния указател открих номера й. Тя също не прояви особено желание да разговаря с мен.
	— Не съм се чувала с Тони от години, от къде на къде ще ми се обажда сега? — учуди се сестра му.
	— Беше просто догадка.
	— От колко време сте женени двамата?
	— От около година.
	— И вече ви е напуснал? Бързо действа. Но да знаете, че не съм изненадана. Тъкмо такъв тип човек е той.
	— Имате предвид, че го е правил и преди?
	— Може би.
	— Това не е отговор.
	— _Може би_ не се чувствам длъжна да ви давам отговор. Особено след като ми говорите с този тон.
	— С никакъв тон не говоря.
	— Напротив. Отгоре на това въобще не се познаваме.
	— Не съм искала да ви обидя. Много съжалявам и…
	— Нямам желание да говорим повече.
	И линията прекъсна.
	Ударих се по челото с длан и се поздравих за поредната дипломатическа победа. Вродената ми американска неспособност да се вмествам в рамките на кодиран език всеки път ме водеше до гафове. Нима нищо не бях научила през месеците, прекарани тук?
	Обещах си да покажа най-доброто си поведение на срещата с Вирджиния Рикс следващия ден. Взех метрото до Чансъри Лейн доста преди уговореното време и преседях цял час в „Старбъкс“, докато стане три и половина.
	Офисите на „Лорънс и Ламбърт“ бяха в тясна редова градска къща, красиво обновена отвътре. На входа имаше пазач, накара ме да се разпиша и надлежно провери горе дали имам назначена среща. Качих се с асансьора до третия етаж и се озовах в приятна и модерно обзаведена рецепция с хромирани мебели и броеве от всички ежедневници върху малка масичка. Докато рецепционистката звънеше на Вирджиния Рикс, седнах и разсеяно ги прегледах, като умишлено игнорирах „Кроникъл“.
	Пет минути по-късно се показа около двайсет и пет годишна жена. Блондинка. С буйна коса. В предизвикателен костюм.
	— Вие ли сте Сали? — попита тя. — Аз съм Труди. Вчера говорихме по телефона. Как сте?
	— Добре съм.
	— Чудесно. Вижте, Джини още е ангажирана в съда. Може да преместим срещата за понеделник…
	— Налага се да я видя днес.
	— Разбрах. Добрата новина е, че би трябвало да се върне към четири и половина. Така че…
	Убих един час в книжарница на Флийт стрийт, после си взех още едно кафе и седнах на пейка в Линкълнс Ин, трепереща от хладното време. Преглътнах още два антидепресанта с латето си с мисълта, че винаги имаше нещо успокояващо в площад като този насред града — дава ти усещане за уют и подслон.
	Вирджиния Рикс беше малко под трийсетгодишна. Както очаквах, беше руса, с малко конско лице, но безукорно поддържана: от типа жени, които сутрин прекарват поне час, за да се приведат в ред, преди да се покажат пред света. Но онова, което ми направи впечатление, беше нейната леко насмешлива надменност, без съмнение внушена й още от детството от родители от висшата класа, маскиращи собствените си съмнения зад свръхсамоуверена фасада за пред околните.
	— Джини Рикс — представи се тя и протегна ръка, докато забързано приближаваше към мен в конферентната зала, където бях въведена. Вече беше почти пет часът. Тя се настани на стола насреща ми и ме засипа с поток от думи.
	— Съжалявам, че закъснях толкова много. Имах ужасен ден в съда. Сали бяхте, нали? Труди ви е направила чай, надявам се. Дано не ви е постреснала. Леко е провинциална за вкуса на някои от клиентите ми, но пък превъзходно се справя със съпругите на футболисти, каквито често се случва да представляваме. По някаква любопитна причина веднага ги отпуска и успокоява. И така, имате пълното ми и безрезервно внимание… макар че ще трябва да се ограничим в рамките на половин час. В петък вечер движението е ужасно. Сигурно познавате Съсекс Даунс. Идеалното романтично кътче за уикенда, ако си… — Тук млъкна и сама се смъмри със смях. — Боже мой, какво се раздрънках така. Прощавайте. Е, да започваме. Та, значи, ви бяхме препоръчани от…?
	— Алегзандър Камбъл.
	— Съжалявам, не съм го чувала.
	— Управляваше три години лондонския клон на кантората „Съливан и Кромуел“.
	— Но никога не е имал бизнес с нашата фирма?
	— Не, просто ме уведоми чрез съпругата си, че сте най-добрите бракоразводни адвокати в Лондон.
	— Самата истина — потвърди тя. — И след като сте тук, предполагам, че искате да се разведете.
	— Не точно — отвърнах. И после стегнато я запознах с цялата история до момента със стъписващата съдебна заповед. Джини Рикс поиска да я види. Подадох й я. Тя я изчете на бързи обороти.
	— Очевидно адвокатът на съпруга ви е убедил състрадателен съдия, че сте лоша майка, въз основа на което той е издал тази временна заповед.
	Размърдах се с неудобство на стола си, защото си давах сметка, че сега Джини Рикс ме разглеждаше изпитателно.
	— Не знам — казах.
	— Нека ви попитам нещо. Някога подлагали ли сте детето на физически тормоз? Да го разтресете, когато плаче, да го хвърлите на леглото, неща от този род?
	— Не. Ядосвала съм се в един-два случая…
	— Нищо необичайно. Родителите се ядосват на децата си и изричат гневни думи. Но дума дупка не прави, както обичате да казвате вие, американците.
	_Всъщност не обичаме да го казваме._
	— Стига да не сте наранявали физически детето си, стъпили сме на здрава почва. Не бяхте принудително настанена в „Сейнт Мартинс“, нали?
	— Не, престоят ми беше на доброволен принцип.
	— Няма проблем тогава. Следродилната депресия е толкова често срещано явление в наши дни. Естествено, ще проучим какви доказателства са използвали срещу вас, но както аз виждам нещата, съпругът ви няма кой знае какви основания.
	— А как тогава е получил тази съдебна заповед?
	— Били сте извън страната и адвокатите му очевидно са се възползвали да сглобят теза срещу вас, в която се твърди, че безопасността на детето ви е била изложена на риск… О, между другото, то момче ли е, или момиче?
	— Казва се Джак.
	— Вероятно са избрали съдия, за когото се знае, че е женомразец, и тъй като не сте имали свой адвокат на изслушването, той е чул точно онова, което те са искали да чуе.
	— Но възможно ли е да отсъди срещу мен, без да изслуша моята страна на историята?
	— Абсолютно, при положение че на карта е поставена сигурността на детето.
	— И значи ли това, че за момента ми е забранено да виждам Джак?
	— Боя се, че да. Но добрата новина е, че тази ограничителна заповед може да падне при следващото изслушване, което е назначено за след десет дни. С други думи, разполагаме с пет работни дни, без да броим двата уикенда, за да изградим тезата си.
	— Ще стигне ли това време?
	— Налага се да стигне.
	— А мислите ли, че ще можете да откриете коя е тази жена Декстър?
	— А, да, фаталната жена. — Поредният кикот. — Простете, неуместна шега. Но, да, не би следвало да е много трудно. А сега, един практически въпрос. Таксата ми е двеста лири на час, ще трябва да включа асистентка, която да ми помага с разследването, и тя ще ви струва около петдесет лири на час. След това се налага да въведем в случая адвокат за пред съда. Значи, като начало, говорим за аванс от две хиляди и петстотин лири.
	Подготвена бях за такава начална сума, но въпреки това пребледнях.
	— Проблем ли е това? — попита тя.
	— Не, имам ги. Само че…
	Тогава й обясних набързо как той е закрил банковите сметки и какво ми е казал служителят в „Нат Уест“.
	— Но след като не сте настояли за редовна съвместна сметка… — подхвърли тя и с нехаен жест повдигна рамене.
	— Аз бях убедена, че това е съвместна сметка.
	— Очевидно сте много доверчив човек.
	— Ами това, че се опитва да продаде къщата?
	— Тя е съвместна собственост, нали?
	— Така мислех.
	— Ще проверим поземления регистър и ще разберем кой се води собственик. Така или иначе, ако сте вложили пари в къщата, ще си ги получите обратно при развода. А ако ви присъдят Джак, вероятно ще задържите къщата… или поне докато той ходи на училище.
	— А как стои въпросът с някаква издръжка от мъжа ми?
	— Това вече е въпрос за понеделник — каза тя и си погледна часовника. — И тъй, до понеделник сутрин. Ще искаме от вас аванса и списък на медицински специалисти и хора, които ви познават и могат да дадат положителни отзиви за вас като човек и най-вече за отношенията ви със сина ви. Това е критично важна информация…
	Тя извади бележник с календар, отвори го и погледна една страница.
	— Така… в понеделник е ужасно струпване… но, да речем, шестнайсет и четирийсет и пет?
	— Не е ли много късно през деня, при положение че разполагаме само със седмица да подготвим тезата си?
	— Сали… Опитвам се да ви вместя в момент, когато наистина не би трябвало да приемам нови клиенти. Ако смятате, че другаде ще имате по-добри шансове…
	— Не, не, понеделник следобед ме устройва.
	Тя се изправи и отново протегна ръка. Поех я.
	— Отлично. До понеделник тогава.
	По-късно вечерта, докато говорех със Санди, споделих:
	— Малко се притеснявам, че е толкова млада, но пък е свръхарогантна, а това може да е добре при дадените обстоятелства. Във всеки случай изглежда като човек, който знае какво прави.
	— Хубаво, защото ти е нужна кучка от твоята страна на ринга. Звучи, сякаш си заслужава парите.
	Уикендът беше безкраен. В понеделник сутринта отидох в банката. Американските пари бяха пристигнали. Купих банков чек за две хиляди и петстотин лири. Останаха ми малко под шест хиляди долара или около четири хиляди лири, с които можех да живея известно време, стига адвокатските сметки да не надхвърлеха аванса.
	Споделих тази си тревога с Джини Рикс по-късно същия следобед. Отново трябваше да чакам повече от половин час, защото била „блокирана“ с друг клиент.
	— Страшно съжалявам — подхвърли ведро, когато влезе.
	Показах й списъка от контакти, който бях съставила.
	Имаше само четири имена: доктор Родейл, Елън, терапевтката, личната ми лекарка и Джейн Санджей, здравният надзорник. Споменах, че Елън е извън града.
	— Няма страшно, ще я открием — каза Джини Рикс. Почуди се на глас нямам ли приятели в града, за предпочитане англичани („Ще има по-голяма тежест пред съдията, ще докаже, че си вече в свои води тук, от този сорт“), които да гарантират за моралния ми облик.
	— Нали разбираш, Сали, преди следващото междинно изслушване другата седмица вече ще сме предали свидетелските изявления на съдията. Така че колкото повече хора се изкажат положително за теб като майка…
	— Бях майка едва няколко седмици — уточних.
	— Да, но все трябва да има някой местен…
	— Само от месеци съм в страната. Не успях да се запозная с много хора.
	— Разбирам — отвърна Джини Рикс. — Е, ще пратим един от разследващите ни да получи сведенията от свидетелите днес. И още нещо последно. Носиш аванса, надявам се?
	Подадох й банковия чек и казах:
	— Ако има начин да задържим разходите в рамките на тези две хиляди и петстотин, ще ви бъда признателна. Ресурсите ми са крайно ограничени.
	— Ще сторим всичко по силите си — увери ме тя, — но все пак имаме да издирваме хора и други такива, това оскъпява работата.
	— В момента разполагам само с четири хиляди лири, нямам работа, нямам банкова сметка.
	— Разбирам положението ти — заяви тя и се изправи. — И без съмнение ще се чуем в близките дни.
	Ала човекът от „Лорънс и Ламбърт“, с когото можах да разговарям следващия път, беше асистентката Диърдри Пепинстър. И тя говореше със същия носов глас, копиран от Джини Рикс, но с отегчена нотка в добавка, която ме караше да се чувствам неловко.
	— От два дни се опитвам да се свържа с Елън Картрайт…
	— Но аз уведомих Джини Рикс, че тя е извън града.
	— О, ясно. Оказа се, че е на обиколка из Мароко и е напълно извън контакт до по-следващата седмица. А Джейн Санджей, здравният ви надзорник, е в продължителен отпуск. Май била в Канада. Няма да се върне през следващите четири месеца.
	— Има ли някаква възможност да я открием?
	— Това ще надуе малко сметката.
	— Ще покрия разходите. Тя ме харесваше, мисля, че би казала хубави неща за мен…
	— Ще имам грижата.
	— Сигурна съм, че е възможно да получа сведения за жената, с която е сега съпругът ми…
	— Оставете и това на нас. Нужна ни е информация за нея.
	— Но това означава повече вложени часове работа, нали?
	— Искаме да си проведем проучването възможно най-щателно.
	Чух я чак в края на седмицата.
	— Така — подхвана тя. — Въпросната жена се казва Даян Декстър. Домашен адрес Албърт Бридж Роуд 42, Лондон SW11. Притежава още къща в Литлингтън, Източен Съсекс и апартамент на Рю дю Бак в Париж, който е много хубав район в града, не че и Литлингтън е бедняшко място. Има удобен достъп до Глиндеборн, а тя е в борда на оперния фестивал.
	— Значи е богата.
	— Много дори. Основател и председател на „Декстър Комюникейшънс“, маркетингова компания от средна величина, но преуспяваща. Частна и с голям авторитет. Тя е на петдесет, разведена, без деца…
	Досега, тоест.
	— Имате ли представа как се е запознала с мъжа ми?
	— За тази цел ви е нужен частен детектив. Аз успях да открия само най-общи данни за нея.
	— Значи не знаете къде са в момента?
	— Това също не беше част от задачата ми. Но успях да взема свидетелски сведения от личната ви лекарка и от доктор Родейл, която ви е лекувала в „Сейнт Мартинс“.
	— Какво каза тя?
	— Че сте страдали от „изявена следродилна депресия“, но сте реагирали добре на антидепресантите. Горе-долу това е всичко. О, установих също какво се е случило на съдебното заседание, на което не сте били представена. Оказва се, че една вечер сте изрекли заплаха срещу живота на сина си…
	— Но това беше гневен изблик от изтощение.
	— Проблемът е, че сте го казали на секретарката на съпруга ви. А това означава, че е чуто от трета страна. Което на свой ред означава, че има независими свидетелски показания. Другият проблем е, че са поискали изслушване по телефона в събота вечер пред съдия на име Томпсън, прословут с това, че винаги застава на страната на бащата в случаи, в които майката е с нарушено психическо здраве, а като доказателство за това им е послужил продължителният ви престой в психиатричното отделение на „Сейнт Мартинс“. Освен това в момента сте били извън страната, което те без съмнение са използвали, за да ви изкарат лекомислена…
	— Но аз бях на погребение…
	— Съдията не е знаел това. На него му е било известно само, че сте с клинична депресия и сте заплашили да убиете бебето си, а после при първа възможност сте напуснали страната. Тъй като срокът на заповедта е само две седмици, не е имал никакви колебания да я подпише. Съжалявам… Сега, да се върнем към свидетелските сведения. Що се отнася до здравния надзорник, госпожица Санджей току-що е напуснала Ванкувър и е тръгнала на обиколка из Канада, но няма да се върне в Обединеното кралство през идните четири месеца.
	— Може да има интернет адрес.
	— Да ви е известен случайно?
	Спрях се, преди да изпусна въздишка на раздразнение.
	— Не, но може да се свържете с местните здравни власти…
	— Добре, добре, ще разпитам — изрече тя с нескрито отегчение.
	— Бихте ли помолили Джини да ми се обади. Изслушването е следващия вторник, нали?
	— Точно така. Всичките ни свидетелски сведения трябва да бъдат в съда преди края на работното време в понеделник.
	Което означаваше, че разполагахме само с уикенда, за да открием Джейн Санджей по имейл… и то, в случай че Джейн се отбиеше в някое интернет кафене този уикенд, за да си провери имейлите, и ако твърде незаинтересованата госпожица Пепинстър изобщо си направеше труда да открие адреса й.
	През целия петък чаках до телефона обаждане от Джини Рикс. Не дойде такова, макар да оставих две съобщения за нея на Труди.
	— Съжалявам, но тя замина за уикенда — уведоми ме Труди, когато се обадих втория път. — Но знам със сигурност, че ще ви се обади, щом се върне от провинцията в понеделник.
	А, да, поредният уикенд в провинцията, без съмнение с нейния „човек“, без съмнение с име Саймън и вероятно възпитаник на частното училище „Хароу“, който сега „поработваше в Ситито“, звучеше като йерихонска тръба, подобно на своята възлюбена, и на работа носеше шити по поръчка костюми на Джърмин стрийт, а в свободното си време — спортно облекло от „Хакетс“, и, разбира се, имаше прелестно бунгало в Съсекс Даунс в удобна близост до Глиндеборн за вечерни представления в операта, където Даян Декстър беше в борда и щеше да се похвали с новата си придобивка (придобивки) при откриването на тазгодишния сезон…
	Станах и отидох в кухнята. Отворих шкафче, където държахме готварски книги, телефонен указател на Лондон и пътна карта на Обединеното кралство. Литлингтън в Източен Съсекс беше на около сто и десет километра от Лондон и с лесен излаз от Пътни. Преди да съм успяла да се спра, обадих се на телефонни справки и попитах има ли регистриран телефон на Декстър, Д. в Литлингтън, Източен Съсекс. Естествено, имаше. Записах номера. В продължение на половин час успях да устоя на изкушението да вдигна слушалката. После отново отидох до кухненския шкаф и изрових отвътре наръчник на Бритиш Телеком за дигиталните им телефонни услуги, като открих, че ако искаш да се обадиш, без номерът ти да бъде проследен (или да се появи на дисплея на човека отсреща), просто трябва да избереш 141.
	Но беше нужен цял час — и вечерната доза антидепресанти — за да събера кураж да направя обаждането. Накрая грабнах телефона, набрах 141, после номера, покрих слушалката с длан и оставих сърцето си да свири на тимпани, докато звучеше сигналът. На петото позвъняване — тъкмо когато се канех да затварям — отсреща вдигнаха.
	— Да?
	Тони.
	Затворих, после се отпуснах на стол и си пожелах да ми беше позволено да смесвам алкохол с антидепресантите. Глътка водка би ми дошла добре в този момент.
	Да чуя гласа му беше…
	Не, не ме заболя сърцето. Нищо такова. През седмицата, откакто започна този кошмар, единственото, което изпитвах към съпруга си, беше ярост… особено след като ставаше все по-ясно, че е кроил този план от дълго време. Продължавах да прехвърлям последните месеци в ума си и се чудех кога е започнала връзката му с оная Декстър. Опитвах се да си представя къде може да я е срещнал, дали е било любов от пръв поглед или пък тя е от онези хищници, дето лесно правеха своя плячка мъж, който (както добре знаех) е безкрайно слабоволев и податлив на ласкателства. Припомних си всичките среднощни бдения на Тони в редакцията, честите му пътувалия с по една нощ отсъствие до Париж и Хага, удобната възможност, предоставена му от престоя ми в психиатрията, когато за жена му и детето му бяха полагани грижи другаде и той можеше да ходи където си поиска и да прави каквото си поиска.
	Лайното му недно. Това беше единствената дума за него. И насред лудешката ми тревога, че съм откъсната от Джак, студената ми и злостна ярост към мъжа ми предоставяше някакъв странен баланс, уравновесяваше вината и болката, които иначе биха ме разяли като най-агресивна форма на рак.
	Но да чуя гласа му по телефона беше също като шамар по лицето, дошъл изневиделица, който те изтръгва от състоянието на ступор и те кара да се изправиш лице в лице с мрачната реалност на ситуацията си. Преди обаждането част от мозъка ми още се приспиваше с усещането, че всичко това не се случва в действителност. Не беше точно отрицание (да използвам този толкова омразен ми термин), а по-скоро крайна неспособност да повярваш, съчетана с нуждата по някакъв магически начин да се увериш, че всеки момент този черен и налудничав фарс ще свърши и пак ще ти бъде върнат предишният живот.
	Ала сега вече нямаше начин да се заобиколят железните факти по случая: той живееше в нейната къща с нашия син. И беше пуснал в действие правната машина, за да ме раздели от Джак.
	Имах поредната тежка и безсънна нощ. В седем на следващата сутрин позвъних на „Бъджет рент а кар“ и установих, че имат клон близо до метростанцията Ийст Пътни. Когато отвориха в осем, бях първият им клиент и наех малък нисан за цял ден — всичко за трийсет и две лири, стига да го върнех до осем на следващата сутрин.
	— Ще възразите ли да ви платя в брой? — попитах.
	Служителят видимо изпитваше подозрения, но след като се допита до шефа си, отговори, че ще приеме пари в брой, стига да може да снима кредитната ми карта, в случай че възникнат допълнителни такси. Подадох му изчерпаната си карта _VISA_ от Банк ъв Америка с надеждата, че вече ще съм на път, когато решат да й пуснат кредитна проверка, ако въобще го стореха.
	Късметът ми проработи. Той просто пусна картата през стария си ръчен апарат, после ме накара да подпиша няколко формуляра и ми връчи ключовете.
	В посока юг движението беше слабо. Стигнах до пазарния град Луис след около деветдесет минути и спрях, за да ме упътят към Литлингтън. Беше на още петнайсет минути на югоизток покрай хълмисти поля и тук-там по някой фермерски магазин. После завих вдясно при табела с надпис „Алфристън/Литлингтън“ и се озовах в пейзаж като от пощенска картичка на пасторална Англия. Беше истинска фантазия, от онези, които можеш да си купиш с големи пари. Знаех, че търся къща с име „Форест Котидж“. Стана лесно, докато карах по път с доста завои и очите ми се спираха на всяка табела. Ето че я забелязах — невзрачно боядисана и полускрита от околните шубраци. Натиснах спирачки и бавно заизкачвах стръмната и тясна отбивка.
	На половината разстояние изведнъж ме споходи мисъл: а какво щях да правя, когато стигна до къщата й? Какво щях да кажа? Нямах предварително подготвена реч, нито стратегия, нито какъвто и да било план. Просто исках да видя Джак.
	Щом стигнах до върха на отбивката, се озовах пред порта. Паркирах колата. Излязох. Отидох до портата и огледах приятната двуетажна фермерска къща на стотина метра зад нея. Изглеждаше също така добре поддържана като великолепната изрядна морава наоколо й. Пред входната врата беше паркиран новичък ландроувър. Реших просто да отворя портата, да ида до вратата, да почукам, пък да става каквото ще. Една част от съзнанието ми се залъгваше с мисълта: само трябва да си покажа лицето, а Тони и онази жена така ще се засрамят от стореното, че мигом щяха да ми дадат Джак…
	Внезапно външната врата се отвори и се появи тя. Висока жена. Много елегантна. Хубави скули. Къса черна коса, съвсем леко прошарена. Облечена спортно и скъпо: черни джинси, черно кожено яке, дизайнерски боти, сив пуловер поло… всичко, дори от разстояние, излъчваше пари. На врата й беше провесено бебешко кенгуру и в него беше…
	Едва не изкрещях името му. Овладях се. Може би защото бях толкова зашеметена при вида на тази жена — тази _чужда_ жена — носеща сина ми плътно до гърдите си, сякаш беше нейно дете.
	Тръгна към ландроувъра си. И после ме видя. Не знам дали ме беше виждала дори на снимка, но в мига, щом ме зърна пред портата, тя разбра. Закова се на място. Изглеждаше истински стъписана. Настана безкрайно дълъг момент, през който само се гледахме една друга, без да знаем какво да кажем. Тя инстинктивно прегърна Джак, после бързо отдръпна ръце, осъзнала…
	Какво? Че е извършила непростимо присвояване, най-долната и презряна възможна кражба?
	Ръцете ми се вкопчиха в портата. Исках да изтичам към нея, да грабна сина си, да се втурна обратно към колата и…
	Но просто не можех да се помръдна. Може би заради шокиращата гледка пред очите ми, заради абсолютния ужас от това, че тази жена беше гушнала сина ми. Или беше парализиращ страх, съчетан с плашещото осъзнаване, че ако престъпех границите сега и направя сцена, просто ще ги снабдя с още муниции срещу мен. Знаех, че самото ми присъствие тук е безумна тактика и че ще платя скъпо за него. Но… _но_… трябваше да знам. Трябваше да видя с очите си. Трябваше да зърна Джак. А сега…
	Тя внезапно се обърна с гръб към мен и се отправи към къщата с напрегната походка, отново обгърнала с ръце Джак.
	— Тони… — чух я да вика.
	Тогава си тръгнах. Забързах обратно към колата, включих на задна, направих бърз обратен завой и подкарах надолу по отбивката. Когато погледнах в огледалото за обратно виждане, зърнах Тони, застанал до нея, да гледа към моята отдалечаваща се кола.
	Карах без прекъсване, докато не излязох от Литлингтън и не се върнах на главния път, където спрях в едно разширение отстрани, изключих двигателя, захлупих глава на волана и не бях способна да помръдна много дълго време.
	След около десет минути се насилих да се облегна на седалката, да завъртя ключа в стартера, да включа колата на скорост и да подкарам обратно към Лондон. Не помнех как точно съм стигнала до там. Някакъв вграден автопилот пое командването. Добрах се някак до Пътни. Върнах колата в „Бъджет“ и си спечелих учуден поглед от чиновника, когато му предадох ключовете толкова рано. Час по-късно лежах на леглото у дома, взела двойна доза антидепресанти, които притъпиха болката и ме оставиха инертна и негодна за никакво действие през целия ден. Вечерта също удвоих дозата на приспивателните. Свършиха работа — потънах в дълбок коматозен сън за осем часа чак до съмване, когато се събудих като в мъгла. Мигом глътнах двойна доза антидепресанти.
	И ето че вече беше понеделник и телефонът звънеше.
	— Джини Рикс е. — Адвокатката звучеше напрегната и разсеяна. — Съжалявам, че не можахме да се чуем в петък. Беше поредният кошмарен ден в съда. Нека бързо те вкарам в курса на нещата. Диърдри приключи с всички свидетелски сведения и следобед ще ги внесем в съда. Днес ще инструктирам пледиращия адвокат и изслушването ще е във Висшия съд утре сутринта в десет и половина. Знаеш къде е, нали?
	— Ами аз… не съм…
	— На Странд. Не може да не го откриеш. Питай когото и да е. Ще накарам Диърдри да застане пред главния вход, за да те види, като пристигнеш. Ние ще сме пред съдебната зала някъде вътре в сградата. Предполагам, че имаш нещо елегантно, но семпло, което да облечеш. Костюм ще е добре. Ако е черен, още по-добре.
	— Ще видя какво… съжалявам, аз…
	Изгубих нишката на изречението.
	— Добре ли си, Сали? — попита тя, малко подразнена от забавените ми реакции.
	— Имах тежка нощ — успях да изрека.
	— Звучи като отчаяно тежка нощ. Погрижи се следващата нощ да е много по-лека, защото макар че няма да бъдеш призована да даваш показания, съдията ще те огледа внимателно и ако изглеждаш не във форма, това определено ще породи загриженост. А сега най-малко ни е нужна допълнителна загриженост.
	— Обещавам да бъда… там — избъбрих.
	— Е, разчитам на това.
	Санди отсъстваше през целия уикенд, беше отишла с децата в къщата на приятелка на Кейп Код, така че не бяхме говорили. Тя моментално долови мъглата в гласа ми. Моментално отгатна, че съм взела конски дози транквиланти. Опитах се да я успокоя. Не успях. Притискаше ме да разбере дали не се е случило още нещо, което да ме прати в състояние като от „Долината на куклите“. Не можех да й призная за посещението си през уикенда в Източен Съсекс и за това как видях Джак в прегръдките й. Отчасти се дължеше на факта, че при цялата си дрогирана замаяност се чувствах безкрайно засрамена и унизена, че изобщо бях отишла там. Но знаех също, че самата Санди още е в отчайващо крехко душевно състояние. Мъката й от загубата на мъж, когото очевидно бе обожавала, при все че той я беше захвърлил като строшена мебел, беше и сърцераздирателна, и вбесяваща. Знаех, че през следващите двайсет и четири часа тя нямаше да е на себе си от тревога, ако й разкриех действителното положение при мен. Не че и така вече не беше ужасена от изхода на утрешното изслушване.
	— Обади ми се в мига, щом чуеш решението на съдията. Какво ти каза адвокатката днес?
	— Не много. Просто… ами, ще видим какво ще стане.
	— Сали… колко антидепресанти вземаш в момента?
	— Предписаната доза.
	— Не ти вярвам.
	Затворих очи, когато още едно изречение се залута някъде помежду мозъка и устата ми.
	— Вече наистина ме плашиш — каза тя.
	— Не знам, може би едно хапче в повече преди известно време.
	— Не вземай повече до довечера.
	— Добре.
	— Обещаваш ли ми?
	— Имаш думата ми.
	Разбира се, глътнах едно скоро след това. Тази вечер не ми трябваха приспивателни, защото допълнителната доза антидепресанти ме повали в тежък сън. Ала в пет сутринта се събудих рязко и се усетих интоксикирана, трескава, болна. Като човек, слизащ от дълъг полет в стратосферата… а моето си беше точно това.
	Киснах се в гореща вана в продължение на час, като през повечето време бях с изпускаща пара кесия върху лицето. Изсуших си косата, игнорирах изпитото лице в огледалото, отидох в кухнята и приготвих една кафеварка кафе. Изпих го всичкото. После сварих още една, пресуших и нея. Когато се върнах в банята и направих опит да огранича щетите с фондьотен и очна линия, ръцете ми се тресяха. Интоксикация, кофеин, стрес, ужас. Възможно най-потискащият ужас. Защото щях да се изправя пред съд и макар да си повтарях, че Джини Рикс знае какво върши, все така се плашех от фаталната развръзка.
	Облякох най-хубавия си черен костюм и поставих още малко фондьотен, за да прикрия тъмните кръгове под очите си. После отидох до станцията на метрото. На Дистрикт Лайн до Темпъл се слях с тълпата в сутрешния пиков час — една от многото в костюм, избягваща контакт с очи с околните пътници в типично лондонски стил, стоически понасяща неудобствата на претъпкания влак, силната влажност, дълбокото безразлично мълчание на гражданството, поело на работа. Само дето за разлика от тях аз бях поела да открия дали отново ще видя бебчето си.
	Слязох от метрото на Темпъл и изминах разстоянието до Странд. Бях подранила с един час (не можех да си позволя да закъснея за това събитие), така че седнах в едно кафе и се опитах да успокоя нервите си. Не успях. Бях предупредена от Джини Рикс, че мъжът ми може да не се появи на изслушването („не е задължен по закон да присъства и може да остави юридическия си екип да се погрижи за всичко от негово име“), но дори минималният шанс да го срещна ме ужасяваше. Защото не знаех как бих реагирала, ако се изправя лице в лице с него.
	В десет и петнайсет бях пред Висшия съд и заизкачвах стълбите. Млада жена — невзрачна, с очила, с черен шлифер върху семпъл сив костюм — чакаше до главния вход. Погледна ме въпросително. Аз кимнах.
	— Диърдри Пинстър — кимна ми тя в отговор. — Насам сме.
	Поведе ме през охраната в обширна мраморна зала. Чувствах се, сякаш съм в църква — високи сводести тавани, приглушено осветление, ехо от гласове и непрестанно движение на хора. Не си казахме нищо, докато вървяхме през залата и после, по различни коридори. Това ме устройваше, тъй като нервността ми растеше. След няколко завоя стигнахме до врата, пред която имаше няколко пейки. Джини Рикс вече седеше на една от тях и водеше разговор с анемичен мъж на възраст между четирийсет и петдесет, облечен в безличен сив костюм.
	— Това е Пол Халиуел, твоят адвокат за в съда — представи ми го Джини.
	Той ми подаде ръка.
	— Получих свидетелските сведения едва тази сутрин — каза той, — но всичко изглежда наред.
	Предупредителни камбани зазвъняха в главата ми.
	— Как така едва сега сте получили свидетелските сведения? — попитах.
	— Мислех да ти звънна снощи. Адвокатът, когото инструктирах, се разболя, така че се наложи да търся заместник. Но няма причина да се тревожиш. Пол е много опитен…
	— Но той едва в момента вижда показанията на свидетелите…
	Бяхме прекъснати от пристигането на другата страна. На пръв поглед бяха идентична версия на моя екип: слаб мъж в сиво; руса жена с едър кокал с изрядно поддържана външност — няколко години по-възрастна от Джини Рикс, но принадлежаща към същата школа на облагодетелстваната класа. Изглежда всички се познаваха. Бързо се ориентирах, че в отсрещния екип мъжът в сиво е адвокатът на Тони, а блондинката, лъхаща на богаташко имение, е адвокатът за в съда. Забелязах я как ме гледаше, докато говореше с останалите — от време на време ми хвърляше изкосо по някой студен поглед и сравняваше с онова, което й бяха казали за мен.
	Пол Халиуел се отдели от групата и ме дръпна встрани.
	— Вижте, това е само междинно изслушване, на което не сте длъжна да присъствате, тъй като може да е малко стресиращо.
	— Трябва да бъда там — заявих, като ми се искаше да добавя „за разлика от съпруга ми, който е изпратил други да му вършат мръсната работа“.
	— Съгласен, очевидно е по-добре, тъй като съдията ще е наясно, че наистина ви вълнува изходът от процедурата. Ей сега ще изчета набързо всичко това — каза той и повдигна свидетелските сведения, — но всичко изглежда в рамките на обичайното. Характеристиката от лекарката в болницата е ключова тук. Твърди, че е много окуражена от развитието на нещата при вас и прочее. Колкото до факта, че сте заплашвали бебето си… допускам, че сте били уморена, нали така?
	— Не бях спала дни наред.
	— И никога не сте наранявали физически сина си?
	— Категорично не.
	— Ами чудесно тогава. Ключовият момент тук е, че не е имало насилствени отклонения в поведението ви към бебето, които да убедят съда, че представлявате опасност за детето…
	— Както казах на Джини Рикс…
	Като по команда тя подаде глава помежду ни и ни прекъсна с думите:
	— Ей сега ми казаха, че започваме след пет минути.
	— Не се бойте — успокои ме Пол Халиуел. — Всичко ще е наред.
	Съдебната зала беше викторианско помещение с ламперия и старовремски прозорци. Съдията имаше голям стол, поставен отпред. Срещу него стояха шест реда пейки. Екипът на Тони седна от едната страна на съдебната зала, като пледиращият адвокат се настани на предната пейка, а останалите — зад него. Моят пледиращ адвокат седна на същата пейка като този на Тони, само че от другата страна на залата. Джини Рикс, Диърдри и аз заехме втората пейка зад него. Осведомиха ме, че при този род изслушване пледиращите адвокати не са задължени да носят перуки, а съдията няма да е в тога.
	— Хубав костюм, между другото — похвали ме шепнешком Джини Рикс, докато чакахме пристигането на съдията. — Той веднага ще забележи, че си тук, а това само по себе си говори красноречиво, че искаш сина си обратно. Ще види също, че не си някаква вещица, а съвсем прилична и…
	Съдебният служител ни помоли да се изправим, тъй като предстоеше идването на съдията. Отвори се странична врата. Той влезе. Всички станахме. Името му беше Мъртън и се славеше с това, че е енергичен и прагматичен в работата си.
	— Погледнато в общ план, не е най-лошият вариант — съобщи ми Джини Рикс преди влизането му. — Предвид колко много са отявлените женомразци, които можеха да ни се паднат, направо имаме късмет. От старата школа е, но е справедлив.
	Без съмнение изглеждаше от старата школа. Черен костюм със строга кройка, сребриста коса, патрицианска стойка. Помоли адвоката на Тони „да открие“ изслушването, което тя стори за около две минути, като уведоми съдията кои са страните и предаде резултатите от първото изслушване, проведено в отсъствието на двете страни. След това съдията каза, че е чел свидетелските сведения и просто иска да чуе обобщения.
	Пол Халиуел се изправи пръв. Ниският му ръст и сивата невзрачност го караха да изглежда малко опърпан пред мъжа с очевидна класа на съдийското кресло. Но пък говореше с ясен, умерено изразителен глас и от мига, в който започна обобщението си с думите „милорд“, предаде моята версия на историята с безупречна яснота и пълно съсредоточаване. Ужасяващото бе, че си го изпя дежурно (а и как иначе би могъл да го стори?) подобно на свещеник под наем в крематориум, който само вкарва името на покойника в предварително подготвена служба. Поне съумя да прозвучи прилично убедителен, но пледоарията му в действителност не бе пледоария, а просто повтаряне на факти.
	— Като лекуващ психиатър на госпожа Гудчайлд доктор Родейл твърди в сведенията си, че госпожа Гудчайлд е реагирала добре на лечението и е създала тясна връзка с детето си. Колкото до твърдението, че е заявила на секретарката на съпруга си, че ще убие сина им… ъъ…
	Наложи му се да погледне в сведенията.
	— … сина им Джак… истината е, че в нито един момент госпожа Гудчайлд не е наранила физически детето си. И макар това да е била малко крайна забележка — за която госпожа Гудчайлд дълбоко се е разкаяла в мига, щом я е произнесла — важно е да се вземе предвид, че като всяка майка на новородено госпожа Гудчайлд е страдала от остра липса на сън, а това, на свой ред, би накарало всеки да изрече преувеличени и неуместни думи в гнева си, плод на крайно изтощение. Въпреки всичко, това не е имало съвършено никакво отражение върху топлите чувства към сина й. Надявам се също така, милорд, съдът да се съобрази с обстоятелството, че този коментар е направен, когато клиентката ми е страдала от следродилна депресия, която е често срещано и мъчително медицинско състояние и може да доведе всеки индивид до абсолютно нетипично за него поведение. Още веднъж ще се позова на сведенията на доктор Родейл…
	След още няколко изречения той приключи с изявление, че намира жестоко и необичайно наказанието за отнемане на родния син от почтена и уважавана жена като мен, „изявен бивш журналист“, заради една гневна фраза, изтървана, „когато е била пленник в кошмарен психически лабиринт, какъвто представлява депресията“, лабиринт, от който вече се бях изтръгнала, за да стана отново „нормално функционираща личност“. А и как можело съдът да отдели детето от майка му при отсъствие на всякакво агресивно поведение от нейна страна?
	Прецених го като доста добро изпълнение предвид факта, че ролята му бе възложена минути преди вдигането на завесата. Доволна бях, че подчерта жестоката крайност на отсъждането срещу мен. Несъмнено разумен и земен съдия като Мъртън би трябвало да съзре истината в такова твърдение.
	Ала тогава се изправи пледиращият адвокат на Тони. Джини Рикс ми бе казала, че името й е Лусинда Форд и почти нищо друго. Може би тя вече знаеше нещо, неизвестно за мен… но което неизбежно щях да науча. Форд притежаваше хищническия инстинкт на питбул.
	Въпреки това гласът й — както и цялото й поведение — излъчваха здрав разум и добро възпитание. Звучеше толкова овладяна, толкова загрижена, толкова убедена. И съкрушително прецизна в ударите си по мен.
	— Милорд, моят клиент Тони Хобс ще е последният, който ще оспорва факта, че съпругата му някога е била изявен журналист във вестник „Бостън Поуст“. Нито би възразил, че е преживяла сериозно психическо заболяване, по време на което той я е подкрепял с огромно съчувствие и разбиране…
	_Хайде стига бе._
	— Но нещата тук не опират до някогашната професионална позиция на госпожа Гудчайлд, нито до обстоятелството — ясно документирано от нейния психиатър — че тя постепенно реагира на фармакологичното лечение на следродилната й депресия. Не, въпросът на дневен ред е благосъстоянието на сина й Джак и фактът, че с действията си през последните няколко седмици госпожа Гудчайлд поражда сериозни съмнения и относно настоящата й психическа стабилност, и относно способността й да се справя с наскоро родено бебе, без да застраши безопасността му.
	И тогава извади тежката артилерия.
	— Милорд, ще установите от свидетелските показания на госпожа Джудит Крандъл, секретарка на господин Хобс в „Кроникъл“, че преди няколко седмици госпожа Гудчайлд е позвънила на съпруга си в службата му и е казала — цитирам дословно — „Предайте му, че не се ли върне до трийсет минути, ще убия сина ни“. За щастие госпожа Гудчайлд не е изпълнила заканата си и макар адвокатът й да излиза с аргумента, че такъв гнусен коментар е бил направен под въздействие на стрес, фактът, милорд, е, че всички майки на новородени страдат от недоспиване и преумора, но огромното мнозинство жени не заплашват да убият децата си, колкото и изтощени да се чувстват. И макар да е възможно да се прости един такъв изблик в състояние на изтощение и гняв, по-показателното е, че госпожа Гудчайлд е изрекла подобна забележка два пъти…
	Чух се да казвам „Какво?!“. Мигом всички очи в съда се насочиха към мен и най-важното — тези на съдията, който ме огледа изпитателно.
	Джини Риск скочи, преди той да е успял да каже нещо.
	— Извиняваме се, милорд. Това няма да се повтори.
	— Силно се надявам да не се повтори — натъртено изрече той. После се обърна към Лусинда Форд. — Можете да продължите.
	— Благодаря, милорд — отвърна тя, самото олицетворение на спокойствието, особено сега, когато знаеше, че ме е спипала. — Както казвах, заплахата на госпожа Гудчайлд да убие детето си не е била просто единичен случай. Непосредствено след раждането на сина си госпожа Гудчайлд е лежала в болница „Матингли“, където поведението й ставало все по-смущаващо и се стигнало до момент една от сестрите в интензивното педиатрично отделение, където бил преместен синът й, да я чуе как казва на съпруга си — отново цитирам дословно от свидетелските показания, които имате пред себе си, милорд, — „Той умира… и аз не ща да знам. Ясно ли ти е това? Не ща да знам“.
	Джини Рикс ме погледна стъписана и отвратена. Наведох глава.
	— Ала тя не само на всеослушание е обявила липсата си на интерес към това дали синът й ще живее, или ще умре, но е била видяна от сестра в болницата да откъсва рязко сина си от гърдата си по време на кърмене с жест, който накарал сестрата сериозно да се притесни, че госпожа Гудчайлд може да запокити бебето на пода. Отново, милорд, това е документирано в свидетелските показания на въпросната медицинска сестра, госпожица Шийла Макгуайър, която работи в болница „Матингли“ от пет години. Моля да обърнете внимание и на свидетелските показания на уважавания консултант по акушерство господин Томас Хюс, който недвусмислено твърди, че непрестанните емоционални изблици на госпожа Гудчайлд в болницата са пораждали у него растяща загриженост. Господин Хюс ясно заявява в показанията си следното: „От самото начало ми беше ясно, че психическото състояние на госпожа Гудчайлд бързо се влошава до степен, че аз и колеги от болницата изразихме гласно съмненията си за способността й да се справя с приливите и отливите при грижите за новородения й син“.
	_С приливите и отливите при грижите за новородения й син…_ Бях изкормвана със смъртоносна лекота.
	— Уви, тревогите на господин Хюс и колегите му са се оказали оправдани, когато скоро след изписването й от болницата заедно със сина й, са й били предписани транквиланти от личната й лекарка, за да се пребори с безсънието, от което страдала напоследък. Лекарката изрично я предупредила да не кърми бебето, докато приема тези медикаменти. Ала ето че почти веднага синът й бил откаран по спешност в болница в състояние на безсъзнание, след като поел транквиланти чрез кърмата на майка си. При пристигането на госпожа Гудчайлд в болница „Сейнт Мартин“ персоналът бил до такава степен разтревожен от душевното й състояние, че тя била незабавно приета в психиатричното отделение, където останала почти шест седмици. През първите пет дни на престоя си там отказала да проговори и дума, а също и да приема храна.
	Усетих се, че съм похлупила с длани вече наведената си глава като човек, който се предпазва от валящи върху него удари.
	Нататък тя премина към хвалби за Тони и описа господин Хобс като изтъкнат чуждестранен кореспондент на „Кроникъл“, който току-що бил напуснал поста си на завеждащ външния отдел, за да поеме пълните грижи за сина си.
	Отново ми идеше да викна „Какво?!“, но се сдържах. И бездруго ситуацията ми вече бе твърде тежка.
	След това тя обясни как госпожица Декстър била основател и председател на една от най-престижните маркетингови компании във Великобритания, която скоро щяла да излезе на Лондонската стокова борса. Изброи притежаваните от нея недвижими имоти, участието й в управлението на редица известни компании и посочи, че тя планира да се омъжи за господин Хобс веднага след финализирането на развода му.
	— Най-показателен е фактът, че от самото начало на тази семейна криза госпожица Декстър се е нагърбила с отговорността да гарантира сигурността на Джак и неговото благополучие. За тази цел е наела за него бавачка на пълен работен ден, за да помага на баща му, който, както споменах, демонстрира дълбоката си отдаденост на бащинството, като се отказа от поста си в „Кроникъл“, за да бъде със сина си при неговия старт в живота. Няма никакво съмнение, че господин Хобс и госпожица Декстър ще предоставят любяща и сигурна среда за Джак, в която той ще се развива чудесно. Също така няма никакво съмнение, че макар госпожа Гудчайлд да реагира добре на фармакологичното лечение, настоящата й психическа стабилност все още е под голям въпрос, което се доказва от факта, че само преди два дни тя се е появила неканена пред портата на вилата на госпожица Декстър в Източен Съсекс — извънредно тревожещо посещение, което също така е в нарушение на ограничителната заповед, издадена срещу нея преди две седмици. В заключение искам да подчертая, че нито господин Хобс, нито госпожица Декстър желаят злото на госпожа Гудчайлд. Тъкмо обратното, разделеният й с нея съпруг е силно разтревожен от настоящото й неадекватно състояние. Няма никаква злоба и отмъстителност зад решението му да издейства ограничителна заповед срещу жена си, а е бил воден единствено от стремеж да защити детето им от по-нататъшни посегателства. Вече е имал установена връзка с госпожица Декстър, преди да вземе решението си. Просто е чувствал, че не отстрани ли сина си от директен физически контакт с госпожа Гудчайлд, той може отново да бъде изложен на риск. Госпожица Декстър не само е предоставила подслон на Джак, а и денонощни грижи. Предвид, че тя не е майка на детето, поведението й в този критичен момент може да бъде наречено единствено образцово.
	И тогава неочаквано всичко свърши. Или поне Лусинда Форд благодари на Негово благородие и си седна. Съдията съобщи, че се оттегля да обмисли решението си и ни покани да се върнем след двайсет минути, когато ще обяви присъдата си. Диърдри Пепинстър ме сръчка да се изправя, когато той стана и напусна залата. Но аз едва успях да се надигна на крака.
	Лусинда Форд и адвокатът тръгнаха по пътеката от дясната страна на залата, като избегнаха погледа ми на минаване. Пол Халиуел ги последва.
	— Съжалявам — каза ми. — Мога да разиграя само картите, които са ми дадени.
	После и той излезе.
	Отпуснах се отново на мястото си. Настана много дълга пауза. И тогава Джини Рикс попита:
	— Наистина ли си отишла в къщата на онази жена през уикенда?
	Не казах нищо.
	— И защо не ни уведоми за инцидента с приспивателните? За заплахите, които си отправяла към детето си?
	Чух как Джини Рикс намеква: „Ако беше открита с нас, бихме могли…“.
	Изправих се.
	— Трябва да отида до тоалетната.
	Тръгнах към изхода, но коленете ми се подгънаха. Диърдри Пепинстър се притече да ме подкрепи.
	— Дръжте се — каза.
	— Придружи я — поръча Джини Рикс с толкова пренебрежителен тон, че беше ясно как вече са ме отписали от сметката. Щях да напусна живота им след двайсет минути, когато целият тази конфузен епизод щеше да остане зад гърба им.
	Исках да й кажа каква некомпетентна нафукана кучка е. Да й припомня как въобще не намери време да изслуша всички факти от мен, как третира случая ми като израстък в ултразаетия си живот, как инструктира пледиращия адвокат едва десет минути преди изслушването (и хич да не ми разправя как станал заместник в последната минута, можеше да открие заместник снощи), как се опитваше да хвърли върху мен вината за мърлявото си нехайство.
	Но не казах нищо и се оставих Диърдри Пепинстър да ми помогне да стигна до тоалетната, където се заключих в кабинка, отпуснах се на колене и прекарах пет дълги минути да опразвам стомаха си от цялото му съдържание.
	Когато излязох в общото помещение, Диърдри Пепинстър ме стрелна нервно и с погнуса, погледна часовника си и каза:
	— Най-добре да се връщаме обратно.
	Успях да изплакна устата си с малко вода от крана, преди да излезем. Когато стигнахме в съдебната зала, видях Диърдри и Джини Рикс да си разменят погледи.
	Тогава съдебният служител обяви пристигането на съдията. Всички се изправихме. Страничната врата се отвори и съдията влезе. Седна. Ние също. След като прочисти гърло, той заговори. Приказва, без да спре, в продължение на пет минути. Когато приключи и съдебната зала вече беше празна, Джини Рикс се наведе към мен и заяви:
	— Е, по-лошо от това нямаше накъде.


>	Десет

	Съдията не погледна към мен, докато говореше. Сякаш адресираше думите си към незнайно място, разположено на пода точно отвъд бюрото му. Ала резкият му глас беше насочен право към мен.
	„Присъдата“ му беше кратка и конкретна. След надлежно обмисляне не виждал причина да променя първоначалната ограничителна заповед и затова нареждаше тя да остане в сила през следващите шест месеца до „финалното изслушване“ относно попечителството. Прибавяше обаче няколко условия към оригиналния текст. Макар да бил съгласен, че безопасността на детето е първостепенна, нареждаше „на майката да бъдат позволявали седмични надзиравани визити в най-близкия до местоживеенето й контактен център“. Нареждаше също да се изготви доклад от Службата за децата и семейството пет седмици преди финалното изслушване, което той назначи за след шест месеца и на което „въпросът ще бъде решен веднъж завинаги“.
	После се изправи и си тръгна.
	Лусинда Форд се наведе и протегна ръка на Пол Халиуел. От краткостта на ръкостискането и липсата на разговор помежду им можех да съдя, че това е чиста формалност в края на изслушване. После тя и адвокатът забързано се отправиха навън след кратко кимване към Джини Рикс. Изслушването бе приключило, свършили си бяха работата, отиваха да се захванат със следващата човешка бъркотия. Моят пледиращ адвокат предприе подобен подход. Прибра си нещата в куфарчето, взе си шлифера и си тръгна, като измърмори „Ще държим връзка“ на Джини Рикс. Макар да бе включен в делото подобно на парашутист едва днес, той също изглеждаше подчертано сконфузен от изхода. Никой не обича да губи.
	Диърдри Пепинстър също се изправи и се извини, като остави мен и адвокатката ми сами в съдебната зала. Именно тогава тя издаде тежка театрална въздишка и каза:
	— Е, по-лошо от това нямаше накъде.
	После добави:
	— Ще кажа същото като Пол Халиуел за дела като това: мога да разиграя само картите, които са ми дадени. А се боя, че ти ми даде губещи карти. Ако знаех…
	Щеше ми се да й отвърна, да й кажа точно какво мисля за нея. Но се сдържах.
	— Искам единствено — изрекох с треперещ глас — превод на онова, което каза съдията.
	Поредната въздишка на досада.
	— Заповедта за попечителство означава, че съдът решава при кого ще живее детето и в този случай съдията реши да запази предписанието на предишната заповед. Тоест синът ти ще живее при съпруга ти и новата му партньорка през следващите шест месеца. Когато те изтекат, ще се проведе финално изслушване, на което ще имаш възможност да пледираш и евентуално да получиш по-благоприятна заповед за попечителство. За момента обаче, както той каза, имаш право само на контролирани посещения в контактен център — което по същество е стая в някой от офисите на социалните служби в Уондсуърт. Там ще прекарваш по един час седмично с детето си под надзора на социален работник, който ще присъства, за да се увери, че то няма да пострада. Докладът от Службата за децата и семейството, който той поръча, означава, че през следващите шест месеца ще бъдете проучени както ти, така и мъжът ти и партньорката му. И за да бъда напълно откровена, при всички тези доказателства срещу теб не виждам как ще си в състояние да промениш мнението на съда. Особено при положение че след всичкото това време детето вече ще се е установило трайно с баща си и партньорката му. Разбира се, ако желаеш ние да поемем делото…
	Вдигнах глава и я погледнах право в очите.
	— Изключено е това да стане.
	Тя се изправи, отново сви пренебрежително рамене и заяви:
	— Изборът си е ваш, госпожо Гудчайлд. Приятен ден.
	Останах сама в съдебната зала. Не исках да мръдна от това място. Съдът ме бе обявил за негодна майка. През следващите шест месеца единственият ми контакт с детето ми щяха да са шейсетте минути седмично в присъствието на социален работник, който ще ме наглежда да не взема да превъртя. И Джини Рикс беше права: предвид всички факти срещу мен, противопоставени на богатството и свръхвисокия социален статут на госпожица Декстър, шансовете да ми бъде присъдено попечителство над Джак или дори да ми бъде позволено да го виждам редовно и без надзор, клоняха към нула.
	Току-що бях изгубила сина си.
	Опитах се да го осмисля, да го схвана с разума си.
	Току-що бях изгубила сина си.
	Продължавах да си повтарям наум тази фраза отново и отново. Все така ми бе невъзможно да възприема съкрушителния й смисъл.
	След десет минути влезе съдебен пристав и ми каза, че трябва да напусна. Изправих се и излязох на улицата.
	Стигнах до метростанцията Темпъл. Когато влакът приближи с грохот, притиснах се до стената и се вкопчих в кошче за боклук, за да съм сигурна, че няма да скоча пред него. Нямах спомен от пътуването в южна посока или как съм се прибрала в къщата. Помня как стигнах в спалнята, затворих всички щори, изключих телефона, съблякох си дрехите, пъхнах се под завивките и тогава осъзнах, че макар да се опитвах да изолирам света, той пак си беше там, зад прозорците на спалнята ми и нехаеше за моята катастрофа.
	Без да имам представа какво да предприема, лежах в леглото с часове, завита през глава и копнеех за бягство в забравата, но не го получавах. Ала този път не се бях вкопчила в матрака, сякаш само той ме спираше да не пропадна в бездната. Този път, макар да изпитвах дълбока и отчаяна мъка, тя не бе придружена със сгромолясване надолу. Не знаех дали това е натрупаният ефект от медикаментите, или някакъв пробив в бронята на депресията. Съзнавах единствено, че вече не потъвам. Краката ми бяха на твърда земя. В главата ми вече нямаше мъгла. Гледката напред беше ясна — и повече от ужасяваща.
	Насилих се да стана от леглото и да взема студен и топъл душ, впрегнах волята си да разтребя спалнята, която съвсем нетипично за мен през последните дни бе заприличала на бърлога. Когато ме връхлетя пристъп на плач, след като бях окачила в гардероба последния чифт захвърлени джинси, не изпаднах в ступор, просто бях обладана от дълбока тъга.
	Към четири часа отново включих телефона. Той иззвъня моментално. Беше Санди. По тона ми се досети за изхода от делото. И направо се ужаси, когато й предадох в подробности думите на съдията и че са ми присъдили надзираван достъп до Джак.
	— Господи боже мой, та ти не си някоя убийца с брадва.
	— Така е, но те безспорно бяха снабдили адвоката си с достатъчно муниции, за да ме представи като човек на ръба на нервен срив. И със сигурност не си улесних живота, като…
	— Да?
	Тогава й разказах за пътуването си в провинцията през уикенда и й се извиних, че съм го премълчала до този момент.
	— Не го мисли това — каза тя. — И все пак би трябвало да знаеш, че можеш да ми кажеш всичко, ама всичко, и аз няма да изпадна в амок. Бих очаквала от съда да прояви съчувствие към потребността ти да видиш сина си, което далеч не е ненормален инстинкт, нали така? Не е като да си думкала на вратата им в три през нощта, въоръжена с едрокалибрена пушка. Просто си стояла до портата и си гледала, нали?
	— Да, но и пледиращият ми адвокат не беше достатъчно въведен в курса.
	— Това пък какво ще рече, по дяволите?
	Разказах й за небрежното отношение на адвокатката. Санди побесня.
	— Кой ти препоръча тази кучка?
	— Мъжът на приятелката ми Маргарет Камбъл.
	— Американската ти приятелка, която живееше в Лондон, а сега е обратно в Щатите?
	Санди имаше плашеща памет.
	— Да, същата.
	— Добра приятелка, няма що.
	— Тя няма вина, нито пък съпругът й. Трябваше да направя известно проучване…
	— Ще престанеш ли? — смъмри ме тя. — Откъде би могла да имаш представа за бракоразводните адвокати в Лондон?
	— Вече със сигурност поназнайвам нещичко за тях.
	По-късно вечерта телефонът позвъня и насреща беше Алегзандър Камбъл.
	— Надявам се да не те улучвам в неудобен момент — каза той. — Сестра ти се обадила на Маргарет у дома днес и й казала какво се е случило и как се е държала тази жена… Вирджиния Рикс беше, нали? Само искам да ти призная, че съм ужасе`н. Наистина ужасе`н. И възнамерявам лично да се обадя утре в „Лорънс и Ламбърт“…
	— Мисля, че пораженията вече са сторени, Алегзандър.
	— Поражения, за които се чувствам отговорен.
	— Откъде би могъл да знаеш?
	— Трябваше да се допитам до други колеги в Лондон за най-добрите бракоразводни фирми.
	— А аз не би трябвало да приема първия адвокат, с когото разговарях. Но… това е положението.
	— А сега?
	— Сега… мисля, че изгубих сина си.
	Маргарет също се обади тази вечер да изкаже съчувствие и да сподели колко й е неудобно.
	— Оскубаха ли те тези адвокати?
	— Хей, омъжена си за адвокат, знаеш, че винаги те оскубват.
	— Колко?
	— Вече е без значение.
	— Колко?
	— Аванс от две хиляди и петстотин лири. Но съм сигурна, че крайната сметка ще възлиза на повече.
	— И как ще я покриеш?
	_С топящите ми се средства, ето как._
	Всъщност сметката от „Лорънс и Ламбърт“ пристигна още следващата сутрин. Права бях, че ще надхвърли аванса — цели хиляда седемстотин и трийсет лири над първоначалните две хиляди и петстотин — всичко описано подробно и по пера. Дойде и телефонно обаждане от Диърдри Пепинстър. Беше лаконична, както винаги.
	— Исках да повдигна един въпрос вчера, но реших, че не ви е моментът за още лоши новини.
	Божичко, какъв нов ад пък сега?
	— Проверих в поземления регистър. Къщата се води на името на двама ви…
	Е, и това беше нещо все пак.
	— Но преди изслушването вчера адвокатите на мъжа ви се свързаха с нас. Явно той иска незабавна продажба.
	— Може ли да направи това?
	— По закон всяка от страните в съсобственост на къща може да натрапи продажба. Но отнема време и бракоразводният съд може да я спре. Ако ви бяха присъдили попечителство над детето, нещата щяха да са съвсем различни. Никой съд не би позволил къщата да бъде продадена през главата ви. Но в тази ситуация…
	— Схващам — отговорих.
	— Направиха предложение за споразумение.
	— И какво е то?
	— Ъъ… Джини Рикс каза, че няма да ви представляваме занапред.
	— Точно така.
	— Ами тогава ще ви го изпратя по факса.
	То се появи няколко минути по-късно — дълго писмо от адвокатите на Тони, в което ме информираха, че клиентът им иска да ускори развода и да бъде възможно най-щедър при тези обстоятелства. Тъй като клиентът им щял „да запази попечителството над сина си“, не стоял въпросът за детска издръжка. Имала съм успешна журналистическа кариера преди преместването си в Лондон, така че клиентът им щял да оспорва и моето право на издръжка. Била съм напълно способна сама да си изкарвам прехраната. И тъй като клиентът им платил осемдесет процента от стойността на къщата, очаквал да получи и осемдесет процента от печалбата при продажбата (но при положение че сме притежавали къщата само седем месеца, печалбата нямало да е голяма). С желание обаче да прояви щедрост в този случай, той предлагал следната договорка: ако не оспорвам попечителството, при продажбата на къщата ще получа не само дела от двайсет хиляди лири, които съм инвестирала, но и седемте хиляди лири за преустройството на мансардата (тъй като тях бях платила лично аз), плюс допълнителни десет хиляди лири за цвят, плюс петдесет процента от печалбата, която се получеше при продажбата. Ако обаче не съм приемела това предложение, нямало да имат друг избор, освен да отнесат въпроса до съда, при което…
	Схванах логиката. Бързо приемай споразумението или бъди готова да се изръсиш с още пари за правни разноски.
	Имаше един малък светъл лъч в това иначе любезно формулирано, но по същество заплашително писмо: разполагах с двайсет и осем дни да отговоря на предложението, преди да последва съдебен иск. А това означаваше, че за известно време можех да отложа този въпрос. Особено при положение че имах по-належащи грижи, с които да се справям в момента. Като острата ми липса на пари. Макар да очаквах сума над първоначалната сметка, една част от мен се надяваше, че предвид негативния резултат от делото „Лорънс и Ламбърт“ можеше да са намалили цените си. Що за абсурдна идея? И ей така, за да сипят още сол в раната, бяха записали във фактурата си за допълнителните хиляда седемстотин и трийсет лири „Платими в срок до четиринайсет дни“. То се знае, искаше ми се да смачкам на топка тая фактура и да я пратя в най-близкото кошче. Или да намеря друг адвокат и да съдя Джини Рикс за пълна професионална некомпетентност. Но знаех, че не платя ли тази сметка, „Лорънс и Ламбърт“ не само щяха да ме погнат, но можеха да разпространят за мен как не само съм негодна майка, но и мошеничка, която не си плаща. Така че следобед отидох в банката, купих чек за хиляда седемстотин и трийсет лири и го изпратих на „Лорънс и Ламбърт“, след което седнах в едно кафе на Пътни Хай стрийт и се замислих над обстоятелството, че в момента разполагах с около две хиляди и петстотин лири — достатъчни да се издържам през следващите няколко месеца, стига да не наемех друг адвокат, за да оспорвам заповедта за попечителство.
	Нямаше как да не се възхитя на адвокатите на Тони: офертата им беше невероятно стратегическа: приеми условията ни и ще се окажеш с малко пари, за да подхванеш отново живота си; а разочароваш ли ни, ще те въвлечем в съдебна битка, каквато не можеш да си позволиш, и пак ще се стигне до същия резултат — Джак ще остане при Тони и онази жена.
	Разбира се, голяма част от мен искаше просто да се съгласи с гадните им условия и да се приключи — да взема парите и да се опитам да си намеря ново място, където да живея и работя, а след време да се боря за съвместно попечителство. Но това щеше да означава Джак да израсне с мисълта, че онази жена е неговата майка, а аз щях да съм негодният родителски материал и в един момент той щеше да започне да ме възприема като предателка спрямо него, защото съм била неспособна да се справя с майчинството. Ако се съдеше по поведението им до момента, Тони и онази жена щяха да положат всички усилия да го настроят срещу мен. Но дори и след време да станеха по-сговорчиви и справедливи, по закон щях да бъда възпрепятствана от тях да отглеждам сина си. А това беше съвършено неприемливо за мен.
	— Не звучиш толкова покрусена, колкото очаквах — каза Санди вечерта, когато ми се обади.
	— О, покрусена съм и още как — отвърнах. — На моменти избухвам спонтанно в плач. Но този път съм също така и гневна.
	Санди се разсмя.
	— Радвам се да го чуя — отбеляза.
	Ала гневът ми бе охладен от реалността на ситуацията. Законово и финансово бях с вързани ръце. За момента не можех да сторя кой знае какво… освен да представям образцово лице пред света.
	Това означаваше още от самото начало да възприема определена нагласа по отношение на социалните работници в контактния център, които сега се занимаваха с мен. Не можех да се показвам арогантна или вбесена, нито да демонстрирам увереност, че единствена аз имам неоспоримото право да отглеждам детето си. В техните очи временната съдебна заповед казваше всичко: бях обявена за опасна за благополучието на детето си. Нямаше значение, че фактите бяха манипулирани срещу мен от много хитър адвокат, нито че страдах от клинично състояние. Не можех да се хвърля да обвинявам наред. Дали ми харесваше, или не, сега бях оставена на тяхната милост.
	Затова когато жена на име Кларис Чеймбърс ми телефонира от социалната служба в Уондсуърт, за да предложи първата ми визита под надзор да бъде след два дни, се съгласих веднага с предложения от нея час и се появих петнайсет минути по-рано.
	„Контактният център“ беше разположен в строга модерна сграда съвсем близо до Гарат Лейн в Уондсуърт. Намираше се до грозна жилищна страда, наречена Арндейл Сентър, известна сред местните като най-лесното място да се сдобиеш с дрога.
	Останалите негодни майки в Контактния център до една изглеждаха, сякаш са били свидетелки на всевъзможни домашни ужасии, без да броим травмата от това, че бяха по закон отделени от децата си. Бяхме четири, чакащи на пейка в коридор със захабен линолеум и мръсни бетонни стени. Всичките ми три съседки по пейка бяха млади. Едната не изглеждаше на повече от петнайсет години. Другата имаше очи на зомби и се държеше като зашеметена, което ме накара да се зачудя какви ли лекарства със специална рецепта пиеше. Третата жена беше със сериозно наднормено тегло и като че щеше да ревне всеки момент. Не си казахме нищо, докато чакахме да ни извикат по име.
	След десет минути от рецепцията се показа жена, каза „Сали Гудчайлд“ и ме насочи към стая 4, направо по коридора, втората врата вдясно. Докато вървях към помещението, ме обзе страх. Защото не знаех как ще реагирам при вида на сина си.
	Но него го нямаше там, когато влязох. Вместо това се озовах лице в лице с Кларис Чеймбърс — едра и внушителна афро-карибски тип жена със здраво ръкостискане и строга усмивка. Мигом забелязах, че помещението беше обзаведено като детска стая — с меки играчки, с кошарка, с тапети, изрисувани с животни, които изглеждаха някак нелепо под острата флуоресцентна светлина и изпочупените плочки на тавана.
	— Къде е Джак? — попитах и усетих, че си пролича колко съм нервна.
	— Ще бъде с нас след минута — каза тя и ми направи знак да седна на пластмасов стол срещу нейния. — Нека поговорим малко преди първата среща със сина ви, за да ви обясня правилата.
	— Добре, добре — избъбрих и се помъчих да се успокоя. Кларис Чеймбърс отново ми отправи съчувствена усмивка и съобщи, че занапред трябва да смятам този ден и час — сряда, единайсет часа — като моето време с Джак. Баща му бил информиран за този факт и бавачката на Джак щяла да го довежда тук всяка седмица. Тя нямало да присъства на визитите, щели сме да бъдем само аз и Кларис. Ако съм имала желание, можело да назова приятел или роднина като надзорник за тези визити, но, естествено, този индивид първо трябвало да бъде одобрен от социалната служба в Уондсуърт като подходящ за ролята.
	— Все още съм нова в Лондон и не познавам никой, който би могъл…
	Млъкнах, неспособна да довърша.
	Кларис докосна ръката ми.
	— Ами добре тогава. Аз ще бъда вашият надзорник.
	Тя продължи с обяснения как можело да нося играчки и дрешки за Джак. Можело да играя с него, да го държа на ръце. Можело просто да го гледам как спи. Можело и да го храня с биберон, а Кларис щяла да действа като посредник между бавачката и мен, за да разбере каква точно марка бебешка храна поема и какви са часовете му за хранене.
	— Единственото, на което нямате право, е да излизате от стаята с него без придружител. Както и, боя се, не можете да оставате насаме с него в нито един момент.
	Още една усмивка в смисъл „ще се разбираме отлично, нали така?“.
	— Знам, че звучи доста изкуствено и трудно за вас. Но нека се постараем да извлечем най-доброто от ситуацията. Става ли?
	Кимнах.
	Тя изчезна в съседна стая и се върна миг по-късно с познатото бебешко кошче за пренасяне.
	— Ето го и него — промълви тихо и ми го подаде.
	Погледнах надолу. Джак беше дълбоко заспал. Но онова, което ме порази, беше колко много е пораснал за тези три седмици. Беше се позакръглил, личицето му изглеждаше по-оформено, с повече характер. Дори пръстчетата му изглеждаха по-дълги.
	— Можете да го вземете на ръце, ако желаете — каза тя.
	— Не искам да смущавам съня му — отговорих. Затова поставих столчето на земята до себе си, посегнах и с десния си показалец помилвах стиснатото му юмруче. Ръчичката му се опусна, пръстите му се обвиха около моите и той ме стисна, все така потънал в сън.
	И тогава изгубих битката, която водех още от самото си пристигане тук. Разплаках се и притиснах ръка към устата си, за да приглуша риданията и да не го събудя. Очите ми се стрелнаха веднъж към Кларис Чеймбърс и я видях да ме наблюдава с хладен професионален поглед.
	— Съжалявам — прошепнах. — Всичко това ми идва малко…
	— Не е нужно да се извинявате — каза тя. — Знам, че е тежко.
	— Просто толкова е хубаво да го видя отново.
	Той не се събуди през целия час… макар че юмручето му се отпусна след около десет минути, така че само седях до него, люлеех го в столчето му, милвах личицето му и си мислех колко спокоен е и колко отчаяно копнея да бъда непрекъснато с него.
	Кларис не продума през целия един час, макар да усещах, че ме наблюдава — за да види каква е връзката ми с Джак, как се справям със силно емоционалната ситуация и дали изглеждам като стабилен и уравновесен индивид. Но аз не се опитвах да се вместя в образ или да разигравам впечатляваща сценка на майчинство. Просто седях до него, щастлива от временния контакт.
	А после, преди да се усетя, Кларис изрече тихо:
	— Боя се, че вече е време.
	Преглътнах и усетих сълзи да парят по лицето ми.
	— Добре — казах.
	Тя ми даде още една минута, после се приближи до нас. Докоснах личицето му с ръка, наведох се и го целунах по главичката, като вдишах мириса му на бебешка пудра. Изправих се и отидох в другия ъгъл на стаята, където се загледах през мръсното стъкло на прозореца към осеян с боклуци вътрешен двор, докато тя взе столчето и излезе. Когато се върна, приближи се до мен и попита:
	— Добре ли сте?
	— Опитвам се да бъда.
	— Първият път винаги е най-трудно.
	Не, помислих си. Всеки път ще е трудно.
	— Помнете, следващата сряда може да му донесете дрешки и играчки — каза тя.
	Сякаш беше кукла, която можех да преобличам на игра в продължение на час.
	Затворих очи. Кимнах. Тя ме докосна по рамото.
	— Ще става по-лесно.
	Отидох си у дома. Седнах на леглото и плаках. Ала този път плачът не бе придружен с физическото усещане за пропадане, което бележеше началото на продължителен пристъп на депресия. Беше просто силна изява на скръб — и то такава, над която нямах контрол.
	Казват, че нищо не облекчава така насъбраната мъка, както да се наплачеш хубаво. Ала когато най-сетне се овладях и с несигурни стъпки отидох до банята, за да наплискам лицето си с вода, се улових, че мисля: „Никаква полза не ми донесе“.
	И още: „Ако завинаги остана отделена от него, ще спре ли някога това? Ще намеря ли начин да се помиря?“.
	Следващите шест дни бяха угнетяващи. Сънят ми беше накъсан, въпреки че постоянно пиех приспивателни. Нямах почти никакъв апетит. Излизах от къщата от време на време, колкото да прескоча до магазина на ъгъла или до „Маркс енд Спенсър“. Усещах се напълно изцедена от енергия, дотолкова, че когато отидох до болницата „Сейнт Мартин“ за консултацията си с доктор Родейл, тя веднага обърна внимание на посърналата ми външност.
	— Не бяха леки седмици — обясних.
	— Да — кимна тя, — чух за съдебната заповед. Искрено съжалявам.
	— Благодаря — отвърнах, макар вътрешно да й се ядосвах заради нейната професионална резервираност, заради нежеланието й да ми каже колко възмутително зле са постъпили с мен, особено след като беше наясно, че не съм способна да нараня физически детето си и че бях жертва на чудовищно заболяване, при което…
	Не, не. Нямаше да разигравам отново картата „не обвинявайте мен“. Просто щях да посрещна реалността и…
	… но толкова ли, по дяволите, доктор Родейл не можеше да ми каже онова, което нямаше как да не знае: че решението на съда е отявлено несправедливо?
	— И как се чувстваш психически в момента?
	Бързо ни беше пренесла в сферата на фармакологичния въпросник. Добре тогава, щом искаш недвусмислени отговори, ще ги получиш. Така че срещнах погледа й и отвърнах:
	— Много плача. През повечето време изпитвам силен гняв. Мисля, че случилото се с мен беше нечестно и незаслужено.
	— А онези „спираловидни спускания“, които преди описваше?
	— Не са толкова чести. Не че нямам моменти на потиснатост, имам ги постоянно, но като че намирам сили да избегна черното блато. Ала това в никакъв случай не значи, че съм щастлива…
	Устните на доктор Родейл се извиха в суха усмивка.
	— Че кой е щастлив? — промълви тихо.
	В края на разговора ни тя отново съобщи, че е доволна от развитието на нещата при мен и че антидепресантите са се оказали толкова ефикасни.
	— Както ти казах от самото начало, на тези медикаменти им трябва време да се натрупат в организма. Но фактът, че избягваш „черното блато“, показва стабилното им въздействие. Може да не си щастлива, но поне отново си функционираща. Което е добра новина. Колкото до въпроса за чувството на нещастие, държиш ли връзка с Елън Картрайт?
	Всъщност тя ми се обади в деня след посещението ми при доктор Родейл и надълго и нашироко ми се извини, че не е била на линия, когато асистентката на адвоката ми я е търсила за свидетелски сведения.
	— Съобщението на телефонния ми секретар беше твърде лаконично — обясни тя, — затова не разбрах докрай по какъв повод ми иска свидетелски сведения. Било във връзка с някакво съдебно дело…
	Информирах я за характера на делото и резултата от него. Беше поразена.
	— Но това е скандално — коментира тя. — Особено след като бих могла да им кажа… Боже мой, чувствам се ужасно. Но ти как си?
	— От зле по-зле.
	— Би ли искала да продължим сеансите ни?
	— Мисля, че ще е добра идея.
	— Чудесно. Но ти знаеш, че провеждам сеанси по здравна каса само в „Сейнт Мартин“ и само за лежащи в отделението пациенти. Така че ако искаш да се виждаме, ще бъде на частна основа.
	— И каква е цената?
	— Седемдесет лири на сеанс, боя се. Но ако си към частен застрахователен здравен фонд…
	— Бяхме към _BUPA_, но съм почти сигурна, че вече съм заличена от договора.
	— Все пак трябва да им се обадиш и ако договорът ти още е в сила, ще ти кажат колко седмични сеанса са готови да покрият и за какъв срок. Ще ти трябва и писмо от доктор Родейл, но това няма да е проблем.
	Веднага щом приключих разговора с Елън, се обадих в _BUPA_. Служителката насреща се осведоми за името, адреса и номера на договора ми. След минута потвърди онова, което вече подозирах:
	— Уви, договорът ви вече е невалиден. Били сте застрахована по договора на съпруга си, който е бил в рамките на групов служебен договор. Обаче след като е напуснал работата си, договорът му е прекратен. Съжалявам.
	Направих някои сметки. Дори да се ограничах до един сеанс седмично от този момент до финалното изслушване след шест месеца, бих платила хиляда шестстотин и осемдесет лири за психотерапевтичните услуги на Елън — невъзможна сума, при положение че не работех. Така че очевидно трябваше да се справя някак само с помощта на антидепресантите и с трансатлантическите разговори със Санди.
	— Трябва да си намериш нов адвокат — каза ми тя вечерта, след като бях установила, че съм отпаднала от системата на здравната каса. — Особено при положение че скоро ти предстои да решаваш въпроса с къщата.
	— Може би трябва да приема предложението му.
	— Изключено…
	— Но аз не мога да спечеля в тази ситуация, каквото и да направя. Тони също го знае. И има зад себе си онази жена с всичките й пари, за да ме разгромят. А те несъмнено точно това се опитват да направят. Колкото и да ми се иска да си повтарям окуражаващи фрази от сорта „няма да им се дам да ме съсипят“, истината е, че те го могат и ще го направят.
	— Каквото и да правиш, не се съгласявай с нищо, преди да си намерила нов адвокат.
	— В момента не мога да си позволя адвокат.
	— Ами значи трябва да започнеш работа.
	— Аз искам да започна работа и ми се налага при това. Преди напълно да съм откачила.
	Същите чувства изразих пред госпожа Джесика Лоу, представител на Службата за децата и семейството, която ме посети у дома за предварителен разговор, както се изрази. Беше приблизително на моята възраст, семпло облечена, с очила с телени рамки и директен подход. Още в мига, щом отворих вратата, почувствах, че ме преценява и се опитва да ме разтълкува, за да види отговарям ли на впечатлението, което се създаваше в разните сведения за мен. Насилената любезност, с която тръгна още от влизането си — от типа „да се опитаме да отхвърлим това неприятно дело по възможно най-разумния начин“, подсказваше, че е очаквала фурия, все още в плен на тежко психологическо разстройство. Долавях също, че следи внимателно всичко в поведението, маниера, облеклото ми (грижливо изгладени джинси, черен пуловер с поло яка, черни мокасини), както и в обстановката. Забеляза колекцията ми от книги и дискове с класическа музика, както и факта, че сервирах приготвено в машина еспресо.
	После бързо даде да се разбере, че посещението й е напълно делово.
	— Знам, че ситуацията никак не е лесна за вас — подхвана, докато слагаше захар в кафето си.
	— Не, не е — отвърнах и си отбелязах как всички от сферата на социалните служби, с които се бях срещнала, използваха все същата фраза — „надали ви е лесно“. Но осъзнаваха ли така наречената ми „болка“, или това бе начинът им да ми съобщят: „само че предстоят още неприятности“?
	— Възнамерявам да се срещнем още два или три пъти, преди да предам доклада си. В обичайния случай бих направила първата среща съвместно със съпруга ви, но предвид деликатността на конкретната ситуация реших, че няма да е уместно. С него ще се видя отделно. Искам да изтъкна, че в никакъв случай не бива да гледате на беседите ни като на кръстосан разпит. Тук не сте подсъдима. Целта ми е просто да представя пред съда цялостна картина на обстоятелствата около вас.
	_Тук не сте подсъдима… само ще си побъбрим._ Колко очарователно по английски. Нямаше и капка съмнение, че тук бях на подсъдимата скамейка, и двете го знаехме.
	— Разбирам — отговорих.
	— Много добре — кимна тя. Отхапа джинджифилова бисквита, помисли за миг, преди да я преглътне, после попита: — От „Маркс енд Спенсър“ ли са?
	— Точно така — отвърнах.
	— Така си и помислих. Прекрасни са. И така… разбирам от досието ви, че сте се преместили в Лондон преди близо година. Затова предполагам, че е разумно първо да ви попитам: как намирате живота в Англия?
	Когато по-късно вечерта казах на Санди за въпроса й, тя възкликна:
	— Занасяш ме! Наистина ли това те попита?
	— А казват, че американците не умеели да схващат иронията.
	— Предостави ли й подходящия ироничен отговор?
	— Нищо подобно. Бях много любезна и умерено искрена. Казах й, че не ми е било особено лесно да се приспособя, но тъй като съм била болна през последните месеци, не бих могла да дам реална преценка за мястото от позицията на някой, който реално функционира в него. И тогава тя ме попита дали възнамерявам да стана „функционираща част от Англия“, на което отсякох убедено: „Категорично да“. Припомних й, че бях журналист преди идването си в Англия и че съм работила като кореспондент тук, преди кръвното ми налягане да ме лиши от поста ми.
	— Би трябвало да успея да си намеря място тук — казах. — В Лондон има толкова много работа за журналисти.
	— Значи, ако спечелите попечителство над сина си — попита тя — или ако съдът даде съгласие за съвместно попечителство, планирате да го отгледате в Англия?
	— Да — отвърнах, — това възнамерявам да направя. Така би имал достъп и до двамата си родители.
	— Умен отговор — похвали ме Санди. — Социалната служителка одобри ли го?
	— Така мисля. Освен това ми се стори, че не остана с лоши впечатления от мен. Все пак е някакво начало. Но критичният момент сега е да намеря работа и да покажа, че отново мога да бъда „функциониращ“ член на обществото.
	— Но мислиш ли, че си готова да работиш? Все пак…
	— Знам какво ще кажеш. И отговорът е: нямам избор. Трябват ми пари и да покажа на властимащите, че съм в състояние да работя.
	Но да си намеря работа се оказа сложна задача. Първо, професионалните ми контакти в Лондон бяха минимални — двама или трима редактори във вестници, с които се бях срещала по време на краткия ми стаж като кореспондент тук, и продуцент в Си Ен Ен на име Джейсън Фарели, с когото бях в умерено приятелски отношения по време на четиримесечния му престой в Кайро преди две години. След него той слезе в йерархията, като го пратиха в гетото на „Бизнес новини“ в лондонското бюро. Но пък беше старшият продуцент на „Бизнес новини Европа“, а това означаваше, че да се осъществи телефонен контакт с него не беше лесно, тъй като всички старши новинарски продуценти гледат да се изкарат твърде заети и не ти връщат обажданията. След като оставих пет съобщения, реших да си опитам късмета с една редакторка от вестник, с която се бях запознала преди няколко месеца. Казваше се Изобел Уолкот. Беше заместник главен редактор на „Дейли Мейл“. Бях я завела веднъж на обяд, когато работех над репортаж за упадъка на лондонските маниери, а тя бе написала хумористично книжле по темата. Спомнях си я най-вече с това, че съчетаваше изряден изговор със склонност да ръси сквернословия в неангажиращ разговор; че прекаляваше с чашите „Совиньон блан“, но и с факта, че към края на обяда ми подхвърли: „Ако някога имаш материал на злободневна тематика, подходящ за нас, обади ми се“.
	И точно това реших да направя сега. Дори успях да открия визитката, която ми беше дала с директния й телефонен номер. Ала когато се обади и чу името ми, попита рязко:
	— Познаваме ли се?
	— Бях кореспондент на „Бостън Поуст“ и обядвахме заедно преди няколко месеца, помните ли?
	Изведнъж от рязък тонът й стана пренебрежителен.
	— О, да, вярно. В момента не мога да говоря…
	— Може ли да ви се обадя по-късно? Имам една-две идеи за репортажи, а казахте, че ако някога искам да пиша за „Мейл“…
	— Боя се, че в момента сме затрупани с материали. Но може да ми нахвърляте идеите си в имейл и ще видим, става ли? Сега трябва да бягам. Дочуване.
	Изпратих й двете си идеи по имейл, но не очаквах тя да ми се обади.
	Очакванията ми излязоха правилни.
	Направих опит също да позвъня на човек, който работеше в списание „Сънди Телеграф“. Казваше се Едуард Дженсън и познаваше Тони от престоя им във Франкфурт като кореспонденти. Отново имах директния му номер. Отново не бях приета добре. Само че за разлика от Уолкот, той не беше рязък, беше по-скоро нервен.
	— Боя се, че ме хващаш в лош момент — каза. — Как е Тони?
	— Ами…
	— О, господи, колко глупаво от моя страна. Бях чул…
	— Какво чу?
	— Че вие двамата… ъъ… ужасно съжалявам. Доколкото разбрах, боледувала си.
	— Сега съм по-добре.
	— Хубаво. Виж, всеки момент трябва да влизам в заседание. Може ли да ти позвъня по-късно?
	Дадох му номера си, като знаех, че няма да ме потърси.
	И той не го направи.
	Ако съдех по смутения му тон, новината за разрива ни вече се беше разчула из медийните среди в Лондон. Тъй като Тони беше този с всички контакти, светът чуваше историята от неговата гледна точка. А това означаваше, че Едуард Дженсън вероятно е бил осведомен как съм превъртяла и съм отправила заплаха срещу живота на детето ни… и как на всяка цена трябва да бъда избягвана.
	Поне Джейсън Фарели най-сетне ми се обади. И поне външно се държеше дружелюбно, макар да побърза да изясни, че а) адски е ангажиран и б) в момента няма никаква надежда за вакантно място в неговия отдел.
	— Знаеш на какви съкращения бяхме подложени след сливането. Аз самият се броя за късметлия, че още имам работа, а повярвай ми, „Бизнес новини“ не са идеята ми за приятно прекарване. Все пак, много се радвам да те чуя. Как ти се струва в Лондон?
	Това беше американският подход към съобщаване на лоша новина: свръхдружелюбен, свръхентусиазиран, свръхпозитивен тон, макар съдържанието, което предаваш, да е свръхнегативно. Докато английският подход за сервиране на нелицеприятно известие беше или да те заковат по най-нетактичен начин, или направо да са груби. Поне човек знаеше пред какво е изправен и надеждите му не се окриляваха от изблик на фалшива сърдечност… като онази, демонстрирана от Джейсън Фарели.
	— Но, повярвай, много ще се радвам да се видим, Сали. Пък, знае ли човек, току-виж сме успели да намерим нещичко за теб тук.
	Проявих силни подозрения към последната му забележка, но тъй като беше кажи-речи първият положителен намек към мен от доста време, исках да повярвам, че евентуално би могъл да ми помогне.
	— Би било прекрасно, Джейсън.
	— Само един проблем има — добави той. — Пращат ме да завеждам парижкото бюро за три седмици. На тамошния шеф му се е наложило спешно да замине за Щатите поради смърт в семейството. Така че съм тук още само два дни, а графикът ми е абсолютно запълнен.
	— Е, моят пък е съвсем празен, така че ако можеш да намериш половин час…
	— Става ли утре сутринта в девет и петнайсет?
	— Къде?
	— Знаеш ли го ресторант „Банк“ на Олдуич? Предлагат закуска. Няма да имам много време. Най-много половин час.
	Занесох единствения си приличен черен костюм на химическо чистене и похарчих скъпоценни трийсет лири за подстригване и сешоар в салон на Пътни Хай стрийт. Появих се в „Банк“ петнайсет минути по-рано. Беше от онези много шик заведения — навсякъде хромирани повърхности и стъкло, добре облечени шумни клиенти, които разговаряха на твърде висок глас, макар да бяха на закуска. Джейсън беше запазил маса на негово име. Заведоха ме до нея, аз поръчах капучино, заех се да чета „Индипендънт“ и зачаках.
	Девет и петнайсет дойде и отмина. Девет и трийсет дойде и отмина… На този етап вече бях сериозно разтревожена, тъй като трябваше да съм се върнала в Уондсуърт в единайсет за седмичната ми надзиравана визита с Джак. Това означаваше, че до девет и четирийсет и пет трябваше да съм си тръгнала от ресторанта. На няколко пъти попитах келнерката дали не са получили съобщение от него. Не, нищо.
	И тогава, тъкмо когато дадох знак, че искам да платя сметката, той се появи. Беше девет и четирийсет и три. Изглеждаше малко запъхтян, обясни, че стоковият индекс на банка „Ханг Сенг“ най-неочаквано отбелязал фантастичен скок, било голяма новина… „е, ти знаеш какво е, нали“.
	Знаех, но знаех също, че не мога да остана. В същото време нямах желание да му обяснявам защо си тръгвам и как сега ми са разрешени само надзиравани свиждания със сина ми. Знаех, че имам само този единствен шанс евентуално да получа назначение, което бе жизненоважно и за да си осигуря прехрана, и за да докажа на социалните служби в Уондсуърт, че съм отговорен човек, на когото може да се разчита, че ще отглежда както трябва сина си и ще удовлетворява нуждите му.
	Така че избрах да рискувам и да се метна на някое бързо такси директно до Гарат Лейн след срещата. Обясних на Джейсън, че трябва да си тръгна в десет и петнайсет и нито минута по-късно. Той поръча кафе, направих му компания с второ капучино. През първите двайсет минути от времето ни заедно той говори безспирно — разправяше ми за кошмарната политика на Си Ен Ен от сливането насам, за многото съкращения, как никой от съкратените в Атланта не успял да си намери работа в „новинарския информационен сектор“, как бившият му шеф продавал книги в местния клон на „Бордърс“, дотолкова било зле положението. Ситуацията в Си Ен Ен Европа обаче била малко по-добра, тъй като всичките им бюра имали известна независимост и можели да наемат журналисти на свободна практика с краткосрочни договори.
	Изпуснах въздишка на облекчение и си помислих: сега ще ми предложи нещо. Но тогава той рязко смени темата и изтърси:
	— Знаеш ли, с Джейни сме на път да се разделим.
	Джейни беше съпругата му от четири години. Също като Джейсън и тя беше само на трийсет. Руса, наперена, агресивна и (когато се запознах с нея в Кайро) вече изразяваше гласно недоволство колко малко печелели журналистите (преди да се оженят, беше работила като брокер на недвижими имоти в Атланта).
	— Като се запознахме, беше на двайсет и пет, девойче от Джорджия, което си мислеше, че е много бляскаво да има приятел, завършил престижен университет и вече журналист. Но ненавиждаше местенията, помниш я как вечно се оплакваше в Кайро, после, когато бяхме в Париж, мразеше французите от душа. Но сега мога да го кажа, тя е от типа американци, които по принцип мразят французите. Дойде назначението в Лондон, надявах се, че като я върна в света на англоговорещите, ще спасим брака си. Боже, колко заблуден съм бил. Французите били като сънародници конфедерати, сравнени с британците. „Най-депресиращите, невъзпитани и вонящи хора, които съм имала злощастната съдба да срещна“ и, моля, извини ме за акцента тип Скарлет О’Хара.
	— Ама тя наистина ли каза „вонящи“? — попитах в желанието ми да симулирам учтив интерес, но все по-разтревожена заради изтичащото време. Погледнах часовника си. Десет и десет. Трябваше да го прекъсна и някак да осъществя маневрата си. Но той вече разказваше как съвсем наскоро тя се върнала от двуседмично посещение в Атланта и го информирала, че се влюбила наново в бившето си гадже от гимназията…
	— Не, името му не е Бъба. Но е Брад. От най-едрите строителни предприемачи в Атланта, луд по голфа, от типа, дето карат голям бял мерцедес и…
	Прочистих гърло.
	— О, по дяволите — изруга той. — Ама и аз как ти надух главата само.
	— Просто трябва да тръгвам след две минути.
	— А при теб как са нещата?
	— С мъжа ми скъсахме.
	— Занасяш ме. Не ви ли се роди дете току-що?
	— Да. Виж, Джейсън… знаеш, че съм много адаптивен журналист. Писала съм статии, отразявала съм войни, била съм шеф на бюро…
	— Сали, не е нужно да ме убеждаваш. Та ти ме научи на толкова неща през месеците, които прекарах в Кайро. Проблемът е липсата на бюджет. Наредиха ми да смаля персонала с двама души…
	— Но нали току-що каза, че Си Ен Ен Европа наема журналисти на свободна практика…
	— Така е. Но за момента не и в Лондон. Ако искаш да се пробваш за шест месеца в Москва или във Франкфурт, сигурен съм, че имаш добри шансове.
	— Не мога да напусна Лондон — отговорих.
	— Тогава наистина не мога да направя нищо.
	— Джейсън, моля само за почасов ангажимент. Два-три дни седмично. И повече, стига да можеш. Въпросът е там, че много ми е нужна работа.
	— Разбрах те, Сали. Бог ми е свидетел, че много бих искал да помогна. Но Атланта ми е вързала ръцете в това отношение. Утре отивам да управлявам парижкото бюро за един месец…
	Погледнах часовника си. Десет и осемнайсет.
	— Джейсън, трябва да тръгвам.
	— Няма проблем. И искрено съжалявам. Но хайде да държим връзка, а? Не зачезвай отново.
	— Няма — казах и хукнах към вратата.
	Навън автомобилите по Олдуич се движеха свободно. Но имаше проблем. Не можах да намеря такси. Поне десетина от черните чудовища минаха покрай мен — всичките с угасена светлина. Махах им отчаяно с надеждата, че все някой случайно е забравил лампичката си изключена. Никакъв шанс. В десет и двайсет и пет осъзнах, че се налагат извънредни мерки и затичах към метростанцията Ембанкмънт — десетминутно ходене в най-добрия случай. Надеждата ми беше да открия такси в посока надолу по Странд и да му поръчам да кара с пълна газ. Черните коли ме отминаваха една след друга, всичките с пътници в тях. Продължих на бегом и в движение набрах Телефонни справки, за да взема номера на Контактния център към община Уондсуърт. Само че операторът не можа да открие да е вписан Контактен център и ми даде номератора на община Уондсуърт. Минаха дванайсет минути, докато най-сетне някой вдигна и ме остави на изчакване. В този момент вече бях в метрото на Ембанкмънт, костюмът ми беше пропит от пот, скъпата ми прическа беше в пълен безпорядък и разполагах само с петнайсет минути да стигна до Гарат Лейн. Дори да ме чакаше готов за излитане хеликоптер, надали бих успяла да стигна навреме. Нямах избор, освен да се метна на Дистрикт Лайн, изпаднала в неистова тревога през цялото пътуване до Ийст Пътни. Ругаех Джейсън за закъснението му, задето ми изгуби времето, вместо да ми каже по телефона онова, което вече му беше известно: в Си Ен Ен Лондон свободни места за работа нямаше.
	А сега… _сега_… Щях да съм безнадеждно закъсняла за седмичното ми свиждане с Джак. През цялото пътуване с метрото се опитвах да използвам телефона си и успях да се свържа с общината в Уондсуърт за миг, когато влакът за кратко излезе над земята при Южен Кенсингтън. Ала след това линията прекъсна.
	Следващият път, когато имах сигнал, беше при излизането ми от метростанция Ийст Пътни. Беше единайсет и двайсет. Хукнах по стълбите, свих вдясно и изтичах директно до мърляв диспечерски офис за минитаксита помежду редицата магазини на съседната улица. Диспечерът малко се стъписа от лудешкото ми бързане, но ми намери шофьор (с очукан воксхол), който не можеше да вдигне кой знае каква скорост с оглед на строителните работи по Ъпър Ричмънд Роуд и в резултат най-сетне се добрах до Гарат Лейн в единайсет и четирийсет и пет.
	Рецепционистката като че ме очакваше.
	— Един момент — каза и набра номер по телефона. След минута по коридора се зададе Кларис Чеймбърс.
	— Нямам думи да ви кажа колко съжалявам — избъбрих, докато я следвах към стаята за контакт. — Бях на интервю за работа в Уест Енд, човекът закъсня, не можах да хвана такси…
	Само че вместо да влезем в стаята за срещи, завихме наляво и тя ме въведе в малък офис.
	— Моля, затворете вратата и седнете — каза ми.
	Направих каквото бях помолена, мигом обзета от тревога.
	— Случило ли се е нещо? — попитах.
	— Да, случи се нещо — отговори жената. — Вие закъсняхте с четирийсет минути.
	— Но нали това се опитвах да ви обясня…
	— Разбрах, интервю за работа. И ако съдя по облеклото ви, сигурна съм, че казвате истината. Но този един час е единственият ви шанс да общувате със сина си през седмицата. И фактът, че пропуснахте втората визита…
	— Не съм я пропуснала. Тук съм…
	— Да, но аз изпратих сина ви у дома с бавачката му преди десет минути.
	— Не биваше да правите това.
	— Само че вас ви нямаше, а детето имаше пристъп на колики…
	— Тежък пристъп ли?
	— Коликите са си колики. Но беше малко неспокоен и тъй като не бяхте тук… видя ми се най-разумно да ги пратя у дома.
	— Но аз се опитвах да звъня.
	— Не съм получила никакво съобщение. Съжалявам.
	— Не съжалявате колкото мен.
	— Следващата седмица ще дойде много бързо.
	— Не може ли да уредим друго свиждане преди това?
	Тя поклати глава.
	— Ще е в противоречие със съдебната заповед. А никой от нас тук няма право да я нарушава.
	Затворих очи. Наругах се за този си провал.
	— В бъдеще — тихо изрече Кларис — е най-добре напълно да освобождавате сряда сутрин от ангажименти. Налага се да сте тук.
	Това изискване ми бе подчертано отново два дни по-късно, когато Джесика Лоу ме посети у дома — беше ми позвънила половин час преди пристигането си да ме попита ще възразя ли да се отбие при мен следобеда. Знаех какво следва — вербално шамаросване, назидаване. Но Джесика не влезе в ролята на строга даскалица.
	Тъкмо обратното, прие чаша кафе и няколко джинджифилови бисквити, а после каза:
	— Сигурно сте наясно защо реших да направя това твърде внезапно посещение.
	— Ако може да обясня…
	— Кларис вече ми описа ситуацията. И аз разбирам. По никой начин не се опитвам да ви порицавам за нещо, което е очевидна грешка.
	— Работата е там — подхванах, — че имах интервю за работа, а човекът не разполагаше с никакво друго свободно време, при това ужасно закъсня и…
	— Прочетох доклада на Кларис.
	Загубих ума и дума.
	— Написала е доклад за това? — ахнах.
	— Боя се, че да. Не сте осъществили свиждане под надзор със сина си, както предписва съдебната заповед. И вие, и аз знаем, че се е случило поради обстоятелства извън ваш контрол. Проблемът е, че черната точка за вас си остава, а съпругът ви и адвокатите му може да се опитат да я използват срещу вас на финалното изслушване… Само че това не сте го чули от мен, нали?
	— Не, не съм. Но какво мога да сторя да поправя щетите?
	— Никога повече не закъснявайте за свиждане. А аз самата ще напиша доклад, в който ще упомена този ни разговор и че сте закъснели поради задържане на интервю за работа. Ще изразя мнение, че този единичен случай на закъснение не бива да бъде класифициран като „безотговорно поведение“, особено след като е плод на опитите ви да си намерите работа. Впрочем, как мина интервюто?
	Поклатих унило глава.
	— Продължавайте да търсите — настоя тя, с което ми казваше, че без работа шансовете ми на финалното изслушване щяха да са силно намалени. А при положение че вече достатъчно много обстоятелства бяха в моя вреда…
	Само че опитите ми да си намеря работа бяха безплодни. Ако си аутсайдер с малко контакти, огромен град като Ню Йорк или Лондон се превръща в непристъпна крепост, когато се опитваш да си пробиеш път в икономическата му структура. Това важи особено много, когато си прекарал професионалния си живот дотук в дишане на разредения въздух на печатната журналистика, а внезапно се озоваваш извън кръга си от контакти, че отгоре на това извън страната си. А простата логика, от която се ръководят всички евентуални работодатели в медиите, е: когато имаш съмнения, отказвай.
	Така или иначе, през следващите няколко седмици се сблъсквах с неизменни откази. Пробвах се във всички големи американски вестници и телевизионни мрежи, като използвах малкото си контакти в Ен Би Си, Си Би Ес и Ей Би Си. Нищо. Опитах с „Ню Йорк Таймс“, „Уолстрийт Джърнъл“ и дори с бившата ми територия „Бостън Поуст“. Отново техни щатни служители управляваха бюрата им. И когато се обадих на Томас Ричардсън, главния редактор на „Поуст“, секретарката му ме уведоми, че е ангажиран, но ще се свърже с мен. Той го направи няколко дни по-късно с любезен и конкретен имейл.
C>
	Драга Сали,
	Тъй като отдавна не си се обаждала, предполагам, че няма да приемеш предложението ни за място в Бостън. Естествено, лично аз съм разочарован, че няма да се върнеш при нас, но ти желая успехи във всички бъдещи начинания.
C$
	Веднага щом получих имейла, му написах отговор, в който обяснявах, че както и преди, новороденият ми син ме задържа в Лондон, но не биха ли искали да ми предложат по няколко материала месечно в качеството ми на журналист на свободна практика? Изиграх коза с дългите години лоялна служба, които бях отдала на вестника, и уточних, че не настоявам за щатна длъжност, а също така намекнах (възможно най-деликатно), че работата ми е крайно нужна.
	Томас Ричардсън не беше човек, който си пада по отлагането, така че отговорът му пристигна на компютъра ми до часове.
C>
	Драга Сали,
	Ако опираше до моето желание, ти още щеше да си наш кореспондент в Лондон. Но ръцете ми са вързани от финансистите, а те са непоколебими: никакви нещатни сътрудници и хора на свободна практика в нито едно от чуждестранните ни бюра.
	Искрено съжалявам.
C$
	И с това се приключи. Нямах избор, освен отново да правя опити с британските вестници. Но тук проблемът беше, че никой не ме знаеше коя съм (а нямах ни най-малкото намерение да залагам на картата „съпругата на Тони Хобс, която вече не живее с него“, тъй като това можеше да има обратен ефект). И все пак, след цяла седмица неспирно звънене, редакторите, до които успях да се добера в „Гардиън“ и „Обзървър“, поискаха идеи, изпратени с имейл, и образци от работата ми. Изпратих материали от реквизита ми и няколко идеи. Мина една седмица. Предприех съответните обаждания за проверка. Редакторите бяха заети. Изпратих подсещащи имейли. Никакъв отговор. Точно това и очаквах — такива са принципите в журналистиката. Особено ако си никой в очите на хората, на които се опитваш да продадеш идея. Дори Алегзандър, съпругът на Маргарет, проведе няколко презокеански разговора от мое име и провери дали нямат нещо за мен в „Съливан и Кромуел“ в Лондон. Усещах, че е гузен, задето ме е насочил към „Лорънс и Ламбърт“, и това стимулираше усилията му да ме устрои на работа (плюс, че Маргарет вероятно му крещеше да си оправи кашата, като ми помогне). Но, както казах на Алегзандър, не притежавах умения, които да са от полза в юридическа фирма. Колегите му в Лондон бяха на същото мнение. Не бях нито правна секретарка, нито владеех юридическите термини, за да работя по писмени документи. Така че можех само да благодаря на Алегзандър за добрата му воля и да му кажа да престане да се чувства виновен по повод некомпетентната Джини Рикс. Вината не беше негова.
	Но ако търсенето ми на работа не се увенча с никакъв успех, то поне оставих отлични впечатления у служителите на Контактния център към община Уондсуърт. Появявах се за седмичните свиждания с петнайсет минути по-рано. Кларис ме похвали, че установявам добра връзка с Джак, а той за щастие беше буден при всичките ни срещи, което означаваше, че можех да го храня, да му сменям памперса, да събуждам интереса му към различни бебешки играчки и да го прегръщам. От цялото си сърце копнеех да не се налагаше да го връщам в края на единия час. Бях взела твърдо решение да не плача повече по време на свижданията, а да демонстрирам известна стабилност и уравновесеност пред Кларис, за да докажа, че се справям с наложената ми раздяла с моя син, колкото и мъчителна да беше. Ала веднага щом свиждането свършеше, излизах бавно от сградата с наведена глава и с несигурна крачка поемах по заритата с боклуци Гарат Лейн, докато откриех най-близката стена, в която да опра глава и да рева като глупачка в продължение на минута-две, а после се овладявах и се мъчех някак да избутам остатъка от деня.
	По същество скръбта се корени в осъзнаването, че никога не можеш да избягаш от сполетялата те покруса. Може да има моменти, когато успяваш да се справиш с остротата й; когато болката временно утихва. Но истинският проблем със скръбта е нейната трайност. Тя не си отива. И макар че на едно ниво плачеш заради понесената загуба, плачеш още и защото знаеш, че няма спасение от тази загуба — каквото и да правиш, тя се е превърнала в неразделна част от теб и завинаги променя светогледа ти.
	Не споменавах за тези плачливи моменти след свиждане пред Джесика Лоу. Казвах й само:
	— Намирам ситуацията отчайващо трудна.
	Тя ме поглеждаше със смесица от професионална дистанцираност и лично съчувствие и отвръщаше:
	— Наясно съм с това.
	Какво друго би могла да каже? Че също като при мъчителна мигрена болката ще утихне с времето? Нямаше да се случи. И двете го знаехме. Също както и двете знаехме, че при тези факти срещу мен най-доброто, на което можех да разчитам при финалното изслушване, бе някакъв вид съвместно попечителство.
	— Надявам се, че поддържаш очакванията си за бъдеще с Джак реалистични — каза тя по време на третото ни „бъбрене“.
	— С други думи, няма да си го върна обратно.
	— Не казах това, Сали. Много може да се случи за четири месеца и половина. Но истината е…
	Тя замълча, докато се мъчеше да намери точните неутрални фрази.
	Реших да мина открито на въпроса.
	— Бях обявена за негодна майка, а бъде ли ти лепнат този етикет, трудно се заличава.
	— Да, боя се, че е точно така. Но това не означава, че не може да се стигне до споразумение със съда. Може да не е идеалното. Може да не ти даде достъпа, който искаш. Но ще е по-добре от сега.
	След този разговор усетих, че по нейния заобиколен начин тя намекваше, че не ме смята непригодна за майчинството. А също внимателно ме подтикваше да схвана реалността на ситуацията си. Докато Санди ми повтаряше да не губя надежда, за да мога да се движа напред, Джесика Лоу преобръщаше наопаки това изречение: за да можеш да вървиш напред, трябва да изгубиш надежда.
	Докато се прибирах у дома след четвъртото надзиравано свиждане с Джак и се тътрех под дъжда надолу по Уест Хил, американката у мен не желаеше да приеме прагматичния песимизъм, внушаван от Джесика Лоу, който ми се струваше отчайващо английски. Исках да прегърна прочутия американски боен дух. Нищо чудно, че англичаните хранеха такава интимна привързаност към пасторалното. Беше антидот за всичкия този упорит реализъм — признаването, че Елисейските полета са просто елемент от фолклора, мит, разклатен от безпощадната реалност на класови и личностни ограничения, от смазващото безсмислие на живота, с което някак трябва да се справиш, за да внесеш ред във всекидневието си.
	Аз, от друга страна, като повечето американци, бях възпитана в духа на отживялата митологична идея, че с упорит труд и безграничен оптимизъм можеш да постигнеш всичко — че в света има неограничени възможности, стига да успееш да ги грабнеш.
	_За да можеш да вървиш напред, трябва да изгубиш надежда._
	Цялата абстрактна логика на това твърдение беше анатема за мен. Завих по Сефтън стрийт и погледнах спретнатите редове от къщи на средната класа. После зърнах бавачка да намества повереното й бебе на столчето му в ландроувър. Припомних си как Джак притискаше главичка до бузата ми само преди десет минути и в този момент си дадох сметка, че искам или не, ще трябва да взема отношение по писмото, което в момента почиваше в задния джоб на джинсите ми (писмо от адвокатите на Тони, информиращо ме, че двайсет и осем дневният гратисен период е приключил и в рамките на седем дни те ще предприемат юридически стъпки за предлагане на къщата на пазара, освен ако не приема финансовото им предложение). Тогава спрях да вървя напред. И внезапно изгубих всяка надежда.
	Приседнах на капака на кола, паркирана пред къщата ми, и отново се разплаках с пълното осъзнаване, че плача на улицата, където живея, неспособна да се добера до входната врата и да вляза в дома, който скоро щеше да ми бъде отнет.
	— Сали?
	Трябваше ми момент да проумея, че някой ме беше извикал по име. Защото не бях свикнала да ме викат по име на Сефтън стрийт. Не познавах никого тук. Освен…
	— Сали?
	Вдигнах очи. Видях Джулия Франк — жената, която преди месеци бях срещнала в магазинчето за вестници. Сега стоеше до мен с ръка на рамото ми.
	— Сали… добре ли си?
	Поех дълбоко дъх и изтрих очи.
	— Просто лоша сутрин, това е.
	— Мога ли да помогна?
	Поклатих глава.
	— Ще се оправя. Но благодаря.
	Станах да си вървя.
	— Чаша чай?
	— Да, моля.
	Тя ме заведе в къщата си, минахме по коридора и влязохме в кухнята. Включи чайника. Помолих за чаша вода. Видях я, че ме наблюдава, когато извадих шишенцето с антидепресанти от джоба на якето си, взех едно хапче и го глътнах с вода. Не каза нищо. Не направи опит да подхване разговор. Просто приготви чай. Подреди чашите и чиниите, захарта и млякото, чиния с бисквити. Наля ми чаша чай и попита:
	— Не че искам да любопитствам, но… случило ли се е нещо?
	— Да… случи се нещо.
	Пауза.
	— Ако ти се говори за това…
	Поклатих глава.
	— Добре — отвърна тя. — Мляко? Захар?
	— И двете, моля.
	Тя ми наля малко мляко и постави една бучка захар. Подаде ми чашата. Аз я разбърках. Оставих лъжичката встрани. После казах:
	— Преди седем седмици ми отнеха сина.
	Тя ме погледна със загриженост. Тогава й разправих всичко. Тя не каза нищо. Просто седеше и ме слушаше. Когато приключих, чаят беше студен. Настана дълго мълчание. После Джулия попита:
	— Нима ще оставиш да им се размине?
	— Не знам какво да предприема.
	Тя го обмисли за момент и заяви:
	— Ами тогава хайде да ти намерим някой, който знае какво трябва да се предприеме.


>	Единайсет

	Не харесах на външност Найджъл Клап още от мига, щом влязох в офиса му. Не че изглеждаше странен или заплашителен, или ненормален. Всъщност първото, което ми направи впечатление у него, беше колко абсолютно обикновен е — от онези хора, които ще подминеш на улицата, без погледът ти да се спре на тях. Беше невзрачен човечец, който сякаш се е родил четирийсетгодишен и цял живот е култивирал у себе си тази незабележима сивота, чак до евтиния сив костюм върху евтината полиестерна бяла риза и захабената кафява плетена вратовръзка.
	Можех да преглътна евтините дрехи, жълтеникавия тен, оредяващата черна коса, беглите следи от пърхот по раменете му и това, че никога не срещаше погледа ти, докато говореше. „Не съди за книгата по корицата й“, както казваше прекрасната ми майка (имаше голяма слабост към поговорки).
	Не, онова, което действително ме притесни у Найджъл Клап, беше ръкостискането му. Беше практически несъществуващо — кратък допир на четири влажни и отпуснати пръста до дясната ти длан. Не само оставаш с усещането, че са ти поднесли умряла скумрия, а и че притежателят на ръката е лишен от каквато и да било индивидуалност.
	Впечатлението се подсилваше от гласа му. Тих, монотонен, с леко колеблива нотка. Едва ли не изпитвах потребност да сложа ръка като фуния до ухото си, за да различа какво казва. Всичко това в съчетание с перманентно стъписаното му изражение (сякаш се беше озовал на ръба на празна асансьорна шахта) определено не вдъхваше доверие към него.
	А това си беше основание за тревога, при положение че Найджъл Клап беше новият ми адвокат и единствената ми надежда да си върна сина.
	Защо се озовах с Найджъл Клап ли? Отново трябва да прибегна до любима мамина поговорка: „Закъсал ли си, не подбираш“.
	Всъщност стигнах до кантората на Найджъл Клап вследствие на процес, чието начало бе поставено в кухнята на Джулия Франк. След като чу историята ми, тя се обади на приятелка на длъжност заместник главен редактор в „Гардиън“, водеща сред другите си задължения седмична правна рубрика, в която често се третираха случаи от семейното право. Джулия й обрисува ситуацията ми, като вметна, че съм омъжена за небезизвестен журналист, но се въздържа да спомене името му. Редакторката й каза, че тъй като за момента нямам доходи, би трябвало да ми се полага правна помощ и й даде номера на адвокат на име Джейн Арнолд, специализираща в семейно право. Джулия се обади на Джейн. Тя пък я свърза с приятелка на име Роуз Труман, която се оказа служител в отдел „Информация“ на Адвокатското дружество (регистър на всички адвокати, пледиращи и не, в Англия). Роуз Труман на свой ред обеща да ми прати същия ден списък на адвокати от моя район, работещи по линия на правната помощ.
	Скоростта, с която Джулия осъществи всичко това, беше шеметна. Накара ме също така да осъзная колко малко разбирах как се правят нещата тук.
	— Е, това го уредихме — рече тя, — макар да знам, че на приятелката ми от „Гардиън“ много би й се искало да узнае името на съпруга ти.
	— Нямам желание да разпространявам клюки за Тони. Само си искам сина обратно. А и без друго, както ти казах, той вече не е в „Кроникъл“. Сега е баща на пълен работен ден и вероятно се опитва да довърши романа си.
	— Хитрецът си е намерил богата меценатка да субсидира литературните му напъни. Готова съм да се обзаложа, че момченцето ти е част от фаустовската сделка, сключена помежду им.
	Втренчих се в чашата си с чай.
	— И на мен ми е минавала тази мисъл.
	— Знаеш ли какво още мисля? — добави тя.
	— Какво? — попитах и вдигнах поглед.
	— Че ти е нужно едно много голямо питие.
	— И аз го мисля същото. Но с тези хапчета…
	— Антидепресанти ли пиеш?
	— Ами… да.
	— Какви точно?
	Казах й.
	— Тогава една голяма водка няма да те убие.
	— Откъде знаеш?
	— Пиех същите по време на развода си, а освен това сестра ми е аптекарка. И от дъжд на вятър ми даваше разрешение за чашка „Абсолют“. Надявам се, че обичаш водка.
	— Да, наистина ще ми дойде много добре.
	Тя отвори фризера на хладилника си, извади бутилката водка и сипа по малко в две чаши.
	— Сигурна ли си за това? — попитах.
	— Никога не ми е навредило. Но пък аз съм от Глазгоу.
	— Не звучиш като шотландка.
	— Живях там само през първите си седем години, после баща ми ни доведе тук и никога повече не съм се връщала, което означава, че веднъж завинаги съм се изтръгнала от корена си.
	Чукнахме чашите си. Отпих малка глътчица, забравила бях анестетичния ефект на ледената водка. Оставих течността в устата си за няколко мета, преди да я пусна да изгори сладостно гърлото ми. Издадох лека въздишка.
	— Като знак на одобрение ли да го приема? — попита Джулия.
	— Добър вкус имаш за водка.
	— Компенсира лошия ми вкус за мъже — отбеляза тя и запали цигара. — Нали не възразяваш да се отдам на гнусния си навик?
	— Ти си у дома си.
	— Добър отговор. Разрешено ти е да останеш.
	Тя глътна наведнъж водката си и си наля още един пръст.
	— Може ли да ти задам директен въпрос? — попитах.
	— Пробвай.
	— Харесваха ли ти антидепресантите?
	— Безумно. А на теб?
	— Бих ги препоръчала на всеки, на когото са му отнели детето…
	Поклатих глава, отпих още малко водка и промърморих:
	— Прощавай, това беше грубо казано.
	— Но пък точно.
	— Колко дълго ги пи?
	— Близо година.
	— Боже мили.
	— Не се тревожи. Не е невъзможно да ги откажеш, особено ако ги намаляваш постепенно. Но трябва да си призная, че и сега, като се случи да се вкисна, мисля си с носталгия за продължителния си период на медикаменти.
	— С какво ги заместваш сега?
	— С „Марлборо лайтс“ и „Абсолют“. Нито едното от двете не би могло да е толкова ефикасно като антидепресантите, що се отнася до твоите проблеми. В сравнение с тях кошмарният ми развод изглежда като леко порязване на хартия.
	— Порязването на хартия може да бъде болезнено. Разводът ти наистина ли беше кошмарен?
	— Всеки, който твърди, че е запазил приятелски чувства с партньора си при развода, е лъжец. Но, да, не беше приятно преживяване.
	— Дълго време ли бяхте женени?
	— Девет години. И макар че бракът ни си имаше обичайните възходи и падения през това време, бях немалко изненадана, когато Джефри обяви, че се пренася при сладката французойка, с която се срещал тайно. Мисля, че това е най-лошото, когато узнаеш за дълго продължила изневяра — кара те да се чувстваш като слабоумна глупачка.
	— Никога не бива да се подценява мъжката изобретателност в прикриването, особено когато опира до секс. Зле ли ти се отрази?
	— Да, бях съсипана. „Крахът на любовта“ и разните от този сорт. Бях чела някъде, май в ирландски роман, че разводът е по-лош от смърт. Защото не можеш да погребеш негодника, знаеш, че си живее живота някъде без теб.
	— А ти създаде ли си живот без него?
	— Да, и още как.
	— Имаш ли си някого сега?
	Тя дръпна дълбоко от цигарата си.
	— Доста директен въпрос ми отправяш.
	— Аз съм янки, дявол го взел — отвърнах, като имитирах акцента й. — С това се славим — че сме директни.
	— Ами ще бъда директна и аз, дявол го взел. Да, имах си някого. Но връзката приключи преди шест месеца.
	— Съжалявам.
	— Аз пък не.
	И тя ми обясни как някъде около развода й малкото издателство, където работела като редактор, било погълнато от влиятелен конгломерат и тя станала една от жертвите при тази промяна („Оправдаха се с «икономия от мащаба», каквото и да значи това.“). По онова време живеела със съпруга си и сина си Чарли в голяма редова къща в Барнс. Като част от бракоразводното споразумение Чарли останал да живее при нея и тя получила пари, колкото да купи сегашната си къщичка в Пътни („… което ме извежда едни гърди пред деветдесет и осем процента от населението на планетата, така че не се оплаквам, макар и мръсникът да ми дава само петстотин лири месечно издръжка за детето“). Успявала обаче да си намира достатъчно работа като редактор на свободна практика, та да си изкарва прехраната.
	— Печеля достатъчно, за да мога да осигуря добър живот за мен и Чарли. И макар за момента да нямам мъж край себе си, това, че ще имам Чарли у дома поне още няколко години, прави всичко…
	Тя млъкна и промълви:
	— Прощавай. Много нетактично беше от моя страна.
	— Не се извинявай. Това, което каза, е самата истина. Именно затова ми е толкова тежко.
	— Щом онзи списък от Адвокатското дружество пристигне утре, намери си адвокат, който има желание да се бори на твоя страна.
	— Срещу жена с много пари и дебело досие с аргументи срещу мен? Съмнявам се, че някой адвокат ще пожелае да се нагърби с моя случай.
	Ала списъкът пристигна и установих две неща. Правната помощ не правеше услугите напълно безплатни. Ако си изпаднал и без никакви средства, можеш да получиш юридическо представяне, без да плащаш хонорар. Но ако си като мен, без доходи, но със съсобственост върху къща, тогава системата действа повече под формата на заем, при който всички направени разноски в крайна сметка трябва да бъдат платени (при ниска лихва, вярно, но така или иначе, с лихва) при евентуалната продажба на въпросния имот. С други думи, щях да се натоваря с нов дълг и то такъв, който вероятно трябваше да бъде изплатен, щом къщата бъдеше продадена. Поне часовата ставка на адвокатите беше нищо в сравнение с хонорарите, с които ти одираха кожата в частни кантори такива бездарници като Джини Рикс.
	Второто, което открих, беше, че в община Уондсуърт имаше над две дузини адвокати, които поемаха случаи по линия на правната помощ. Нямах представа кого да избера, нито откъде да започна, така че се залових да звъня по азбучен ред.
	Първите четирима адвокати в списъка бяха ангажирани тази сутрин, а ако се съдеше по онова, което чух от секретарките им, и през по-голямата част от седмицата. Но когато стигнах до номер пет в списъка — Найджъл Клап — секретарката му отговори, че да, може да ме приеме на другия ден в десет и половина.
	Ала веднага щом видях Найджъл Клап си помислих: дума да не става. Обезкуражи ме не само бездушното му излъчване, а и кантората му. Намираше се в друг квартал на Уондсуърт, наречен Балам. Тъй като нямах кола и гледах да съкращавам разходите си, реших да спестя десет лири, колкото би ми струвало такси до този източен край на района, така че отидох пеша до железопътната гара Пътни, смених влаковете на Клапам Джънкшън, а после се возих две спирки до Балам. Влаковете бяха затрупани с боклуци, седалките бяха в петна, по вагоните имаше надраскани графити. И макар да изпитвах моментно неприятно чувство от подобни гледки, друга част от мен вече приемаше всичко нечисто и вехто наоколо като част от обстановката. Това ли правеше Лондон с човек — караше го да се примирява и да приема липсата на поддръжка като нещо обичайно?
	Балам Хай Роуд представляваше обичайната смесица вериги магазини, любопитни търговски заведения — останки от шейсетте години на двайсети век (магазин, в който се продаваше професионално оборудване за фризьорски салони) и някои наченки на облагородяване (дизайнерски капучино барове, дизайнерски модерни жилищни сгради). Кантората на Найджъл Клап се намираше над ателие за химическо чистене в типичната за Англия викторианска сграда от червени тухли. Влязох през врата откъм странична улица — беше със старовремско матирано стъкло с надпис върху него „Клап и Ко — адвокати“. Заизкачвах се по тясно, зле осветено стълбище, стигнах до друга врата и натиснах звънеца. Отвори я възпълна, майчински тип жена на около петдесет години с акцент, който вече разпознавах като типичен за Южен Лондон.
	— За смъртния акт ли идвате? — попита ме.
	— Аз съм Сали Гудчайлд.
	— Коя? — попита прекадено високо, сякаш бях малко глуха. Отново повторих името си. — А, да, ясно — рече тя, — вие сте тази по линия на правната помощ. Влезте. Той е зает в момента, но няма да се забави.
	„Клап и Ко“ обхващаше две стаи и малка чакалня, която в действителност беше тесен коридор с евтино канапе, две растения в пластмасови саксии и стойка за вестници и списания, пълна с датиращи отпреди шест месеца броеве на „Хелоу!“ и издания на агенции за недвижими имоти. Стените бяха боядисани в мръсно кремаво, на пода имаше пожълтял линолеум, осветлението идваше от две флуоресцентни тръби на тавана. Единствената декорация беше календар на стената от местна индийска закусвалня, предлагаща храна за къщи: „С комплиментите на «Бенгал Хаус», Балам Хай Роуд“. Възпълната жена — секретарка на Клап, поела по съвместителство всички помощни функции — работеше в малък и претъпкан офис без врата. Чаках в коридора и прелиствах разсеяно списание на местния клон на „Фокстън Истейт Ейджънтс“, като с изумление видях, че в този район не е рядкост да похарчиш седемстотин и петдесет хиляди за къща. Секретарката отговаряше на почти непрестанни телефонни обаждания с грубоватия си глас и постепенно опразваше отворения пакет бисквити на бюрото. След няколко минути се изправи и ми каза:
	— Я да видя дали най-сетне свърши да говори по телефона.
	Отиде до близката врата, отвори я, без да чука, провря глава вътре и съобщи:
	— Клиентката ти е тук.
	И тогава бях въведена, за да се запозная с Найджъл Клап.
	Той стана при влизането ми и ми подаде ръката си, подобна на умряла скумрия. Посочи ми евтиния оранжев пластмасов стол срещу металното си бюро и взе да рови из някакви книжа, като избягваше погледа ми. Забелязах две семейни снимки в рамки на бюрото му, както и диплома по право, също в рамка. Прекара доста време да прелиства папката с документите ми, като не казваше абсолютно нищо и единственият звук в офиса идваше от движението по Балам Хай Роуд и от високия тон на секретарката му в съседното помещение. Клап сякаш не чуваше силните децибели — предполагам, както хора в близост до железопътна линия стават имунизирани към постоянното тракане на вагони. Папката ми беше поставена най-отгоре върху бюрото му. Когато най-накрая заговори, не вдигна очи от документите.
	— Значи, предишната ви адвокатка — заговори той с толкова тих и колеблив глас, че трябваше да се наведа напред, за да го чувам — така и не е обжалвала заповедта от междинното изслушване?
	— Разделихме се веднага след делото — отговорих.
	— Разбирам — каза той с безизразен глас, все така приковал поглед към документите. — Ами тази работа с къщата… спомняте ли си имената на адвокатите, които извършиха прехвърлянето на собствеността?
	Казах му ги. Той си записа. После затвори папката ми и неохотно ме погледна за кратко.
	— Може би не е зле сега да ми разкажете цялата история.
	— Като казвате „цялата“…?
	— От момента… ъъ… когато за пръв сте срещнали съпруга си… до… тази сутрин. Само съществените моменти, разбира се. Но… ъъ… бих искал да погледна цялостната картина, за да… си съставя впечатление.
	Налегна ме още по-силно отчаяние. Този човек притежаваше характер колкото картонена чашка.
	И все пак му разправих цялата история на брака си — от Кайро до Лондон, ранните проблеми с бременността, следродилната депресия, продължителния ми престой в болницата и кошмара, който преживях при връщането си от Бостън. Разказът ми отне около двайсет минути. Докато говорех, Клап беше наклонил стола си така, че се взираше в точка на стената зад екрана на компютъра. Не показа никакви емоции при казаното от мен, не ме прекъсна, не реагира на по-стъписващите моменти. Не демонстрира по никакъв начин присъствието си. Със същия успех можех да говоря на златна рибка в аквариум при тази липса на реакция, с която се сблъсквах.
	Когато накрая приключих, настана нова продължителна пауза — сякаш той не беше схванал, че съм свършила да разказвам. А после, когато това го осени, върна се към папката ми, подравни документите, затвори я и каза:
	— Ъъ… ами добре. Имаме адреса и телефона ви тук, нали?
	— На първата страница на формулярите са.
	Той отново отвори папката, погледна вътре и я затвори.
	— Да, тук са — каза. После се изправи и добави: — Веднага ще има налична правна помощ по спешност, макар че окончателният сертификат ще бъде издаден след обработка на формулярите. И така… ъъ… ще държим връзка.
	Това ме стъписа. Нормално беше да ме пита имам ли въпроси, да ми представи своето юридическо мнение, да говори за шансовете ми в съда, да намекне за стратегията, която ще възприемем — _нещо_. Вместо това отново ми беше предложена умрялата скумрия. Напълно стъписана, бързо стиснах влажните му вяли пръсти и си тръгнах.
	Час по-късно бях в кухнята на Джулия и приех още една почерпка с „Абсолют“. Имах нужда.
	— Този човек е не просто стеснителен. Той е от онези, които създават впечатление, че не следят какво става, докато седят в една стая с теб.
	— Може би маниерът му е такъв — предположи тя.
	— Дяволски права си, че маниерът му е такъв — съвършено безнадежден. Отначало го взех просто за скучен. За да съм точна, надали съм срещала по-скучен човек в живота си. Но после, след като го преведох през целия кошмар, който преживях през последните шест месеца, каква мислиш, че беше реакцията му? „Ще държим връзка.“ Да беше го видяла само по време на пространния ми монолог. Убедена съм, че практикуваше трансцендентална медитация с отворени очи.
	— Сигурна ли си, че не е просто малко срамежлив?
	— Малко срамежлив? Показа се като патологично срамежлив. До такава степен, че не виждам как може да ми бъде от полза.
	— Не мислиш ли, че трябва да му дадеш малко време?
	— Не разполагам с особено много време — отвърнах. — Остават по-малко от четири месеца. А това финално изслушване неслучайно го наричат „финално“. Трябва ми човек, който поне да се постарае да намали щетите. Не очаквам чудеса. Но той е също като някой от безплатните защитници, за които четем в Щатите — назначават го по дело за убийство, а той проспива пледоарията на прокурора.
	Млъкнах. Джулия просто ми се усмихваше.
	— Добре де — промърморих. — Може би съм малко мелодраматична. Но…
	— Разбирам колко е голям залогът, Сали. Предполагам, че можеш да получиш разрешение от администрацията на Правна помощ да смениш адвоката си, ако изтъкнеш основателна причина. Така че, ако нямаш абсолютно никакво доверие в него, можеш да продължиш по списъка и да опиташ с други адвокати.
	Точно това направих на следващата сутрин, като оставих три съобщения на трима различни адвокати. Едната от тях, Хелън Сандърс, ми върна обаждането. Нямала време да се види лично с мен тази седмица, но била готова да разговаряме сега. Така че отново отделих петнайсет минути да предам на жената цялата сага отначало докрай. Присъдата й беше сурова и безкомпромисна.
	— Колкото и несправедливо да е онова, което ви е сполетяло — каза тя, — тъжната истина е, че имат силни аргументи срещу вас. И по-същественото е, че, както вероятно са ви информирали и други колеги, веднъж щом дете бъде настанено при един родител, съдът предпочита да не го мести отново.
	Точно това ми беше казала ужасната Джини Рикс в навечерието на катастрофата с междинното изслушване. Попитах Хелън Сандърс:
	— Да разбирам ли, че случаят ми е безнадежден?
	— Не бих могла да направя такава преценка, без да съм разгледала съответните документи и съдебните заповеди. Но според онова, което ми казахте дотук… няма да ви лъжа, не виждам някакъв шанс да върнат сина ви да живее при вас.
	Тя предложи да я посетя в кантората й следващата седмица, ако желая да обсъдим въпроса по-нашироко. Но аз просто й благодарих за отделеното време и затворих. Какво повече имахме да обсъждаме? Моят случай беше безнадежден.
	— Не бива да мислиш така — каза ми Джулия, когато й предадох разговора.
	— Не е ли по-добре да приема истината?
	— Убедена съм, че точният адвокат може да изрови подходящите кирливи ризи около връзката на мъжа ти с онази Декстър и да разкрие как са скроили плана.
	— Може би — казах. — Но ми е нужен човек, който да разследва, да проучи миналото на Декстър, та да се види струва ли си да се рови за кирливи ризи. А три месеца не са достатъчно време, за да се свърши всичко това.
	— Нямаш ли някои свръхбогати приятели, които могат да ти помогнат да наемеш частен детектив да проучи от твое име?
	Единствените заможни хора, които познавах, бяха Маргарет и Алегзандър Камбъл. Но имах чувството, че ако се обърна с молба към тях сега, щеше да изглежда сякаш искам компенсация, задето са ме насочили към „Лорънс и Ламбърт“. А това щеше да доведе до разрив с Маргарет. Поискаш ли веднъж пари от приятел, отношенията ви са обречени.
	— Казах ти вече, единствената ми роднина е сестра ми. А тя едва свързва двата края. Родителите ми бяха учители. Имаха само къщата и поради онова, което адвокатите наричат „недалновидно управление на собствеността“, а също и поради внезапната им смърт, по-голямата част от този актив отиде по държавни служби. След смъртта им имаше и съдебно дело.
	— Какво съдебно дело?
	Замълчах за момент, втренчена в питието си. После отговорих:
	— Срещу баща ми. При аутопсията бяха установили, че е изпил две чаши вино над позволената граница. Не е много, но все пак не е бивало да шофира. А фактът, че е налетял на кола с петчленно семейство в нея…
	Джулия ме погледна с разширени очи.
	— Загина ли някой?
	— Майката, която беше трийсет и две годишна и четиринайсетмесечният й син. Съпругът и другите две деца някак се бяха разминали с леки наранявания.
	Мълчание. После аз заговорих отново:
	— Работата е там, че съпругът на загиналата жена се оказа свещеник от Епископалната църква, от онези много принципни хора, които действително вярват в църковните аксиоми като тази да обърнеш другата буза и да не търсиш отмъщение. И когато излезе наяве, че формално погледнато баща ми е шофирал, докато е бил под въздействие на алкохол, той настоя цялата история да бъде премълчана пред пресата заради мен и Санди, но, както сподели с мен по-късно, и заради самия себе си. „Трагедията е достатъчно голяма вече — каза. — Не търся съжаление от обществеността, нито искам ти и сестра ти да страдате заради грешката на баща ви.“ Може да се каже, че не съм срещала по-изключителен човек от него… макар че по онова време се чудех дали добротата му не се дължи на посттравматичен стрес. Не е ли ужасно, че си мислех такова нещо?
	— Била си честна пред себе си.
	— Така или иначе, двете със Санди се разбрахме да се съгласим на всичко, което поискат застрахователите им. А това погълна застраховките на родителите ни, къщата и почти всичко останало. Така че двете се озовахме буквално без нищо. Адвокатите ни все повтаряха, че трябва да се борим за правата си — било достатъчно да дадем парите от застраховките. Но ние се чувствахме така отчаяно виновни, че дадохме всичко на свещеника и децата му… макар че веднъж той ми се обади и каза, че не е нужно да стигаме толкова далеч. Можеш ли да си представиш някой да каже такова нещо и да не търси мъст или възмездие? Но това още повече ни убеди, че трябва да му дадем всичко. Не беше просто откупване. Беше акт на покаяние.
	— Но не вие сте карали колата — посочи Джулия. — Баща ви е бил зад волана.
	Мълчах известно време, не ми се искаше да казвам повече. Но после промълвих:
	— Права си, той караше колата. Но преди да се качи в колата, бяха с мама на празненството в колежа по случай дипломирането ми. Той много се забавляваше, говореше с всичките ми приятели, държеше се сърдечно, както беше в природата му. Късно вечерта му подадох чаша скапано вино, той каза, че наистина не може да пие повече, а аз подхвърлих — и си спомням съвсем ясно думите си — „На остарял ли ще ми се правиш, татко?“. А той се засмя и отвърна: „И дума да не става“. После го изпи наведнъж. И…
	Млъкнах. Загледах се към чашата си с водка. Побутнах я встрани.
	— Още не мога да го преживея. Толкова години по-късно. Винаги е там, през всеки час от деня. И вече толкова дълго е било с мен, че го приемам като част от себе си, нещо, което ме обгръща през цялото време.
	— Какво каза сестра ти, като научи?
	— Там е работата, тя така и не научи. Защото никога не можах да се накарам да й го призная.
	— На кого каза?
	Не отговорих. Накрая тя попита:
	— Никога не си го казала на никого?
	— Говорих за това с терапевт. Но…
	— И не си споменала нито дума на съпруга си?
	— Обмислях да му го кажа по времето, когато забременях. Но ми се стори… и аз не знам… стори ми се, че Тони би омаловажил вкопчването ми в тази вина. Би казал, че съм мелодраматична. Сега съзнавам, че ако му бях казала, той би обърнал това признание срещу мен в съда. Не просто съм некадърна като майка, но съм била и съучастничка в убийство на пътя.
	— Но я почакай… ти нали не вярваш наистина, че действително си отговорна за смъртта на жената и детето?
	— Аз дадох на татко чашата вино, с която той прехвърли границата.
	— Не, ти си му предложила чашата и невинно си се пошегувала с него, че остарява. Той е знаел, че трябва да шофира след празненството. Знаел е колко е изпил, преди ти да се появиш с тази последна чаша вино.
	— Опитай се да го кажеш на съвестта ми. Понякога си мисля, че истинската причина, поради която побягнах в чужбина, беше да поставя колкото е възможно по-голямо географско разстояние между мен и онова настойчиво чувство на вина.
	— Подход в стил Френския чуждестранен легион.
	— Именно… И известно време действаше. Или поне аз се научих да съжителствам с угризенията.
	— Докато не ти отнеха Джак?
	— Очевидно съм много прозрачна. Да, когато се случи това, бях уверена, че е някакво космическо възмездие, задето съм причинила катастрофата; че Джак ми е отнет, задето съм дала на баща си питието, което го накара да катастрофира и да убие малко момченце.
	Джулия се протегна през масата и постави длан върху ръката ми.
	— Знаеш, че това не е истина.
	— Вече нищо не знам. През последните месеци цялата логика се преобърна с главата надолу. Нищо не изглежда смислено.
	— Едно нещо поне трябва да ти изглежда смислено. Не получаваш някакво божие наказание заради катастрофата на баща си. Защото ти нямаш абсолютно никаква роля в тази катастрофа и защото просто нещата не стават така… И това ти го казвам от позицията на полуревностна католичка.
	Успях да се засмея кратко и невесело.
	— Бог ми е свидетел, че ми се ще да бях признала това пред сестра си още преди години.
	— Но каква полза би донесло?
	— Напоследък изпитвам огромна потребност да й изповядам всичко.
	— Обещай ми, че никога няма да го правиш. И не само защото искрено вярвам, че нямаш нищо за изповядване. Така просто ще стовариш на нейната глава вината, която си изпитвала през всички тези години. И — вече у мен говори истинската католичка — много неща в живота е по-добре да останат неизказани. Всички искаме да се изповядаме. Това е възможно най-човешката потребност. Да искаме някакъв вид опрощение, задето забъркваме каши, което всички преди нас са правили и всички след нас ще продължават да правят. Понякога си мисля, че това е единствената велика константа в човешката история: способността да вгорчаваме нещата за себе си и околните. Може би това е най-ужасното — и най-успокояващото — в живота: фактът, че всички са творили подобни бъркотии. Толкова отчаяно повтарящи се сме, не мислиш ли?
	Разсъждавах над това по-късно, когато седях у дома и се взирах в списъка с адвокати по линия на правната помощ, предоставен ми от Адвокатското дружество. Имаше цял раздел адвокати, специализиращи в семейно право — и можех да си мисля само как вероятно за тези експерти по домашните неразбирателства всички истории започват да се припокриват или в най-добрия случай да се свеждат до няколко основни пункта: _Той срещна друга… Караме се за всичко… Той просто не ме слуша… Тя има чувството, че няма друг живот извън къщата и децата… Той е озлобен, задето печеля повече от него._ И цялото това недоволство, озлобление и разочарование може отчасти да се дължи на обичайното несполучливо съчетаване, на обичайната неспособност за съвместно съжителство. Но Джулия беше права: те произтичаха и от нужда за динамика, за промяна… а тя може би на свой ред се коренеше в човешкия страх, че сме смъртни, в осъзнаването, че всичко има край. Именно това знание ни кара по-упорито да се домогваме до някакъв смисъл и тежест в незначителния си живот, пък дори да сринем всичко по пътя си към целта.
	Сведох броя на адвокатите, сред които да избирам, до четири имена — всичките отсети, защото канторите им бяха на разстояние, което можеше да се измине пеша от къщата ми. Без съмнение до един щяха да ми кажат същото: във вашата ситуация е невъзможно да се спечели. И все пак трябваше да намеря някой, който да ме представлява на финалното изслушване. Канех се да започна да звъня на четиримата кандидати, но вече беше близо пет следобед в петък, а това означаваше, че ще говоря на гласова поща или на секретарки, които вече не ги свърташе да се приберат у дома, а най-малко биха желали да говорят за случай по линия на правната помощ в самия край на работното време. Затова реших да започна да действам по телефона в понеделник сутринта, а сега щях да се наградя с продължителна разходка край реката. Още бях развълнувана от разкритието, което бях направила пред Джулия. Но не се чувствах облекчена или разтоварена. Нито пък открих голяма утеха в нейните думи. Околните може да те съветват да се освободиш от вината, но да го сториш винаги се оказва едва ли не непостижимо. Най-трудното нещо на света е да простиш на себе си.
	Взех си якето, обух обувки и тъкмо се отправих към купата в кухнята, където винаги слагах ключовете си от къщата, когато телефонът иззвъня. По дяволите. По дяволите. По дяволите. Донякъде ми се щеше да оставя телефонния секретар да поеме обаждането, защото времето се беше оправило и щеше да ми дойде добре да се поразходя на чист въздух. Но нали съм си мазохистка, посегнах към слушалката.
	— Ъъ… бих искал да говоря с госпожа… ъъ… Гудчайлд.
	Прекрасно. Просто прелест. Тъкмо човекът, когото исках да чуя в късния петък следобед. Но докарах любезен тон.
	— Господин Клап?
	— О, това сте вие, госпожо Гудчайлд. Дали моментът е удобен?
	— Да, разбира се.
	— Аха… ами…
	Още една от неловките му паузи.
	— Там ли сте още, господин Клап? — попитах, като се стараех нетърпението да не проличи в гласа ми.
	— Ъъ, да… госпожо Гудчайлд. Само исках да ви кажа, че съдебното изслушване мина добре.
	Пауза. Вече бях истински объркана.
	— Какво съдебно изслушване?
	— О, не ви ли казах?
	— Какво да ми кажете?
	— Че поисках тази сутрин да бъде издадена съдебна заповед с настояване съпругът ви да плаща ипотеката на къщата до финализиране на развода.
	Това беше новина за мен.
	— Наистина ли?
	— Дано не възразявате…
	— Как бих могла? Просто не знаех.
	— Ами… казах си, че след като сте заплашена с изгонване от дома си…
	— Не е нужно да се извинявате — казах. — Благодаря ви.
	— Моля. Така или иначе, изглежда… ами… съдът реши да запази статуквото.
	— Не разбирам.
	— Получих заповедта днес следобед в три. Съдията, водещ изслушването… въпреки острите възражения на адвоката на съпруга ви, отсъди съпругът ви да продължи да плаща ипотеката, докато не изработите финансово споразумение по взаимно съгласие.
	Не можех да повярвам на ушите си.
	— Значи ли това, че къщата не може да бъде продадена против волята ми?
	— Ъъ… точно така. А ако съпругът ви не прави плащанията по ипотеката, ще бъде прието за неподчинение на съда. А това значи, че може да бъде пратен в затвора за неизпълнение на задълженията си към вас.
	— Мили боже — пророних.
	— И още нещо — адвокатът му каза, че той иска да направи предложение за временна финансова издръжка.
	— Той го иска? Сериозно ли?
	— Според мен го притесни фактът, че при дадените обстоятелства съдията би дал разпореждане съпругът ви да ви плаща значителна месечна сума. Затова избързват да предложат хиляда лири месечно като временна издръжка.
	— Шегувате ли се с мен?
	— Много ниска ли е сумата?
	— Нищо подобно. Не искам и пени от нея.
	— А, ясно. Ами ипотеката?
	— Това е различно — къщата е съвместна инвестиция. Но категорично не желая да се издържам с _нейните_ пари.
	— Ами, ъъ, това вие си го решавате. И ако искате да продължа да работя по случая ви, ще ги информирам за вашия отговор.
	Винаги ли беше с толкова ниско самочувствие за заслугите си? Размисълът ми продължи само част от секундата и после казах:
	— Много съм доволна да ви имам на моя страна, господин Клап.
	— О… — измънка той и звучеше донякъде объркан. След това добави: — Ъъ… благодаря.


>	Дванайсет

	През следващата седмица изобщо не се чух с Найджъл Клап. Но той ми прати копие от съдебната заповед, която беше издействал срещу Тони заедно с последващо писмо от адвоката на съпруга ми. В него той потвърждаваше, че клиентът му ще продължава да плаща ипотеката за съвместно притежаваната ни къща до момента, в който се стигне до правно обвързващо споразумение за подялбата на съсобствеността ни. Писмото потвърждаваше също, че съм отказала предложените хиляда лири на месец като издръжка и нека се знаело, че в светлината на този отказ да се приеме упоменатото предложение неговата страна нямало да влиза в следващи преговори за временно плащане до финалното финансово споразумение и прочее, и прочее…
	— Трябваше да вземеш парите — отсече Санди, след като й прочетох писмото по телефона. — Той си има неговата богата мамичка да му покрива всички разноски. Допълнителна хилядарка на месец щеше да ти откупи облекчаване на финансовите грижи и възможност да си наемеш по-добър адвокат…
	— Както казах и на Клап, няма начин да живея от нейните пари.
	— Ама и ти с твоята тъпа гордост. Добре дошла в Страната на разведените — където целта на упражнението е да биеш дузпата на отсрещната страна. А точно това ще сторят с теб прекрасният ти Тони и неговата богата кучка. Така че според мен ти си луда да отказваш парите. Почти нямаш от какво да живееш, а и доколкото схващам от думите ти, адвокатът, който те представлява, не е точно от ранга на Пери Мейсън. Другата страна жив ще го изяде на процеса. Помисли си само как ще бледнее той като твой пледиращ адвокат. Всички адвокати в съдебна зала са актьори, нали така? Само че никоя звезда няма да работи с мухльо като него.
	— Мисля, че си малко сурова с човека.
	— Просто повтарям каквото ти ми каза.
	— Вярно, обаче това беше преди да извоюва плащането на ипотеката… А нека да признаем, че така ме спаси да не бъда изхвърлена на улицата. Но от друга страна си права, сякаш ми се е паднало най-свенливото създание на света и това ме тревожи. Само че след като нафуканата некадърница от „Лорънс и Ламбърт“ ме издъни така жестоко, в момента съм настроена малко подозрително към престижни правни кантори.
	— Тая фръцла е просто единичен случай. Със сигурност в Лондон има отлични бракоразводни адвокати.
	— Да, но не мога да си позволя такъв в момента. И ти имаш право, сама съм си виновна за това, след като отказах пари от Тони. Ала работата е там, че за пръв път, откакто започна този безкраен кошмар, печеля дело. И това се дължи на извънредно специфичния ми адвокат. Така че защо да обръщам гръб на човека, който надигра съпруга ми?
	И все пак Санди имаше право по един пункт: взаимоотношенията с Найджъл Клап бяха като да си имаш работа с цифрата нула. Невъзможно беше да го разтълкуваш или да схванеш юридическата му методология. След успеха на фронта с ипотеката той изчезна за седем дни. И после внезапно отново се свърза с мен.
	— Ъъ… — чух, щом вдигнах слушалката.
	— Господин Клап?
	— Бих искал да говоря с госпожа Гудчайлд.
	— Аз съм.
	— Наистина ли?
	— Да, съвсем сигурна съм в това.
	— О, разбира се. Ами… ъъ… имена.
	— Имена?
	— Да, имена.
	— Не ви разбирам.
	— Трябват ми имената на всички от социалните служби, които са контактували с вас.
	Той замълча, сякаш усилието да изрече цяло изречение, без „ъъ“ го беше изтощило. После продължи:
	— Трябват ми и имената на бавачки или помощнички, които сте използвали.
	— Добре, няма проблем. Да ви ги изпратя ли с имейл днес?
	— Да, с имейл става.
	— Вижте, първият ми адвокат взе свидетелски сведения почти от всички — с изключение от здравния ми надзорник, защото тя беше в Канада по това време.
	— Да, знам това. Защото имам свидетелските сведения.
	— Имате ги?
	— Ъъ, да.
	— Как се сдобихте с тях?
	— Получих копия от всички съдебни документи.
	— Да, естествено. Но след като разполагате със свидетелските сведения, защо са ви нужни отново имената на всички?
	— Защото… ъъ… ще ми се да разговарям с тях отново.
	— Разбирам — казах. — А нужно ли е това?
	— Ами… ъъ… да, нужно е всъщност.
	По-късно същия ден, докато предавах разговора пред Джулия на кафе в нейната кухня, й казах:
	— Знаеш ли, това е първото категорично изявление, което съм чула от устата му.
	— Не бива толкова да се тревожиш за него. Изглежда си знае работата.
	Четири дни по-късно бях събудена от телефонно обаждане някъде към един през нощта. В такъв час телефонен звън можеше да означава две неща — 1) пиян е избрал грешен номер или 2) много лоша новина. В този случай обаче беше млада по звучене жена с лондонски акцент, която — ако се съдеше по пукането по линията се обаждаше отдалеч.
	— Здравейте, госпожо Гудчайлд… Сали?
	— Кой се обажда? — попитах още неразсънена докрай.
	— Джейн Санджей.
	— Кой?
	— Здравният ти надзорник. Помниш ли ме?
	— О, да, разбира се. Здравей, Джейн. Мислех, че си извън страната.
	— Аз съм извън страната — каза тя. — В Канада. Чувала ли си за националния парк „Джаспър“? Във вътрешността на Албърта е. Невероятно място и много далеч от Южен Лондон. Но адвокатът ти, господин Клап, успя да ме издири.
	— Господин Клап те е открил?
	— Точно така. И ми обясни какво си преживяла. Попита ме дали съм готова да свидетелствам в твоя полза. Естествено, ще го направя с най-голямо желание, особено при положение че се връщам на работа към общината на Уондсуърт след малко повече от два месеца. Но ето причината, поради която ти се обаждам, тъй като картата ми за телефон скоро ще изтече. Исках да ти кажа колко съм шокирана, че са ти отнели Джак. Доколкото разбрах от адвоката, скроили са ти грозен номер. Разказа ми и за следродилната ти депресия — дори тя сама по себе си би трябвало да те спаси в съда. Какво от това, че си изрекла заплаха в момент, когато си била изтощена и страдаща от клинично заболяване? Какво от това, че случайно си накърмила сина си, докато си вземала приспивателни? Имали сме далеч по-тежки случаи в общината, говоря ти за действителен физически тормоз над дете, и все пак то не беше отнето от майката. От моя гледна точка случилото се е пълно безобразие. Само исках да знаеш, че съм изцяло на твоя страна и ще направя всичко по силите си да ти помогна…
	Бях толкова смаяна и трогната от това съвършено неочаквано презокеанско обаждане, че избъбрих сърдечни благодарности и я поканих на обяд веднага щом се върне. После позвъних на Санди в Бостън и й съобщих новината.
	— Удивително! — възкликна тя, силно развълнувана. — Самият факт, че те е виждала у дома ти с Джак ще има голяма важност. А тъй като на нея това й е работата, да преценява как майките се справят с новородените, мнението й ще носи професионална тежест. Впрочем как мина свиждането с Джак вчера?
	На сестра ми може да се разчита, че ще помни точно кога са надзираваните ми срещи с Джак.
	— Май вече ме разпознава — казах. — А нищо чудно и да си внушавам.
	— Не, бебетата развиват усет за хората около тях.
	— В такъв случай Джак несъмнено възприема онази жена като негова майка.
	— Той е само на няколко месеца — успокои ме Сали. — Още не знае кой кой е.
	— Опитваш се да ме окуражиш.
	— Да, това правя — потвърди тя. — Но фактът, че те разпознава… не е ли това чудесен признак, че вече сте установили връзка.
	Установили връзка. Пак тази фраза.
	— Да, със сигурност установихме връзка… като се има предвид, че разполагаме само с един час седмично за това. И все пак Кларис — жената, която надзирава свижданията — изглежда доволна. А също и Джесика Лоу, тя е от…
	— Да, знам от Службата за децата и семейството, онази, която ще пише доклад за пред съда…
	— Впечатляваш ме.
	— Та аз попивам всяка подробност, която ми съобщиш. Но ето един въпрос, който да зададеш на госпожа Лоу, щом я видиш отново: защо Тони нито веднъж не се свърза с теб?
	— Отговорът е лесен — отвърнах. — Защото е абсолютен страхливец.
	— Няма спор. Но ти трябва да попиташ госпожа Лоу за това, защото тя интервюира и двете страни и вероятно е в редовен контакт с Тони. А щом долавяш, че е с добри впечатления от теб, защо да не споделиш с нея, че си малко изненадана, задето не получаваш никаква обратна връзка от съпруга си? В бъдеще ще трябва да провеждате тесни консултации за отглеждането на Джак, без значение при кого ще живее той. Нали схващаш мисълта ми.
	Схващах я, Найджъл Клап също я схващаше. Без да е нужно да му подсказвам, още на следващия ден той повдигна същия въпрос, когато му се обадих да го поздравя, че е открил Джейн Санджей.
	— А, да — беше коментарът му.
	— Но вие трябва да сте отделили много време, за да установите местонахождението й. Асистентката в „Лорънс и Ламбърт“ нямаше никакъв успех, тъй като Джейн непрестанно пътувала из Канада.
	— Непрестанно пътувала? Сериозно? — озадачи се той. — На мен тя ми каза, че през последните четири месеца работела в националния парк „Джаспър“. И за да я открия, ми бяха нужни… ъъ… две телефонни обаждания. Първото до общината. Обясних кой съм и защо ми е нужно да разговарям с нея. И макар че те самите не знаеха къде е тя, казаха, че ще позвънят на майка й от мое име — тъй като майките обикновено знаят къде да намерят дъщерите си. Тя ми се обади. Говорихме. Даде ми телефонния номер на дъщеря си в Канада. Позвъних й. Поприказвахме. И тя се съгласи да свидетелства във ваша полза на финалното изслушване. О, и… ъъ… в случай че се забави в Канада или не може да се яви на изслушването в конкретния ден, свързах се с Юридическото дружество на Канада, научих името на адвокат в град Джаспър и вчера разговарях с него. Ще вземе клетвени показания от госпожица Санджей през седмицата и ще ги завери нотариално, за да е сигурно, че ще бъдат допуснати в английски съд. Но това е просто за всеки случай.
	И после със звук, който почти наподобяваше лек смях, той добави:
	— Падам си от тези, дето все гледат да се подсигурят.
	Осведоми ме също така, че почти всички други хора, които съм посочила в имейла си, вече са интервюирани от госпожа Кийтинг.
	— Коя е госпожа Кийтинг? — попитах.
	— О, нима не познавате госпожа Кийтинг?
	— Не… — отговорих и едва се удържах да не добавя: „Ако я познавах, със сигурност нямаше да ви питам коя е“.
	— Може би пропуснах да ви запозная?
	— Но къде бих могла да съм я срещала?
	— В кантората ми. Колко пъти идвахте?
	— Веднъж.
	— Само толкова ли?
	— Категорично да.
	— Роуз Кийтинг е моята секретарка.
	Доста усилия ми струваше да го изтръгна от него.
	— И тя е интервюирала всички от социалните служби?
	— Да. Много е умела в това отношение.
	— Не се съмнявам — отвърнах. — Доволен ли сте от новите показания?
	— Доволен? — попита той, сякаш не разбираше значението на думата. — Вършат ми работа, да. Но чак пък да съм доволен…?
	Настана дълга екзистенциална пауза, в която той явно обмисляше семантичните нюанси на „доволен“. Боже, че мъчен човек беше. От краткото ни общуване ми стана ясно, че вероятно никога нямаше да го разбера, а още по-малко — да го опозная. След първата ни среща всичките ни контакти бяха по телефона и когато при един или два случая предложих да се отбия, за да поговорим, той звучеше почти ужасено и отвърна:
	— Не е нужно да се затруднявате с пътуване чак до Балам.
	Долавях, че осъзнава несръчността си да общува, вербалната си колебливост, почти аутистичната си неспособност да създава и най-бегла емоционална връзка с клиент. Но сега знаех също, че е много добър в онова, което върши — извънредно щателен и далновиден. Сигурна бях, че зад цялата му неловкост се криеше затворен човек със сложен вътрешен мир и чувства — та той все пак имаше жена и деца. Само че никога не би допуснал мен (и вероятно никой друг клиент) да опознае тази му страна. Не беше един от прословутите английски ексцентрици, които обичат да демонстрират пред публика специфичния си темперамент. Не, Найджъл Клап не беше чудак или оригинален — той направо си беше странен. И то в тревожна степен, при положение че беше единствената ми надежда да се изтръгна от този кошмар.
	Ала малко по малко започвах да се изпълвам с доверие към него.
	— Господин Клап, още ли сте там? — попитах.
	— Така изглежда — отвърна той. — Може би има още нещо, което да обсъдим, така ли?
	— Не знам, господин Клап — отговорих почтително. — Вие ми се обадихте.
	— Така е, вярно. Сега… ъъ… мисля, че трябва да напишете писмо. Не възразявате, че го казвам, нали?
	— Не, след като професионалното ви мнение е, че трябва да напиша писмо, което ще е от помощ за случая ми, ще го напиша. Просто трябва да знам до кого да напиша въпросното писмо.
	— До съпруга си. Бих искал да мога да посоча, че… ъъ… желаете контакт с него с оглед благополучието на сина ви в неговия нов дом… в посока как се отнася към него тази госпожа Декстър и какви са плановете му за бъдещето. Предложете му и лична среща… само между вас двамата… за да обсъдите бъдещето на Джак.
	— Но аз наистина не искам да го виждам в момента, господин Клап. Не вярвам, че ще съм в състояние да се овладея.
	— Влизам ви в положението. Но… ъъ… ако не греша… а е възможно да греша, случвало се е да греша в миналото, не съм безгрешен… ъъ… не вярвам, че той ще пожелае да ви види. Сигурно се чувства гузен. Освен ако не се лъжа…
	— Не — отвърнах, — според мен не се лъжете. Всъщност и сестра ми предложи подобна идея.
	— За какво? — попита той и аз изоставих темата, за да не заплитаме нещата още повече.
	Но същата вечер седнах и написах писмото.
C>
	Драги Тони,
	Нямам думи да изразя мъката, която ми причини. Не мога да проумея как можа да предадеш мен и сина си по толкова жесток и долен начин. Ти се възползва от болестта ми — временно клинично състояние, от което вече съм до голяма степен възстановена — като средство да ми отнемеш сина и да си създадеш нов живот с жена, с която очевидно си се срещал още докато съм била бременна с детето ти. Фактът, че манипулира фактите около страданието ми, за да твърдиш, че представлявам опасност за Джак, е възмутителен със своето коварство и жестокост.
	Но друг, по-наложителен въпрос ме принуждава да ти пиша. Обезпокоена съм от факта, че като майка на Джак съм умишлено държана в неведение кой полага грижи за него, дали те са адекватни и получава ли той така нужното за едно бебе майчинско внимание.
	На дневен ред е и темата за цялостното му отглеждане и възпитание — без значение от окончателното отсъждане за попечителството над него — по която трябва да вземаме решения заедно.
	Именно това искам да подчертая сега — въпреки отчаяната болка, която изпитвам, задето съм несправедливо отделена от сина си и въпреки гнева ми заради ужасяващото ти предателство — моя първостепенна грижа е благополучието на Джак и бъдещото му щастие. По тази причина съм готова да загърбя оскърблението и да седна с теб на първия от продължителна поредица разговори относно нашия син и бъдещето му. В негово име трябва да оставим настрани враждата си и да разговаряме.
	Очаквам в близко време да ми отговориш и да предложиш време и място за среща.
C$
	— Леле, бива си те — коментира Джулия, когато й показах окончателния вариант.
	— Заслугата е на господин Клап. Три пъти ме накара да преправям текста, докато най-сетне го одобри.
	— Ти сериозно ли? Господин Клап Срамежливеца те е редактирал?
	— И не само това, обстрелваше ме с имейли, в които даваше разнообразни идеи как да забия ножа по-дълбоко. Не че някога би проявил вулгарността да каже, че трябва възможно най-умело да препънем мъжа ми, макар тъкмо такава да е целта на упражнението.
	— Е, трябва да отбележа, че е много хитро писмо. Защото изтъкваш как е било злоупотребено с теб, без да изпадаш в самосъжаление. В същото време безспорно посочваш двуличното му поведение и повдигаш много въпроси относно действителните му мотиви в цялата история. А после показваш изключително благородство, като оставяш настрани гнева си заради доброто на сина си.
	Три дни по-късно получих писмо от Тони.
C>
	Драга Сали,
	Предвид заплахите, които отправи срещу живота на сина ни — и с оглед на пълната липса на майчинска загриженост към него след раждането му — намирам за извънредно странно решението ти да ми пишеш сега и да ме обвиняваш в предателство към теб. Особено след като ти беше тази, която извърши предателство към едно невинно бебе.
	Колкото до упрека ти, че съм ти изневерявал, докато си била бременна, знай, че Даян Декстър е моя близка приятелка от години. Обърнах се към нея за подкрепа като към приятел, когато душевното ти здраве започна да се влошава по време на бременността ти. Приятелството ни прерасна в нещо друго едва след твоя срив и безотговорното ти и вредителско поведение към сина ни.
	Не би могло да има по-добър заместител на майка от нея за моя син и тя осигури на Джак безопасната и спокойна среда, от която той се нуждае в този ранен етап от живота си. Напълно съзнавам, че ти — като майка на Джак — би трябвало да имаш сериозен принос в решенията относно бъдещето му. Но докато не се уверя, че вече не представляваш опасност за него, не мога да седна с теб „да обсъдим нещата“. Надявам се, че си на път да възстановиш душевното си здраве и си започнала да осъзнаваш до каква степен поведението ти застрашаваше Джак. Разбери едно: не храня никакво озлобление срещу теб. Желая ти всичко най-добро в бъдеще.
@	Тони
@	копие до: Джесика Лоу, Уондсуърт
C$
	Писмото подскачаше в ръцете ми, докато го четях. Мигом го пратих по факса на Найджъл Клап и после потропах на вратата на Джулия.
	— Знаеш, че адвокат е работил с него над текста.
	— Също като при моето писмо.
	— Само дето твоето поне звучеше с твоя глас. А това послание е буквално с викториански тон на места. „Вредителско поведение към сина ни.“ Кой използва подобен език в наше време?
	— Във всички случаи не е стилът на Тони, неговата проза е стегната и лаконична. И никога не би изпаднал в емоционално великодушие с фрази като „Не храня никакво озлобление срещу теб. Желая ти всичко най-добро в бъдеще“. Храни крайно озлобление към мен, мечтае си възможно най-скоро да се хвърля под автобус.
	— Това е развод. А при развода всичко става грозно. Особено когато залогът е толкова висок.
	Късно следобед ми позвъни господин Клап.
	— Ъъ… относно писмото на съпруга ви…
	— То ме разтревожи — казах.
	— О, наистина ли?
	— Защото дава възможност на негодника да отрече всичко, казано от мен в моето писмо. И защото му позволява да документира черно на бяло самодоволството му, че е „спасил“ сина ми, което, освен че е долна лъжа, е крайно оскърбително.
	— Разбирам защо… ъъ… ви е разстроила подобна забележка. Но предвид вредите, които писмото може да нанесе… тъкмо това очаквах.
	— Сериозно ли?
	— О, да, напълно сериозен съм. Точно това очаквах и желаех.
	— Вие сте _желаели_ отговор от такъв характер?
	— Ъъ… да.
	Последва още една от знаковите му паузи, с която намекваше, че иска да се придвижи към нова тема на разговор.
	— Може ли да попитам дали имахте някакъв успех в търсенето на работа?
	— Опитвам се, но досега без никакъв резултат.
	— Говорих с доктор Родейл, вашия… ъъ…
	Прочисти гърло, очевидно без желание да изрече смущаващата дума. Затова му помогнах.
	— Психиатър.
	— Да, вашия психиатър. Тя ми каза, че ще напише доклад, в който ще заяви, че предвид вашата… ъъ…
	— Депресия.
	— Да, вашата депресия, тя е на мнение, че ангажимент на пълен работен ден все още не е подходящ за вас. Това ще ни застрахова, в случай че адвокатът на съпруга ви повдигне на изслушването въпроса, че сте без работа. Но пък ако можете да намерите работа, това ще се отрази благоприятно на съвземането ви от… ъъ…
	— Депресията.
	— Това е думата.
	Няколко дни по-късно Джулия ми се обади по телефона. Обясни ми, че е в офиса на приятел редактор. Бях й споменала в един от ранните ни разговори, че в колежа по време на летните ваканции съм работила като коректор в бостънско издателство.
	— Моят приятел редакторът ми казва, че спешно му е нужен коректор за голяма задача, тъй като двамата, които обикновено използва, са заети с друго. Веднага се сетих за теб. Ако проявяваш интерес, разбира се…
	— О, проявявам и още как.
	На следващия ден взех метрото до Кенсингтън Хай стрийт и прекарах един час в офиса на редактор на име Станли Шоу — слаб, кротък и учтив мъж, около петдесет и пет годишен. Работеше в отдела за нехудожествена литература на голямо издателство и работеше основно над големи справочни издания, включително техния „Справочник за класически компактдискове“, който се публикуваше през една година и беше дебела книга с меки корици от хиляда и петстотин страници.
	— Имате ли познания в класическата музика? — попита ме той.
	— Мога да различа Моцарт от Малер — отвърнах.
	— Е, това е някакво начало — каза той с усмивка, после ме препита за опита ми в коректорската работа и дали бих могла да се приспособя към англицизмите и музикалната терминология, както и към обширен брой абревиатури, които бяха съставна част от справочника. Уверих го, че уча бързо.
	— Това е добре, защото ни е нужен коригиран справочник само след два месеца. Ще е напрегната работа в техническо отношение, тъй като е антология на най-добрите налични записи на творби от, кажи-речи, всички възможни композитори, били те големи, или второстепенни. Задачата е огромна и искрено казано, в обичайния случай не бих я възложил на човек, който като вас толкова отдавна не е практикувал коректорска работа. Само че съм отчаян, а щом Джулия Франк вярва, че ще се справите, значи и аз го вярвам. В случай, разбира се, че вие самата сте убедена, че можете да го свършите и да ми предадете готовия текст до два месеца.
	— Мога да го свърша.
	Стиснахме ръце да скрепим договорката. На следващия ден куриер на мотоциклет пристигна у дома с два големи картонени кашона, съдържащи над хиляда и петстотин страници коректури. Бях разчистила кухненската маса за работа и бях поставила на нея настолна лампа и буркан от сладко, пълен с наострени моливи. Коректурите бяха придружени от договор. Преди да го подпиша, пратих го по факса на Найджъл Клап. Той ми се обади след един час.
	— Имате работа — проговори с изненада в гласа.
	— Така изглежда. Но се тревожа дали хонорарът ми няма да ме направи неподлежаща на правна помощ.
	— Ами… ъъ… винаги можете да ги накарате да направят нов вариант на договора, в който да ви гарантират пълно изплащане на дължимия хонорар при издаването, което… според договора… ще е след осем месеца. По този начин ще можем да покажем на съда, че работите, но ще получите възнаграждението си след финалното изслушване, а така ще продължавате да подлежите на правна помощ. Стига да можете да си позволите да не получавате заплата за момента.
	Изслушването беше след десет седмици, а авоарите ми се бяха стопили до хиляда и петстотин лири. Щеше да се наложи да прибегна до безумно икономичен режим.
	— Ами ако поискам от Станли една трета от хонорара като аванс?
	— Да, така все още ще сте под прага за правна помощ.
	Станли Шоу изяви пълна готовност да преправи договора, като отбеляза:
	— Имам трийсет години стаж като редактор и за пръв път някой моли за отложено плащане. Естествено, ще го уредя на драго сърце.
	Същата вечер се позанимавах още малко с елементарна математика. Разполагах с общо шейсет и един дни да свърша работата. Хиляда и петстотин, делено на шейсет и едно правеше по двайсет и четири страници и половина дневно, а това, делено на осем, правеше три.
	По три страници на час. Постижимо. Стига да залягах здраво и да не си позволявах разсейване. Да не се отдавах на мъката по Джак. Да не допусках до съзнанието си постоянния страх, че на финалното изслушване съдията ще застане на страната на Тони и ще ме ограничи до едночасови свиждания на седмица, докато…
	Не, не, никакви такива мисли. Просто се залавяй за работа.
	Отне ми четири дни да пребродя композиторите с буква „А“ (Албинони, Алкан, Арнолд, Адамс), да стигна до „В“ и постепенно да премина през цялото семейство Бах. И, боже мой, броят на разглежданите творби беше огромен. Налице бяха аргументи „за“ и „против“, когато редакторите на справочника обсъждаха примерно дали при записа на „Меса в си минор“ трябва да се избере традиционният капелмайсторски подход на Карл Рихтер, или по-изчистеното фразиране на Джон Елиът Гардинър, или пък виртуозните интерпретации на Масаки Сузуки, или…
	Това беше най-интригуващото в работата над справочника (особено за човек с толкова малко музикални познания като мен) — откритието, че при музикалното изпълнение интерпретацията се променя с всеки нов диригент, всеки инструменталист, всеки певец. Ала, макар да можеш да си играеш с метрономното маркиране и темпото, не можеш твърде много да се отклониш от партитурата. Докато словесният разказ, от друга страна, е винаги открит за догадки и предположения. Дори за преосмисляне до степен, че при преразказването му се чудиш къде се е дянало оригиналното повествувание и как сюжетната линия е похитена от двамата главни герои, всеки от които представя диаметрално противоположни версии на една и съща история.
	— Сигурно откачаш, като четеш всичката тази музикална теория дума по дума — каза Санди една вечер по време на редовния ни телефонен разговор.
	— Всъщност ми доставя удоволствие. И не само защото го намирам интересно, а и защото ми дава нещо, за което копнеех от месеци: целодневен ангажимент.
	Три страници на час, осем часа на ден, като, естествено, трябваше да съобразя графика си със седмичните ми свиждания с Джак, срещите ми с Джесика Лоу два пъти в месеца и посещенията ми при доктор Родейл също два пъти в месеца. Иначе работата определяше времето ми. Тя ми и помагаше да отбелязвам наближаването на финалното изслушване и ускоряваше агонизиращото чакане. Да, често изпитвах изтощение от толкова интензивен труд. Едновременно бивах отегчена и стресната от мащабите на задачата. Но пък чувствах и особено удоволствие да напредвам все повече и повече в азбуката. След три седмици Берлиоз беше далечен спомен, току-що бях приключила с Хиндемит и Рой Харис. Преминаването през цялото записано изобилие от творби на Моцарт малко напомняше пътуването с кола през Канада, което веднъж бях предприела. По време на него все си мислех — няма начин да не свърши все някога. А после, по средата на петата седмица, ме обзе паника. Тъкмо бях навлязла в раздела с буква „S“ с безумно продуктивни композитори като Шуберт и Шостакович, които да обработя. Станли Шоу (и той с „S“!) се обади веднъж да ми припомни, че крайният срок е само след две седмици и половина.
	— Не се притеснявайте, ще успея — уверих го, макар самата аз вече да се чудех как ще стане това. Увеличила бях работния си ден от осем на дванайсет часа. Това даде резултат. В средата на шестата седмица вече бях приключила с Телеман и работех върху Типет. При следващото ми посещение при доктор Родейл тя ме уведоми, че тъй като изглеждам много по-уравновесена и овладяла живота си, ще започне постепенното намаляване на дозата ми антидепресанти. Седмица по-късно, докато четях раздела, обхващащ симфониите на Вон Уилямс (за записа бе предпочетено изпълнението им под диригентството на Боулт), Найджъл Клап ме извести, че вече имаме точна дата за финалното изслушване — осемнайсети юни.
	— Ъъ… пледиращият адвокат, когото искам да инструктирам, тъй като се справя много добре в подобни случаи и… ъъ… също работи по линия на правна помощ… нейното име е…
	— _Нейното?_ — попитах.
	— Да, жена е. Но е идеална за вашата ситуация… простете, простете, това прозвуча съвсем не както трябва.
	— Разбирам мисълта ви. Как й е името?
	— Мейв Дохърти.
	— Ирландка?
	— Ъъ… да. Родена е и е израснала там, завършила е в Оксфорд, от известно време работи в кантора с твърде радикални политически възгледи…
	— Ясно…
	— Има много… съществени дела зад гърба си. Особено в сферата на семейното право. Свободна е да ни поеме. Работи по линия на правна помощ. Ще е съпричастна към положението ви.
	— Ами ако, да речем, се озове пред традиционен съдия, който не понася политиката й?
	— Ами… ъъ… човек не може да има всичко.
	Нямах време да разсъждавам над този потенциален проблем, тъй като след Вон Уилямс последваха Верди и Виктория, Вивалди и Уолтън, Вебер и Уийкс, а само двайсет и четири часа преди крайния срок още работех над Уесли, пиех кафе нонстоп и уверих Станли Шоу, че куриерът може да е пред вратата ми на другия ден в девет сутринта. Преборих се с пълните творби за орган на Видор, някъде към полунощ стигнах до последния композитор (Зуилич) и внезапно слънцето изгря, а аз метнах последната страница върху купчината листове, усмихнах се с онази уморена усмивка, която идва с приключената работа и си напълних ваната. Бях облечена и очаквах куриера, когато той се появи в девет, а час по-късно приех обаждане от Станли Шоу, който ме поздравяваше, че съм спазила срока. Още един час по-късно гушках сина си под постепенно отслабващия бдителността си поглед на Кларис Чеймбърс. Тя съобщи, че ще ни остави сами тази сутрин, но ще бъде в близката стая за чай, ако ни потрябва.
	— Какво ще кажеш за това, Джак? — възкликнах, след като тя излезе. — Най-после сме си сами.
	Ала Джак беше твърде зает да опразва шишето с биберона, за да отговори.
	Вечерта си легнах още в седем и спах непробудно цели дванайсет часа. На следващата сутрин се събудих с по-леко сърце, отколкото през последните месеци. Това повишено настроение се пренесе и в следващата седмица, когато Станли Шоу ми позвъни и каза:
	— Надали сте свободна да поемете още една работа.
	— Напротив, свободна съм.
	— Чудесно. Тъй като става дума за поредната дебела книга. Филмовият ни справочник. Страниците са общо хиляда петстотин трийсет и осем, а срокът за предаване на коректурите е девет седмици. При същите условия като преди.
	— Звучи ми добре.
	— Наминете в офиса утре към обед и ще ви разясня основните параметри, а после ще отидем да обядваме на някое приятно място, ако това ви устройва.
	— Приемам — казах.
	Два дни по-късно отново работех и бавно започнах да напредвам в дебелия справочник, съставен от кинокритици. Когато Санди ме попита как се отразява на душевното ми състояние такава продължителна и съсредоточена работа, отговорих й:
	— Просто се потапям в нея и съм глуха и сляпа за всичко друго в продължение на няколко часа. Така че ми действа донякъде като новокаин — временна и бързодействаща упойка, която държи всичко останало изтръпнало за кратко време. А и заплащането никак не е лошо.
	Работех от около три седмици по новата задача, когато ми се обади Мейв Дохърти. Въпреки детството й, прекарано в Дъблин, изговорът й беше много изискан, допълнен от приятен маниер на говорене по телефона. Обясни ми, че Найджъл Клап й е дал всички документи по делото. Тъй като обичала да бъде осведомена доста преди датата на изслушването и винаги се срещала с хората, които щяла да представлява, искаше да се видим веднага щом графикът на двете ни го позволеше.
	Четири седмици по-късно си дадох почивка за следобеда. Взех метрото до Темпъл, вървях пеша до Флийт стрийт и влязох в пряка с име Инър Темпъл, която ме изведе пред нещо като умален модел на университетска сграда от Оксфорд или Кеймбридж в стил, който беше смесица между „Тюдор“ и готика: малко и тихо убежище на закона, скрито от непрестанната врява на Лондон. Застанах пред врата с дървена табела, на която с безупречен черен шрифт бяха изписани имената на петнайсетте адвокати от кантората. „Госпожица М. Дохърти“ беше близо до началото на списъка.
	Кабинетът й беше миниатюрен. Тя също беше такава и със съответстващи дребни черти на лицето. Не беше хубава — всъщност почти би могла да бъде наречена грозна — но имаше привлекателното излъчване на усърден в работата си човек и намек за силна решителност като контрапункт на ниския й ръст. Ръкостискането й беше здраво, гледаше ме право в очите, когато ми говореше, и макар да беше изцяло делова, това не я правеше несимпатична, а напротив.
	— Нека да кажа от самото начало, че според мен сте несправедливо охулена. Научих от господин Клап, че пледиращият ви адвокат на междинното изслушване е бил запознат със случая около половин час преди влизането в съдебната зала. Как му беше името? — попита тя и взе да рови из досието ми. — А, да, Пол Халиуел…
	— Познавате ли го? — попитах, заинтригувана от презрителната нотка в гласа й.
	— Светът на правото е малък. Да, познавам господин Халиуел.
	— Вината всъщност беше на адвокатката ми Вирджиния Рикс от „Лорънс и Ламбърт“…
	— Вече не е от „Лорънс и Ламбърт“. Беше освободена миналия месец, след като оплескала нещата в шумен бракоразводен процес с важен клиент от Дубай. В момента никой от бранша не желае да я наеме.
	После заговори надълго и нашироко за стратегия, разпита ме подробно за брака ми с Тони, за биографията му, обърна особено внимание на навика му непрестанно да се затваря в кабинета си след раждането на бебето, на закъсненията му нощем, на факта, че очевидно е имал връзка с Даян Декстър по време на бременността ми.
	— Видях писмото, което сте написали на съпруга си преди няколко седмици, както и неговия отговор. Много сръчна стратегия, особено след като го кара да заяви черно на бяло, че отношенията им са били само платонични. И ако разследването на Найджъл Клап на нейното минало извади наяве онова, на което се надяваме, ще спретнем интересни аргументи срещу тях.
	— Найджъл Клап разследва онази жена Декстър?
	— Така ми каза той.
	— Кой води разследването?
	— Не спомена. Но вече сигурно сте наясно, че господин Клап и в най-добрите си моменти има затруднение със сложните съставни изречения. И въпреки това е може би най-добрият адвокат, с когото съм работила — извънредно щателен, съвестен и ангажиран. Особено в случай като този — където има чувството, също както и аз, че клиентът ни е несправедливо пострадал.
	— Така ли ви каза?
	— Не с думи — усмихна се тя. — Но сме работили с него достатъчно много пъти, та да знам кога страстно се бори справедливостта да възтържествува. А това е именно такъв случай. Само не очаквайте от него да ви го признае.
	Със сигурност не очаквах такова признание, макар че когато при следващия ни телефонен разговор го попитах дали е наел частен детектив по моя случай, той внезапно се притесни и в гласа му прозвуча нотка на оправдание:
	— Ъъ… просто някой, който ми проверява разни неща, това е всичко.
	Очевидната му тревожност ме убеди да не разпитвам повече по темата.
	През следващите седмици се съсредоточих върху онова, което аз трябваше да направя: да завърша проклетия ръкопис. Дълги работни дни, седмичната среща с Джак, консултациите два пъти в месеца с доктор Родейл и Джесика Лоу, телефонен разговор от време на време с Найджъл Клап, за да ме държи в течение на напредъка по случая. Той ме информира също така, че както стоели нещата сега (и след консултация с правния екип на Тони), изглеждало, че финалното изслушване ще продължи два дни. Проведох още два телефонни разговора с Мейв Дохърти, в които тя си изясни някои въпроси и ме увери, че не бива да се тревожа кой съдия ще ни се падне — така или иначе, сме щели да узнаем името му чак следобеда преди изслушването.
	И тогава, около две седмици преди определената дата, Найджъл Клап ми позвъни по телефона. Беше почти осем вечерта — необичайно късен час за него да ми се обажда.
	— Ъъ… простете, че ви безпокоя толкова късно.
	— Няма проблем, така или иначе, работех.
	— Как върви работата? — попита той в несръчен опит да поведе страничен разговор.
	— Много добре. Станли вече говори за нова коректорска задача, която ще последва тази. Изглежда, че скоро може да имам постоянен доход.
	— Отлично, отлично — избъбри той и звучеше по-разсеян от всякога. Последва характерната пауза в стил Клап. А после: — Дали сте… ъъ… свободна утре следобед?
	— Искате да ме видите ли?
	— Не че се налага да ви видя. Но… мисля…
	Замълча. Разбрах, че нещо сериозно не е наред.
	— Искате да ми кажете нещо лице в лице ли? — попитах.
	— По-добре ще е…
	— Защото е лоша новина?
	Тревожно мълчание.
	— Не е добра новина.
	— Кажете ми сега.
	— Бихте ли дошли в кантората ми в Балам…
	— Искам да го чуя сега, господин Клап.
	Ново мълчание.
	— Е… ако настоявате…
	— Настоявам.
	— Ъъ… боя се, че е неприятна новина по две линии. Първата част е свързана с доклада на госпожа Лоу от Служба за децата и семейството…
	Усетих студена ръка да ме сграбчва за тила.
	— О, боже, не ми казвайте, че е отсъдила срещу мен…
	— Не точно. Всъщност тя пише в доклада си, че е много впечатлена от вас, от поведението ви в тази ситуация, когато сте отделена от сина си, от това, че сте се съвзели от депресията. Но… ъъ… боя се, че е също така много впечатлена от съпруга ви и госпожа Декстър. И макар че не е нейна работа да отправя препоръки, дава да се разбере, че детето е в много добри ръце с баща си и сурогатната си майка.
	Усетих, че телефонът трепери в ръката ми.
	— Моля… ъъ… разберете, това не значи, че тя съветва детето да остане при госпожа Декстър…
	— А втората страна на лошата новина?
	— Тя пристигна едва преди час и… ъъ… още се опитвам да я възприема. Става дума за писмо от адвоката на съпруга ви, в което ме информира, че съпругът ви и госпожа Декстър се местят в Сидни за следващите пет години, където госпожа Декстър е ангажирана да постави началото на нов маркетингов концерн.
	— О, господи…
	— Да… и техният адвокат ме уведомява, че възнамеряват да вземат Джак със себе си.
	Вече бях вдървена от шок.
	— Законът позволява ли им да го направят? — успях да продумам.
	— Ако изслушването мине в тяхна полза и направят заявление…
	Той млъкна.
	— Довършете изречението, господин Клап — подканих го.
	— Предпочитам да не…
	— Довършете изречението…
	Чух го как в другия край на линията поема дълбоко дъх, преди да каже:
	— Ако спечелят при изслушването… ако убедят съдията, че сте неспособна майка и непрестанна заплаха за сина си, то тогава няма да имате думата по въпроса. Могат да отведат детето ви където си поискат.


>	Тринайсет

	— Проблемът тук — каза Мейв Дохърти — се свежда до един централен въпрос: къде е най-добре за детето да живее. Това ще решава съдът. И тъй като вече има две съдебни решения в полза на бащата на детето, нашата задача ще е да убедим съдията, че най-малкото в интерес на детето е да живее и при майка си, и при баща си, като за предпочитане прекарва повече време с майката.
	— Ами ако Тони спечели Джак да живее при него? — попитах.
	— Тогава няма да можете да претендирате къде точно детето да живее с баща си — отговори Мейв. — Ако, както съобщават адвокатите на съпруга ви, той и новата му партньорка възнамеряват да се установят в Сидни за няколко години, със сигурност могат да го отведат там дори и вие да протестирате, че сте географски толкова отдалечена от сина си. Естествено, ако това се случи, можем да обжалваме и евентуално да ви спечелим права за посещения, но това едва ли ще е удовлетворително. Освен, разбира се, ако не сте готова да се преселите в Австралия.
	— Без виза и работа? Да бе.
	— Да се надяваме, че няма да се стигне дотам. Проблемът тук е, че две съдебни инстанции дават насока да се смята, че сте неспособна майка и че с поведението си след раждането на детето сте дали индикации, че потенциално то може да бъде наранено от вас. Тъкмо този аргумент те ще изтъкнат отново. Разбира се, ние ще призовем редица свидетели, които могат да гарантират и за душевната ви стабилност, и за пригодността ви като майка, и за факта, че по онова време сте страдали от клинична депресия. С колко свидетелски показания разполагаме вече, Найджъл?
	— Общо с осем — отвърна той. — И… ъъ… те всички са много благоприятни за госпожа Гудчайлд.
	— Това означава, че можем да разчитаме на осем благоразположени свидетели. Трудният момент тук е докладът от Службата за децата и семейството. Съдът винаги отдава голямо значение на този доклад. Той влияе силно върху окончателния изход от делото, може да бъде възлаган само от съда и на него се гледа като на окончателно становище по случая от страна на социалните служби. Именно по тази причина съм доста разтревожена от този доклад. Защото в него не се застава категорично на твоя страна, Сали. Споделяш моите притеснения, нали, Найджъл?
	Седяхме в кабинета на Клап. Беше два дни, след като адвокатите на Тони бяха хвърлили бомбата, като обявиха намерението му да се премести да живее в Австралия. Макар в момента да жонглираше с четири случая едновременно, Мейв беше преценила, че ситуацията е достатъчно сериозна, за да намери свободен час и да дойде в Балам за среща между трима ни. Така направих едва второто си посещение в офиса на Найджъл Клап, откакто ме представляваше.
	— Ъъ… според моя опит — подхвана Найджъл, — ако докладът на Службата за децата и семейството не оспорва статуквото, съдът обикновено допуска запазване на статуквото. Което… ъъ… уви, би могло да означава, че мъжът ви ще получи правото детето да живее при него, а на вас ще бъдат отпуснати по-чести и ненадзиравани визити. Но това не пречи той да отведе сина ви в Австралия. Така че съм съгласен с госпожица Дохърти, че трябва да се стремим към някаква договорка детето да може да живее и при единия, и при другия родител.
	— Само че, Найджъл — намеси се Мейв, — проблемът тук е, че нямаме реални аргументи срещу Тони и партньорката му. Освен ако твоят „детектив“ не е изнамерил нещо.
	Найджъл чак докара нещо като смутена усмивка при споменаването на думата „детектив“.
	— Да я доведа ли тук, та да чуем от нея какво е успяла да изнамери?
	— Вашият детектив е жена? — попитах.
	Найджъл започна да се изчервява.
	— Става дума за… ъъ… госпожа Кийтинг.
	— Шегувате ли се? — възкликнах и внезапно видях, че моят коментар го притесни.
	— Много я бива в проучването — каза той.
	— Аз мога да го потвърдя — кимна Мейв.
	— Простете, простете — побързах да се извиня. — Не исках да намеквам…
	— Защо не я повикаш тук? — предложи Мейв.
	Найджъл вдигна телефона и набра номер. Чухме как в съседната стая госпожа Кийтинг отговори на позвъняването с гръмогласно „Да?“.
	— Би ли могла да дойдеш за момент при нас, Роуз? И ако обичаш, вземи със себе си досието на госпожа Гудчайлд.
	— А, да, добре.
	Тя се появи миг по-късно. Когато влезе, по широката й рокля на цветя се виждаха кафеникави трохи. От любимите й бисквити, без съмнение. Найджъл отново ни запозна. Макар да ме бе въвела в кабинета му само десет минути по-рано, тя ме съзерцаваше като непозната, която не е зървала преди.
	Найджъл каза:
	— Госпожа Гудчайлд и госпожица Дохърти биха искали да чуят резултатите от разследването ти на госпожа Декстър.
	— Доклада ли да прочета, или предпочиташ сбития вариант? — попита тя.
	— Нека… ъъ… чуем сбития вариант, а после ще фотокопираме доклада за тях двете.
	— Както кажеш — отвърна жената, настани се на стол и отвори папката. — Имам всичките й данни тук. Даян Декстър, родена в Лийдс на петнайсети януари 1953 година. Бащата работил в местната газова компания, майката била домакиня. Учила в местната гимназия. Умно момиче била — приели я да учи икономика в Университета на Лийдс. След дипломирането си дошла в Лондон. Прекарала десет години в рекламата. Работила за някои големи фирми, сред които „Дийн Дилейни“ и „Джон Хегарти“. Тогава я привлекли в английския клон на „Апъл“ като шеф на маркетинговия им отдел. Работила пет години там. После се специализирала в проучване на пазара. През 1987 година станала съосновател на фирма — „Маркет Форс Лимитид“ — със съдружник на име Саймън Чандлър, с когото известно време имала интимна връзка. Когато скъсали през 1990 година, той изкупил дела й от компанията и с капитала тя основала „Декстър Комюникейшънс“. Фирмата преуспявала през последните десет години до степен, че сега стойността й е около десет милиона лири. Има къщи в… но това го знаете от доклада на „Лорънс и Ламбърт“ в досието. И така, ето какви нелицеприятни факти успях да открия за нея. Хоспитализирана е за два месеца през 1990 година в „Прайъри“ за „психотропна зависимост“, повече известна като злоупотреба с кокаин. Лошата новина е, че не е имало арести за притежание на наркотици и въобще нищо криминално, ако не броим няколко черни точки в талона й за шофиране с превишена скорост. И след престоя си в „Прайъри“ през 1990 година е била абсолютно чиста. Дори е изнасяла беседи пред младежки групи за някогашната си пристрастеност, освен това набирала суми за благотворителност, с които били спонсорирани програми в Лийдс и околностите за обучение относно вредата от наркотиците.
	Е, браво, казах си. Излекувана наркоманка, която е останала чиста цели тринайсет години, че сега върши и благотворителна работа, за да се реваншира за пороците в миналото си. А, и в добавка е безумно преуспяла и богата.
	— Кокаиновият аспект е интересен — отбеляза Мейв Дохърти. — Може да се получи нещо там. Друго?
	— Освен връзката със Саймън Чандлър е имала два провалени брака: един бърз, траял само две години, със състудент, с когото се развела през 1975 година. Сега той е гимназиален учител някъде в Йоркшър. Вторият, продължил шест години, е бил с телевизионен режисьор на име Тревър Хариман и е приключил през 1985 година, когато срещнала Саймън Чандлър. Всъщност Чандлър е бил посочен като съответник в молбата за развод, подадена от въпросния съпруг. След раздялата им със Саймън през 1990 година е имала няколко връзки, включително една с Филип Кимбал, авторът на трилъри, но нищо сериозно. Докато срещнала Тони Хобс през 1999 година.
	Прекъснах я.
	— Тони твърди, че в началото били само приятели.
	— Е, може и „само приятели“ да са били — рече Роуз Кийтинг, — но през 1999 година го е водила на почивка в Южна Африка, а през следващата — на Големия бариерен риф, където упражнявали леководолазен спорт. После прекарала един месец с него в Кайро през 2001 година.
	— През кой месец на 2001 година? — осведомих се.
	— Септември.
	— Връзва се. Двамата се срещнахме и започнахме връзка през октомври същата година.
	— Не ми е драго да ви го кажа, но тя била тази, която го зарязала през септември, защото не искал да се върне в Лондон да живее с нея.
	Тук се намеси Мейв Дохърти.
	— Успяхте ли да откриете кога са започнали да се срещат отново?
	Тя кимна.
	— Преди около дванайсет месеца, малко след връщането на господин Хобс от Кайро.
	Дъхът ми секна. После попитах:
	— Как разбрахте това?
	— Каза ми го бившата икономка на госпожа Декстър. Той отишъл един следобед да я посети.
	— Но уточни ли икономката дали е било обикновено посещение, или по-специално — поинтересува се Мейв Дохърти.
	— О, определено било второто. Останал при нея докъм един през нощта. Показали се от спалнята й чак когато дошло време той да си тръгва.
	_… за да се прибере у дома и да ми каже, че се е запил до късно с приятели._
	Следващия въпрос зададох аз.
	— Според икономката той редовно ли е посещавал дома й след това?
	— Според икономката, да — отговори Роуз Кийтинг. — Постоянно бил там.
	Мейв Дохърти проговори замислено:
	— Вероятно адвокатът на господин Хобс ще оспори показанията на икономката като невалидни, особено след като е бивша служителка.
	— Точно така — потвърди Роуз Кийтинг. — Била уволнена, защото уж извършила кражба.
	— О, чудесно — изпъшках.
	— Само че икономката се допитала до адвокат и не се дала на госпожа Декстър. Накрая не само се сдобила с писмено извинение от нея, в което тя признавала, че обвинението не почива на истината, а получила и чек за целогодишна заплата като един вид компенсация.
	— Икономката ще има ли желание да свидетелства? — попита Мейв Дохърти.
	— О, да. Няма никак добро мнение за госпожа Декстър, това е сигурно. Каза ми също кога и къде двамата се измъквали от града за любовни срещи през последните шест месеца. Два пъти в Брюксел, веднъж в Париж. Взех имената на хотелите, обадих им се и те потвърдиха, че господин Хобс бил с придружителка. Портиерът в хотел „Монтгомъри“ в Брюксел ми каза, че и двата пъти жената била една и съща.
	А, и едно последно важно нещо. Както става ясно, госпожа Декстър пометнала по времето, когато била силно пристрастена към кокаина. На следващата година опитала инвитро оплождане. Не се получило. Отново пробвала процедурата през 1992 и 1993 година, когато била четирийсетгодишна и, кажи-речи, завесата се била спуснала вече. Работата е там, че — според икономката — да има дете се е превърнало във фикс идея за нея до такава степен, че към средата на деветдесетте години обмисляла осиновяване, само че въпросът бил изместен от делови грижи. Тогава за известно време имала финансови проблеми…
	Погледнах Роуз Кийтинг изумена.
	— Как, по дяволите, узнахте всички тези неща?
	Тя ми се усмихна хитро.
	— Имам си начини, скъпа.
	Мейв Дохърти заговори:
	— Фактът, че са продължили интимната си връзка, докато той е бил женен за теб, е нещо добро за нас. Написаното от него, че са били само в приятелски отношения до болестта ти — а ние имаме доказателства за противното — също е в наш плюс. А това, че през всичките тези години тя отчаяно е мечтала за дете… е, тук е нужно само да събереш две и две.
	Но после тя ме погледна право в очите и добави:
	— И все пак трябва да бъда откровена с теб, Сали. По мое мнение, колкото и полезни да са тези свидетелства, те все още не оспорват и не заличават аргументите срещу теб.
	Внезапно изпитах потребност от допълнителна доза антидепресанти. Също така внезапно се видях на Олдуич, на опашка с други кандидат-емигранти пред Острейлиън Хаус. Представих си как обяснявам на отегчен служител в консулския отдел, че бившият ми съпруг и новата му жена са спечелили пълно попечителство над детето ми и искам виза за Страната на Оз, та да мога да провеждам седмичните си свиждания с моя син. Неизбежно щеше да последва въпросът на чиновника: „А по какви причини съпругът ви спечели пълно попечителство над сина ви?“.
	— Ъъ… госпожо Гудчайлд?
	Върнах се рязко към реалността.
	— Добре ли си, скъпа? — попита ме Роуз Кийтинг.
	— Опитвам се да се държа.
	— Проблемът е — каза Мейв Дохърти, — че финалното изслушване е след дванайсет дни. И освен ако…
	Тук се намеси Найджъл Клап.
	— Ъъ… мисълта на госпожица Дохърти е… ъъ… казано направо, трябва да открием още нещо или за съпруга ви, или за госпожа Декстър. Но след като госпожа Кийтинг така щателно е проучила миналото на госпожа Декстър…
	— Сещаш ли се за нещо относно съпруга ти, което може да ни бъде полезно? — попита ме Мейв.
	— Тоест освен факта, че години наред е избягвал да сключи брак и ми каза, че никога не е искал деца?
	— Но все пак те е довел със себе си в Лондон, когато си забременяла — посочи Мейв.
	— Не знам — въздъхнах. — Животът му, преди аз да се появя, е бил основно работа и по някоя случайна приятелка. Не ми е разказвал много. Всъщност единственото, което някога научих за интимните му дела отпреди, беше, когато един журналист в Кайро ми каза…
	В този момент усетих как нещо прещраква в мозъка ми: реплика от разговор, чута преди около седем месеца. В объркването си тогава дори не я бях осмислила. До този момент, когато беше извадена от кошчето за отпадъци в мозъка ми и беше поставена директно пред мен.
	— Да не ти е зле, скъпа? — попита ме Роуз Кийтинг.
	— Може ли да използвам телефона ви, моля?
	Обадих се на телефонни справки за Сийфорд. Нужният ми номер фигурираше, но лицето, с което исках да говоря, го нямаше там. Оставих й съобщение с молба спешно да ми позвъни в Лондон. После се върнах в кабинета на Найджъл и обясних с кого се опитвам да се свържа, какво ми е казала месеци по-рано и защо това може да се окаже полезно.
	— Вероятността е малка — признах, — защото думите й бяха твърде неопределени. Но си струва да се узнае смисълът зад тях.
	— Мислите ли, че ще можете да я откриете и да говорите с нея? — попита Найджъл Клап. — Разполагаме само с дванайсет дни.
	_Дванайсет дни._ Крайният срок не ми излизаше от ума. Също както и осъзнаването, че Мейв Дохърти казваше истината: без нови доказателства съдът вероятно щеше да отсъди в полза на Тони. Фактите говореха сами по себе си.
	_Дванайсет дни._ Забързах към дома си в Пътни и проверих съобщенията си. Само едно — от Джейн Санджей, в което ми съобщаваше, че се е върнала в страната, но гостува на приятели в Брайтън за една седмица, преди отново да тръгне на работа.
	— Ще се срещнем за обяд някъде в скоро време. И, разбира се, ще се видим във Висшия съд на изслушването. Надявам се, че някак успяваш да запазиш спокойствие…
	Никак дори. Отново избрах номера в Сийфорд. Отново бях свързана с телефонен секретар. Отново оставих съобщение. После се върнах към работата си по филмовия справочник. Но за разлика от труда си над предишната коректура, сега не успявах да се изолирам от околния свят за два часа без прекъсване. Този път постоянно поглеждах към телефона, молех му се да позвъни. Но той не го правеше.
	Обадих се и пак оставих съобщение. После започнах да звъня на всеки три часа.
	В края на деня телефонът иззвъня. Скочих. Само че беше Роуз Кийтинг.
	— Обаждам се само да разбера дали има новини — каза тя.
	— Още не ми е върнала обаждането.
	— Продължавай да опитваш, скъпа — каза тя и схванах подтекста в думите й: _нужно ни е нещо ново_.
	До полунощ бях звъняла сигурно още осем пъти. Спах на пресекулки и накрая в пет сутринта се озовах пред кухненската маса, за да коригирам страниците. В седем пробвах номера в Сийфорд. Никакъв отговор. Звънях отново в десет, в три, в шест. После, когато позвъних в осем и половина вечерта, неочакваното се случи. Най-сетне отсреща вдигнаха. Когато Пат Хобс чу гласа ми, силно възнегодува.
	— Вие ли ми звъняхте непрекъснато вчера?
	— Госпожо Хобс… Пат… моля ви да ме изслушате…
	— Не ме наричайте по име. Аз не ви познавам.
	— Аз съм съпругата на Тони…
	— Много добре си спомням, по дяволите. Преди месеци пак ми досаждахте.
	— Ситуацията е спешна.
	— Да не е умрял или да е на смъртно легло?
	— Не, но…
	— Тогава не е спешна.
	— Ще ми позволите ли да ви обясня…
	— Не мисля да го правя.
	— Само един прост въпрос.
	— Няма да отговоря, какъвто и да е той. И не желая да ме безпокоите повече.
	Тя затвори. Позвъних отново. Линията даваше заето. След десет минути пак позвъних. Отново заето. След половин час пак. Все още заето. Беше свалила слушалката от вилката. Закрачих тревожно из кухнята. Погледнах стенния часовник. После отново взех телефонната слушалка и се обадих на справки за националната железопътна мрежа. Узнах, че ако хвана влака в 21:32 от Пътни до Клапам Джънкшън и там се кача на влака в 21:51 до Истбърн, ще пристигна в Сийфорд в 23:22 часа.
	Напъхах някои неща в пътна чанта — с мисълта, че след като е крайбрежен град, все трябва да има поне няколко пансиона там. После хукнах да хвана влака.
	Два часа по-късно слязох на гарата в Сийфорд и улових мирис на йод във въздуха, което означаваше, че морето е наблизо. Отвън имаше едно самотно такси. Дадох му адреса, взет от указателя.
	— Само на три минути пеша е оттук — каза шофьорът и посочи към супермаркета „Сейфуей“ срещу гарата.
	Благодарих му и тръгнах натам. Улиците бяха празни. Осветлението от уличните лампи беше слабо и на него различавах само малка главна улица със смесица от модерни сгради и къщи от епохата на крал Едуард. Завих покрай супермаркета и се озовах на пряка с ниски магазини, в края на която имаше няколко бунгала с облицовка от чакъл. Номер двайсет и шест беше предпоследното. Беше боядисано в кремаво. На прозорците имаше дантелени завеси. Над вратата се мъдреше дървена табела с името на къщата — „Сий Крест“. Планът ми беше да издиря къщата, после да си намеря близко хотелче, да наглася алармата на пътническия ми часовник за шест и трийсет сутринта и да цъфна на прага й в седем. Може да не й харесаше толкова ранно сутрешно посещение, но поне щях да имам шанс да я хвана, преди да е излязла за работа (ако въобще ходеше на работа). Но когато стигнах до входната врата, видях, че вътре свети. Прецених, че е по-добре да си навлека гнева й, докато поне е будна, затова натиснах звънеца.
	След миг вратата леко се открехна. Отвътре беше закачена верига. Зад нея видях жена с много сбръчкано лице и уплашени очи. Ала гласът беше също така сърдит като преди.
	— Какво искате посред нощ?
	Бързо пъхнах крак в процепа между отворената врата и касата и казах:
	— Аз съм съпругата на Тони, Сали Гуд…
	— Махайте се оттук — отсече тя и се опита да затръшне вратата.
	— Отделете ми само пет минути, моля ви.
	— Ако не си тръгнете веднага, ще повикам полиция.
	Отново се помъчи да блъсне вратата.
	— Само ме чуйте…
	— В полунощ? И дума да не става. Тръгвайте си или…
	— Той ми взе детето.
	Мълчание. Пролича си, че това явно я стъписа.
	— Кой ви взе детето?
	— Брат ви.
	— Имате дете от Тони?
	— Син — Джак. Почти на девет месеца е. И Тони…
	Закрих лице с длан. Отново цяла се разтреперих. Не исках да плача пред тази жена.
	— Какво Тони?
	— Отиде при друга жена. И ми взеха сина…
	Прочетох в очите й смесица от загриженост и колебание.
	— От двайсет години не съм имала нищо общо с брат си.
	— Разбирам. Но, моля ви, положението е отчайващо. Повярвайте, иначе нямаше да съм тук в полунощ…
	Чух я да сваля веригата.
	— Десет минути, не повече — предупреди и отвори вратата.
	Пристъпих на шарения мокет, който продължаваше надолу по коридора със стени, облепени с кафеникави тапети на цветя. Дневната беше встрани. Отново мокет, гарнитура от три части, тапицирана с бежова изкуствена кожа, старичък телевизор и видео; вехт махагонов шкаф, върху който имаше пълна до половина бутилка „Бейлис“ и половинлитрово шише евтин на вид джин. По стените нямаше декорация — просто друг вид избелели тапети на цветя върху тъмносин фон. Във въздуха витаеше отчетлив мирис на влага.
	— Е, какво имате да ми казвате? — попита тя.
	Както толкова много пъти през последните месеци, отново разправих историята си. Пат Хобс остана мълчалива през цялото време и пушеше цигара от цигара „Силк Кът“. Знаех, че е около десет години по-възрастна от Тони, но с дълбоките бръчки по лицето й, тъжните очи и вехтия халат с десен на цветя приличаше на бабичка. Някъде на половината на разказа ми тя ме прекъсна и попита:
	— Пиеш ли джин?
	Кимнах. Тя стана, сипа джин в две чаши, после ги доля с тоник от бутилка върху шкафа. Подаде ми едната чаша. Отпих. Разгазираният тоник беше доста гаден. Също и металният привкус на евтиния джин. Но все беше алкохол и помогна.
	Отне ми още десет минути да я вкарам в курса на събитията. През това време тя изпуши нови две цигари. Накрая рече:
	— Това можех и аз да ти го кажа — че брат ми е негодник. Вярно, чаровен негодник, но все пак негодник. Освен да заявя, че съжалявам за ядовете ти, какво бих могла да сторя по въпроса?
	Отпих още една успокояваща глътка джин, като съзнавах, че не я ли спечеля сега, цялата тази среднощна визита щеше да се окаже напразна. После подхванах:
	— Помниш ли, че като говорихме предишния път и ти споменах как Тони току-що ме е напуснал, ти ме попита…
	Предадох й накратко разговора, макар да го помнех дума по дума.
	— _От колко време сте женени двамата?_ — беше ме попитала тя.
	— _От около година._
	— _И вече ви е напуснал? Бързо действа. Но знайте, че не съм изненадана. Тъкмо такъв тип човек е той._
	— _Имате предвид, че го е правил и преди?_
	— _Може би._
	Погледнах я от упор и зададох въпроса си:
	— Какво искаше да кажеш с това „може би“?
	Тя запали поредната цигара. Виждах, че претегля всичко това в ума си, пита се дали въобще да се замесва в моята история. Исках от нея да предаде брат си. А макар да не беше говорила с него двайсет години, той все пак си оставаше неин брат.
	Дръпна силно от цигарата, после издиша дима.
	— Ще ти кажа, но при едно условие. Не си го чула от мен. Разбра ли?
	Кимнах. Сега беше неин ред да подхване разказ. Два разказа всъщност, макар да бяха част от една обща история. Когато приключи, изправи се, излезе в коридора и се върна с тефтерче, лист хартия и химикалка. Намери два номера. Записа ги. Каза:
	— Оттук нататък ти се срещаш с тях. Но помни, мен не бива да ме включваш в картинката.
	Уверих я, че няма да спомена никога за нейното участие, после й благодарих от сърце за помощта и й дадох да разбере, че съм наясно колко трудно й е било онова, което стори.
	— Никак не беше трудно.
	Изправи се, с което даде знак, че е време да си вървя.
	— Утре трябва да ставам за работа — обясни.
	— Какво работиш?
	— Касиерка съм в една строителна фирма.
	— Харесва ли ти?
	— Работа е.
	— Нямам думи да изразя колко съм ти признателна…
	Тя махна с ръка да ме спре. Не искаше благодарност.
	— Е, добре тогава — казах и взех пътната си чанта. — И все пак оценявам помощта ти.
	Тя кимна кратко, после отвори вратата. Мислех да я питам къде е най-близкият хотел, но се отказах. Не исках да я ангажирам повече. Особено след като беше направила толкова много.
	Тръгнах по улицата по посока към центъра, без да ме е грижа дали всички хотели в Сийфорд бяха пълни, или затворени през нощта. Ако се наложеше, щях да спя на някоя пейка на гарата. Хазартният ми ход излезе печеливш. Сведенията, които бях получила, си струваха една безсънна нощ. Но още на половината на пряката чух зад гърба си гласа на Пат Хобс:
	— Къде отиваш сега?
	Обърнах се. Стоеше на прага на къщата си.
	— Не знам. Все трябва да има някой отворен пансион или хотел.
	— В един часа през нощта в Сийфорд? Всички спят. Ела, имам свободна стая.
	Стаята беше тясна и лъхаше на плесен. Също и леглото. На прозоречния перваз имаше малка и тъжна колекция детски кукли. Тя не говори много с мен, само ми каза, че банята е в дъното на коридора и че в шкафа има чиста кърпа. После ми пожела лека нощ.
	Съблякох се и се пъхнах между чаршафите. Заспах за минути.
	И ето че вече беше сутрин, а Пат чукаше на вратата ми, за да ми съобщи, че било осем часът и трябвало до час да бъде на работа. Беше се облякла за строителната фирма в тъмносиня униформа, синя блуза и синьо-бял шал с фирменото лого. На котлона имаше старовремски кафяв чайник. Върху метална скара ме чакаха две препечени филийки бял хляб, бурканче мармалад и кутийка с маргарин.
	— Реших, че ще искаш да хапнеш малка закуска — каза.
	— Благодаря ти — отговорих.
	Седнах до масата. Взех филийка и я намазах с мармалад. Пат запали цигара.
	— По повод двата телефонни номера, които ти дадох снощи… Обадих се и на двете места вече. Съгласни са да се срещнат с теб. Какво ще правиш днес?
	— Свободна съм — отвърнах, искрено зарадвана и леко изненадана от такъв жест.
	— Това е добре, защото първата — онази, която живее в Кроули — каза, че ще си е у дома предобед. Звънях и на гарата. Има влак от тук до летище Гетуик в 9:03, но ще трябва да смениш на Брайтън. Ще стигнеш на Гетуик в 10:06, а оттам до къщата й е десет минути с такси. Другата жена не може да се види с теб днес. Но утре сутринта е свободна. Така или иначе, тя живее в Бристол. Ще те очаква към единайсет, така че трябва да вземеш влак от Лондон около девет часа. Става ли?
	— Не знам какво да кажа, освен че преливам от…
	— Стига — прекъсна ме тя, решена да избегне многословните ми благодарности. — Надявам се нещата да имат добър край за теб и това е всичко, което ще кажа.
	Настана мълчание. Опитах се да подхвана разговор.
	— Отдавна ли живееш в Сийфорд?
	— От двайсет и три години.
	— Толкова дълго? А преди това?
	— В Амършам. Живеех с родителите си, докато и двамата починаха. И после ми се прииска да сменя мястото. Не ми се оставаше в къщата, когато тях вече ги нямаше. Помолих в строителната фирма да ме прехвърлят другаде. Предложиха Сийфорд. Хареса ми идеята да живея край морето. Дойдох тук през 1980 година. Купих жилището с дела си от къщата в Амършам. И оттогава не съм се местила повече.
	— Била ли си омъжена или…
	— Не — прекъсна ме тя. — С това се разминах.
	Угаси рязко цигарата си. Бях прекосила граница на интимното й пространство и разговорът беше прекратен.
	Тя ме изпрати до гарата. Когато стигнахме до входа, казах:
	— Отново ти благодаря, че ме подслони. Дано не съм ти създала много грижи.
	— За пръв път от близо седем години в дома ми нощува някой.
	Докоснах ръката й.
	— Може ли да ти се обадя и да ти кажа как е минало всичко?
	— Предпочитам да не го правиш — отвърна тя. С още едно кратко кимване добави: — Сбогом — и си тръгна.
	Докато чаках да се кача на влака за Гетуик, неволно заразглеждах карта на Източен Съсекс, окачена на стена в гарата. Погледът ми се премести леко на североизток от Сийфорд и забелязах градчето Литлингтън — сцената на позорната ми поява пред портата на Даян Декстър. С показалец премерих разстоянието между двата града и после поставих пръста си на индикатора в долната част на картата. Тони прекарваше уикендите си само на пет километра от дома на сестра си.
	Смених влака на гарата в Брайтън. На Гетуик взех такси до модерна къща в скромен квартал на Кроули. Жената там ми отдели трийсет минути от времето си, каза ми всичко, което исках да чуя и отвърна, че да, съгласна е да разговаря с човек от адвокатския ми екип. Взех такси обратно до гарата. Докато чаках влака, позвъних на Найджъл Клап и развълнувано му разправих на един дъх всичко, което се беше случило през последните дванайсет часа. Той не каза нищо, докато бърборех бързо и възбудено. А когато най-сетне приключих с коментар: „Не е зле, а?“, той отговори:
	— Да, това са твърде добри новини.
	Което от устата на Найджъл Клап звучеше като бурен оптимизъм.
	Каза ми също, че ще прати Роуз Кийтинг в Кроули, за да вземе свидетелски показания.
	Около обед на следващия ден му се обадих от Бристол с още добри новини. Бях чула точно каквото исках да чуя от второто лице, с което ме свърза Пат Хобс, и тя също бе готова да даде свидетелски показания. Отново адвокатът ми бе върхът на ентусиазма.
	— Справихте се много добре, госпожо Гудчайлд.
	Мейв Дохърти също бе на неговото мнение. Обади ми се два дни по-късно да ми каже колко е доволна от детективската ми работа.
	— Със сигурност са много интересни показания — каза тя, но някак предпазливо. — Ако се използват стратегически в изслушването, може да окажат влияние. Не казвам, че са димящото дуло, което бих искала, но без съмнение са многозначителни.
	После ме попита дали съм свободна да се отбия в кантората й за около час, та да преговорим как смята да ме разпита, когато щях да давам показания на изслушването, и да ме подготви какво да очаквам от адвоката на Тони.
	Макар че й бях нужна само за шейсет минути, пътуването до Чансъри Лейн ми изяде два часа. А в момента времето ми беше дефицитно, тъй като бях изгубила повече от един цял работен ден покрай експедициите ми до Съсекс и Бристол, а филмовият справочник трябваше да бъде предаден, преди да започне изслушването. Щом се озовах в кабинета й, улових се, че мачкам хартийка в ръка, докато репетирахме показанията ми. Тя ме предупреди, че да мачкам хартийка в ръка е нещо, което твърдо трябва да избегна по време на разпита ми, защото това ме карало да изглеждам свръхнапрегната и ужасена. После ми проведе пробен кръстосан разпит, като ме тероризираше безжалостно, удряше по слабите ми места и подкопаваше самоконтрола ми.
	— Ето че вече съм уплашена до смърт — казах й, щом приключихме.
	— А не бива — отвърна тя. — Защото ти всъщност се справи много добре. Помни, тя ще се постарае повече от обикновено да те препъне, да те изкара абсолютна лъжкиня. Ще се помъчи и да те ядоса. Тук номерът е един-единствен: не се хващай на въдицата. Давай кратки и ясни отговори. Избягвай контакт с очи с нея. Повтаряй едно и също отново и отново. Не се отклонявай от разказа си и всичко ще е наред.
	Съмнявах се в това, но за щастие ужасът от финалното изслушване за кратко бе изместен от по-непосредствения ужас, че няма да завърша работата си в срок. Всъщност бях благодарна за напрежението, тъй като то блокираше страховете ми. Също така ме принуди да работя по четиринайсет часа през последната седмица. Като се изключеше прескачането до супермаркета за храна и бърза трийсетминутна разходка по крайбрежната алея, не излизах от къщата… освен, разбира се, за седмичните ми срещи с Джак. Той вече пълзеше и издаваше разнообразни звуци, обичаше да го гъделичкам, а най-много обичаше да го държа над мен, легнала на пода, и с възглас „Едно, две, три, бум!“ да го сваля върху гърдите си. Намираше го невероятно смешно и едносрично даваше да се разбере, че иска да повторя номера пак и пак. А аз, разбира се, го правех на драго сърце. Докато Кларис не влезеше да ми съобщи, че часът ни заедно е свършил.
	Както винаги, това бе най-тежкият момент. Предаването му. Имаше дни, в които притисках Джак към себе си и се борех със сълзите. В други дни той изглеждаше смутен и недоволен, че прекратяваме забавленията си, и аз се борех със сълзите. Някой път заспиваше, или го удряше на рев, или като цяло беше неспокоен и аз се борех със сълзите. Днешният ден не беше различен. Надигнах се от пода с него на ръце. Доближих главичката му до моята. Целунах го. Казах му:
	— До другата седмица, голямото ми момче.
	После го дадох на Кларис. Тя отиде в съседната стая. Седнах на един от захабените пластмасови столове и за пръв път след началното надзиравано свиждане не издържах и се разплаках. Кларис влезе. Седна до мен, прегърна ме и ме остави да отпусна глава на рамото й, докато продължавах да се треса от ридания. Чест й правеше, че не каза нищо. Мисля, че разбираше под какво голямо напрежение съм с това задължение да се държа едновременно правилно и спокойно в нейно присъствие, да понасям наложената раздяла през последните месеци с нужното хладнокръвие, за да не бъда оценена като неуравновесена. Наясно беше какво ме очакваше само след три дни. И как, ако нещата не се развиеха благоприятно за мен…
	Така че ме прегърна и ме остави да се наплача. Когато най-после хлипането ми утихна, тя каза:
	— Надявам се, че по това време другата седмица тези надзиравани свиждания ще са само лош спомен за теб и отново ще си със синчето си.
	Междувременно ме чакаше работа, която да завърша, и аз бях решена това да стане преди началото на изслушването, за да си позволя да се наспя добре през нощта, преди да се отправя към Висшия съд.
	Няколко дни преди изслушването ми се обади Санди.
	— Значи вторник е големият ден, нали?
	— Да.
	— Ще ми се да бях католичка. Щях да накарам да отслужат молебен за теб.
	— Божествената намеса няма да ми помогне.
	— Знае ли човек? Непременно ми обещай, че ще ми се обадиш във вторник вечер.
	— Със сигурност ще се чуем.
	Затворих. Тази нощ работих до три, после се строполих в леглото, станах в седем и работих непрекъснато (като поспах само един час по средата на деня) до седем на следващата сутрин. А после се отпуснах във ваната и се поздравих за приключения безкраен коректорски труд.
	Ръкописът замина с куриер на мотоциклет в девет часа. Малко след това отидох до обществената баня в Пътни и прекарах един час да преплувам дължини в басейна. След това посетих фризьорския салон и се почерпих с обяд в ресторант, прекосих улицата до отсрещното кино и гледах някаква романтична комедия с Мег Райън, прибрах си единствения костюм от химическото чистене и си бях у дома в пет. Тогава ми се обади Мейв Дохърти да ми каже, че току-що научила кой ще е съдията на изслушването.
	— Казва се Чарлс Трейнор.
	— Добър ли е за нас? — попитах я.
	— Ами…
	— С други думи, не е добър.
	— Бих предпочела някой друг пред него. Той е олицетворение на старата школа, придържа се строго към буквата на закона, много е традиционен…
	Звучеше досущ като последния, с когото се бях срещнала.
	— Намекваш, че мрази жените ли? — попитах.
	— Би било крайно да го наречем женомразец. Но има доста ортодоксални възгледи по въпросите на семейството.
	— Прекрасно. Ти пледирала ли си пред този Трейнор?
	— О, да. И трябва да кажа, че когато се срещнахме в съдебната зала преди пет години, Чарлс Трейнор остави у мен впечатление за най-лошия тип възпитаник на Итън: закостенял, високомерен, определено непонасящ всичко, олицетворявано от мен. Но в края на изслушването бях изпълнена с уважение към него. Защото при цялата му консервативна надменност и спорно отношение към жените (особено към работещите за прехраната си), той е също така безупречно справедлив при прилагане на закона. Така че определено не бих се плашила от него.
	Реших да отложа всякакви подобни страхове за през нощта, защото знаех, че ще ме връхлетят от самото начало на новия ден. Насилих се да си легна в девет вечерта и спах непробудно, докато будилникът не зазвъня в седем сутринта.
	Преди да се разсъня напълно, насладих се на няколко блажени мига на безпаметност, докато не ме зашемети осъзнаването: дошло бе време да става каквото ще става.
	Пристигнах в Лондонския съд малко след десет и петнайсет. Не исках да съм там твърде рано, защото знаех, че само безцелно ще се мотая пред готическата арка на входа и ще се помпам със страх. Бездруго по време на пътуването с метрото до Темпъл така силно стисках „Индипендънт“, че го бях прокъсала. Пред съда вече кипеше дневното оживление: пледиращи адвокати с перуки минаваха покрай мен, придружени от адвокати с тежки куфарчета, натъпкани с документи, и тревожни на вид граждани, които бяха или ищци, или ответници в съдебните драми, разиграващи се във внушителната сграда. Появи се Найджъл Клап с куфарче на колелца, каквото използват самолетните пилоти. С него беше Мейв Дохърти, облечена в строг черен костюм — беше ми обяснила на срещата ни предишната седмица, че също като на междинното изслушване няма да има тоги и перуки. Само тъмни костюми и (както сухо отбеляза) „обичайните кисели формалности“.
	— Ъъ… добро утро, госпожо Гудчайлд — поздрави ме Найджъл.
	Докарах подобие на усмивка и се опитах да изглеждам спокойна. Мейв веднага долови тревожното ми състояние.
	— Просто си припомняй, че всичко ще свърши до няколко дни и че имаме много добър шанс да променим ситуацията. Особено след като разговарях вчера по телефона с двете свидетелки. Много добре се справи, Сали.
	Пред нас спря черно такси. Вратата му се отвори и за пръв път от осем месеца зърнах мъжа, който по закон все още беше мой съпруг. Тони беше понапълнял през това време, но все така изглеждаше впечатляващо хубав и бе подходящо облечен за случая — в черен костюм, тъмносиня риза и връзка, която импулсивно му бях купила от „Селфриджис“ преди около година. Когато ме забеляза, ръката му се стрелна да прикрие вратовръзката за миг, после ми отправи едва доловимо кимване и се извърна. Аз също нямах сили да го гледам и отклоних поглед. Ала в този момент в съзнанието ми изникна картина: как се качвам в самолета на Червения кръст в Сомалия и виждам Тони Хобс, седнал на пода на кабината, да ми се усмихва с лек намек за флирт, на което аз отвръщам. Така започна нашата история — а ето докъде ни доведе: пред входа на съда, заобиколени всеки със своя екип адвокати, неспособни да се погледнем един друг в очите.
	Пледиращият адвокат на Тони, Лусинда Форд, го следваше заедно със същия адвокат, когото бе използвала за междинното изслушване. А после от таксито слезе Даян Декстър. Отблизо не противоречеше на образа, който си бях създала за нея: висока, слаба, елегантно облечена в идеално скроен делови костюм, с опъната черна коса, лице, носещо петдесетте си години с относителна лекота. Не бих я описала като красива или дори миловидна. Но беше впечатляваща с дискретно излъчваната властност. Забеляза ме на стълбите и погледът й сякаш мина през мен. После четиримата в група минаха покрай нас и влязоха в сградата, като пледиращите адвокати си размениха учтиви официални поздрави. Тогава обърнах внимание, че с изключение на Найджъл Клап, който беше в обичайния си нюанс на сиво, всички останали участници в тази малка драма бяхме облечени в черно, сякаш присъствахме на погребение.
	— Е, след като всички сме тук… — рече Мейв, кимна към вратата и поехме по стълбите.
	Мейв ни поведе през огромното фоайе на Висшия съд. Завихме наляво, прекосихме вътрешен двор и влязохме в сградата „Томас Мор“, която, както ме осведоми Мейв, била използвана предимно за дела в сферата на семейното право. Качихме се по стълби и стигнахме до Съдебна зала 43 — голямо помещение, напомнящо църква, с дървена ламперия, много подобно на залата, в която се проведе междинното изслушване. Съдийският стол беше върху издигната платформа. Вляво от нея беше свидетелската скамейка. Зад нея имаше врата, която вероятно водеше към кабинета на съдията. Също както и преди, ние се настанихме от лявата страна на залата, а Тони и компания — от дясната. На бюро, разположено отпред, седеше съдебен стенограф. Мейв вече ми беше обяснила, че тъй като Тони е направил „заявление“ да запази Джак под свой покрив, формално пред съда той се води „ищец“, а аз съм в ролята на „ответник“. Екипът на Тони щеше да започне пръв и да представи своята теза. Пледиращият му адвокат вече бе предал основните си аргументи на съдията (както и Мейв бе връчила своите). Щяха да бъдат призовани свидетели, предимно за да потвърдят писмените показания, които вече бяха дали. На Мейв щеше да е позволено да подложи техните свидетели на кръстосан разпит, след което Лусинда можеше да проведе повторен разпит, ако желаеше.
	— В областта на семейното право до голяма степен копираме модела на френската система на разпит — беше ме осведомила Мейв, когато я посетих в кабинета й. — Тя е различна от тази в Щатите, в смисъл че никоя страна не може да прекъсне разпита, провеждан към свидетел от другата, освен ако не е крайно необходимо.
	След като бъдеше представена тезата на ищеца, ние щяхме да изложим своята. После следваха заключителните пледоарии. Първа беше нашата, последвана от тази на адвоката на Тони. На Мейв щеше да се позволи да даде отговор и после адвокатът на Тони щеше да има последната дума.
	— Знам какво ще кажеш: че е крайно несправедливо, ако ти си в ролята на ответника. И се боя, че това е самата истина. Но така работи системата и никой от нас не може да стори особено много. Освен да се погрижим те да не могат да оборят онова, което представяме пред съда — а това вече е моя работа.
	Докато моята работа беше да седя и да се чудя ще мога ли някога отново да живея със сина си.
	Мейв Дохърти се разположи на предния ред в съдебната зала. Аз и Найджъл седнахме точно зад нея. Откъм страната на Тони подредбата беше аналогична. Погледнах часовника си: 10:31. Още чакахме пристигането на съдията. Вече знаех от Мейв, че изслушването е закрито за външни хора, така че пейките зад нас щяха да останат празни. Но тогава внезапно главната врата се отвори и чух много познат глас да изрича името ми.
	Гласът беше на сестра ми Санди. Обърнах се. И ето я там — уморена на вид, дезориентирана и тътреща подире си куфар на колелца. Изправих се втрещена.
	— Какво правиш тук? — попитах.
	Тонът ми не преливаше от ентусиазъм и тя мигом го усети.
	Тони проточи врат и се стъписа, като я видя в съда.
	— Какво си ме зяпнал? — тросна му се тя и мигом му обърна гръб. После ми прошепна: — Не си ли доволна, че съм тук?
	Прегърнах я бързо и прошепнах в отговор:
	— Разбира се, разбира се. Просто страшно се изненадах. Сега ли пристигаш?
	— Да. Взех метрото от Хийтроу. Надявам се да ми намериш легло за две нощи.
	Успях да пусна слаба усмивка.
	— Мисля, че може да се уреди. Кой гледа децата?
	— Нали ги знаеш съседите ми, семейство Фултън? Техните две са на летен лагер, така че няма да се затруднят…
	Ала в този момент бяхме прекъснати от призива на съдебния чиновник:
	— Моля, станете.
	Направих жест на Санди да седне някъде и изтичах обратно до Найджъл Клап. Той вече се беше изправил.
	— Сестра ми — прошепнах му.
	— О… ъъ… ясно — отвърна той.
	Страничната врата се отвори и влезе съдия Чарлс Трейнор. Беше малко над шейсетгодишен. Едър. Внушителен. Добре сложен. Имаше гъста стоманеносива коса и царствено държание, от пръв поглед си личеше, че е с високо самомнение. Черният му костюм с жилетка беше безупречен. Такава беше и бялата му риза и вратовръзка, за която предположих, че е на Итън (по-късно Мейв потвърди предположението ми). Той зае мястото си на съдийския стол. Поклони ни се, и ние — на него. Кимна ни да седнем. Извади очила със стъкла във форма на полумесеци от малкото джобче на сакото си и ги постави на носа си. Прочисти гърло. Съдебният чиновник призова към тишина. Трейнор ни погледна над очилата си. Видях как забеляза самотната посетителка на последния ред.
	— А вие коя ще да сте?
	Найджъл бързо прошепна обяснение на Мейв Дохърти, която се изправи и каза:
	— Милорд, това е сестрата на ответничката, която току-що пристига от Щатите, за да бъде с госпожа Гудчайлд за изслушването. Молим съдът да разреши тя да остане.
	Трейнор погледна към Лусинда Форд.
	— Адвокатите на ищеца желаят ли да повдигнат възражение срещу такова присъствие?
	— Един момент, моля, милорд — отвърна тя и проведе бърз приглушен разговор с Тони и адвоката му. След миг се изправи и заяви: — Нямаме възражения, милорд.
	— Добре тогава, посетителката може да остане.
	Предпочетох да не се обръщам към Санди в този момент — от страх да не демонстрира тържествуване и добронамереност, като например вдигне палец към мен.
	Трейнор се прокашля. После, без увъртян увод и обяснителни забележки, подкани адвоката на ищеца да представи иска на клиента си.
	Лусинда Форд се изправи и след лек поклон с глава към съдията заговори:
	— Милорд, след като разполагате с писмените ми изявления, без съмнение сте наясно, че това е един отчаяно тъжен и трагичен случай…
	И тя продължи в този дух да обрисува картината как преуспял в професията си мъж — Антъни Хобс, „един от изключителните журналисти на своето поколение“ — се оказва интимно обвързан с жена, за която знае много малко и която забременява от него само седмици след началото на връзката им.
	— Естествено, господин Хобс би могъл да се прояви като мръсник и да обърне гръб на тази жена. Но вместо това, щом узнава, че е прехвърлен в Лондон, предлага й тя да го придружи и да легализират отношенията си чрез брак. Няма спор, че госпожа Гудчайлд преживява изключително тежка бременност и е принудена да се бори с остра следродилна депресия, при което поведението й се люшка от една крайност в друга и се стига дотам, че…
	Тук тя, както в уводната си пледоария на междинното изслушване, изброи и преувеличи всичко, с което разполагаха срещу мен. Първото ми избухване в болницата, че ми е все едно дали Джак ще живее, или ще умре. Последвалите ексцесии в поведението ми по време на престоя в „Матингли“. Заплахата ми да убия детето. Инцидентът на отравянето му с приспивателни. Затварянето ми в психиатрично отделение. Невероятната издръжливост и подкрепа на съпруга ми по време на всичко това…
	В този момент от дъното на залата се чу шумна въздишка на негодувание. Лусинда Форд спря по средата на фразата си и се извърна да види кой е причинил това прекъсване. Същото сториха Мейв и Найджъл Клап, а съдия Трейнор просто погледна над бифокалните си очила и попита:
	— Някой каза ли нещо?
	Санди наведе глава, за да избегне обвинителните погледи.
	— Гледайте да не се случва повече — рязко заяви съдията с тон, който подсказваше, че следващия път няма да прояви търпимост. После помоли Лусинда Форд да продължи.
	Тя се залови да описва почтеността на Тони, как бил до мен дори след като съм заявила намерение да убия сина ни, как в отчаянието си се обърнал към старата си приятелка Даян Декстър, която предложила подслон за спасение от маниакалната…
	И така нататък в същия дух. Нямаше как да й го отрека. Беше логична. Беше кратка в изказа си. Беше категорична и остра. Не оставяше у слушателя съмнение, че се бях превърнала в безумка, склонна на детеубийство, и че колкото и жестоко да би било да се раздели майка от детето й, в този случай нямало друг избор. Да се допусне детето обратно при майка му, щяло да означава само то отново да бъде изложено на риск, нещо, за което нямала съмнение, че съдът не би искал да съдейства. Особено след като детето се радвало на такова прекрасно съществуване при баща си и госпожа Декстър.
	Бях чувала вече повечето от аргументите. Ала това не намали въздействието им върху мен. Като всички добри пледиращи адвокати Лусинда Форбс бе съвършена в създаването на внушения и с ясния си, прецизен и рационален език ме превърна в ужасяващо и окаяно създание, което не знае какво върши и сериозно обмисля убийството на сина си.
	Дойде ред на Мейв да изложи нашата теза и тя го направи с впечатляваща яснота и компактност на разказа. Беше ми казала, че краткостта е предпочитана добродетел за Трейнор. В началото набързо припомни на съдията за журналистическата ми дейност, за дългогодишната ми работа като чуждестранен кореспондент на „Бостън Поуст“, за завидната ми способност да се справям като жена и репортер в Близкия изток. После с около три изречения описа шеметната ми любовна връзка с господин Хобс, забременяването ми на трийсет и седем годишна възраст, достигнала границата „сега или никога“, изправяща се между жените на прага на четирийсет и майчинството, решението ми да замина с него в Лондон и усложненията на кошмарната ми бременност.
	Преведе го през страданията ми с икономично и точно описание, лишено от мелодраматизъм относно сполетялата ме орис. Беше първокласен разказвач и беше спечелила пълното внимание на Трейнор, докато се приближаваше към края на уводната си пледоария.
	— Госпожа Гудчайлд никога не е отричала, че докато е била в плен на клинична депресия, веднъж е изказала гласно безразличие по повод оцеляването на сина си и веднъж е изрекла заплаха срещу него, ала тя не само че не е осъществила тази заплаха, а никога не е предприела насилствени действия спрямо детето си. Тя също така открито признава, че, след като е страдала от хронична липса на сън и задълбочаваща се следродилна депресия, без да иска, е накърмила сина си, докато е вземала приспивателни — инцидент, по повод на който все още изпитва силно чувство на вина. Ала тези три инцидента, които току-що описах, са пълният сбор на „престъпленията и простъпките“, в каквито ищецът обвинява клиентката ми. И на базата на тези три инцидента ищецът манипулира фактите, за да получи по спешност първоначалната ограничителна заповед срещу госпожа Гудчайлд на изслушване, което много удобно се провежда, докато тя е извън страната заради погребение на член от семейството. Ищецът продължава да се позовава на тези инциденти и печели междинното изслушване. На него му е присъдено пълно попечителство над детето, с което госпожа Гудчайлд по същество е обявена за негодна майка и с изключение на един жалък час седмично клиентката ми бе напълно откъсната от неколкомесечния си син в продължение на последната половин година. Аз твърдя, че действията на ищеца по отношение на съпругата му са безмилостни и опортюнистични и целят единствено неговата лична изгода.
	Тя седна. За кратко настана пауза. После Лусинда Форд се изправи и призова първия си свидетел: господин Томас Хюс.
	Той влезе, облечен в отличен костюм, с типичното си арогантно поведение на доказан специалист от Харли стрийт. Зае свидетелската скамейка, положи клетва, а после кимна дружелюбно съзаклятнически на съдия Трейнор. В този момент забелязах, че носят вратовръзки на едно и също училище.
	— Господин Хюс, вие сте смятан за един от водещите специалисти по акушерство в страната, нали така? — подхвана госпожа Форд и после припомни на съда, че показанията на свидетеля са предадени на по-ранен етап. Но само за да се потвърдят подробностите в показанията му, било ли по негово мнение поведението на госпожа Гудчайлд анормално невъздържано, докато била под грижите му в болница „Матингли“?
	Той се впусна в темата със сдържана наслада, като обясни как през всичките му години като консултант аз съм била една от най-агресивните и невъздържани пациентки, които бил срещал. Обясни как малко след раждането на сина ми сестрите от отделението му докладвали за опасно „капризното ми и непостоянно поведение“.
	— Чести случаи на продължителен отчаян плач — каза той, — последвани от изблици на силен гняв и абсолютна липса на интерес към благополучието на детето й, което в този момент беше настанено в интензивното педиатрично отделение.
	— В свидетелските си показания — намеси се Лусинда Форд — наблягате на последното и отбелязвате как медицинска сестра ви е предала думите на госпожа Гудчайлд, цитирам точно, „Той умира… и аз не ща да знам. Ясно ли ти е това? Не ща да знам“.
	— Боя се, че е точно така. Докато синът й се възстановяваше от жълтеница, тя стана крайно необуздана пред очите на целия персонал на родилното отделение до степен, че трябваше да я успокоявам вербално и да я информирам, че поведението й е съвършено неприемливо.
	— Изтъква се аргументът, че по това време госпожа Гудчайлд е била жертва на следродилна депресия. Сигурно и преди това сте имали пациентки, страдащи от подобно състояние?
	— Разбира се. То в никой случай не е атипично състояние. Никога обаче не се бях сблъсквал с пациентка, която да реагира по толкова агресивен и опасен начин. И когато научих, че съпругът й е издействал съдебна ограничителна заповед за нея по отношение на детето, ни най-малко не бях изненадан.
	— Много ви благодаря, господин Хюс. Нямам повече въпроси засега.
	Сега се изправи Мейв Дохърти. Гласът й бе овладян и равен.
	— Господин Хюс… бих искала да ви попитам кога наредихте госпожа Гудчайлд да бъде вързана за болничното й легло?
	Той се стъписа.
	— Никога не съм нареждал подобно нещо — отсече възмутено.
	— А кога наредихте тя да бъде силно упоена?
	— Никога не е била силно упоявана. Беше на умерена доза антидепресанти, за да преодолее следоперативния шок, от който страдаше, вследствие на цезаровото сечение, извършено по спешност…
	— А кога наредихте да бъде изпратена в психиатричното отделение в „Матингли“?
	— Не е била пращана в психиатрията, нито е била силно упоявана, нито пък връзвана за леглото.
	Мейв Дохърти го погледна и се усмихна.
	— Е, след като удостоверихте това, как може тогава да твърдите, че тя е била опасен пациент? Със сигурност, ако беше такава, щяхте да наредите да я вържат…
	— Вярно е, че тя не стигна до актове на физическо насилие, но вербалното й поведение…
	— Но тя, както току-що казахте, е страдала от следоперативен шок, да не говорим за тревогата й, че синът й е бил пратен в интензивното педиатрично отделение. Първоначално е имало налице опасение, че детето може да е претърпяло мозъчно увреждане по време на раждането. При такива обстоятелства звучи логично пациент да бъде силно разтревожен.
	— Има голяма разлика между тревога и…
	— Грубост?
	Тук се намеси Трейнор.
	— Моля, въздържайте се да слагате думи в устата на свидетеля.
	— Извинете, милорд — каза Мейв Дохърти и отново се обърна към Хюс.
	— Нека задам въпроса така: след като изяснихме, че госпожа Гудчайлд не е проявила насилие и особени крайности, как оправдавате твърдението си, че тя е от най-агресивните пациентки, с които сте имали работа?
	— Защото, както се опитах да кажа по-рано, преди да ме прекъснете, вербалната й нападателност беше крайно невъздържана.
	— В какъв смисъл невъздържана?
	— Беше абсолютно груба и неуважителна…
	— А — силно изрече Мейв. — Била е неуважителна. Към вас, предполагам.
	— Към мен и към други от персонала, да.
	— Но конкретно към вас, така ли?
	— Беше възприела гневен маниер към мен.
	— Използваше ли сквернословия, обсипваше ли ви с обиди, наричаше ли ви с епитети?
	— Не, не точно… Но оспорваше медицинската ми преценка.
	— И по вашите схващания това е екстремен вербален тормоз?
	Хюс погледна към Лусинда Форбс както актьор, очакващ от суфльора да му подаде реплика.
	— Моля отговорете на въпроса ми — настоя Мейв Дохърти.
	— Нямам навик пациентите ми да оспорват моите решения — отвърна.
	— Но тази _американка_ го е направила и на вас не ви се хареса, нали?
	Преди той да успее да отговори, тя заяви:
	— Нямам повече въпроси, милорд.
	Съдията се обърна към Лусинда Форбс и я попита дали желае да продължи разпита на свидетеля си.
	— Да, ако обичате, милорд — отговори тя и се изправи. — Господин Хюс, моля ви да повторите коментара на госпожа Гудчайлд по повод сина си, за който една от сестрите ви е съобщила.
	Устните на Хюс се отпуснаха в успокоена усмивка. После той я заличи от лицето си и се втренчи студено в мен.
	— Тя ме информира, че госпожа Гудчайлд е казала: „Той умира… и аз не ща да знам. Ясно ли ти е това? Не ща да знам.“
	— Благодаря ви, господин Хюс. Нямам повече въпроси.
	Той погледна към съдията, който го осведоми, че е свободен да се оттегли. И след ядосан поглед към Мейв Дохърти господин Хюс напусна съдебната зала.
	Следващият свидетел беше Шийла Макгуайър — сестрата от отделението, която ме бе наклеветила пред Хюс за инцидента с кърменето. Изглеждаше много притеснена и нервна на свидетелското място и държеше кърпичка, която непрестанно усукваше. Мейв знаеше, че тя ще е втората свидетелка, и ми подсказа, че пасивноагресивната тактика да уловя погледа й и просто да се взирам в нея, докато дава показанията си, ще е в моя полза. Точно това направих и имаше желания ефект — стана й още по-неудобно. И все пак тя успя да разкаже цялата история как съм изтръгнала гневно Джак от гърдата си, докато съм го кърмела, и се е наложило да ми попречи да не го метна на пода.
	По време на кръстосания разпит Мейв я притисна по повод употребата на думата „изтръгнала“.
	— Обяснете ми го ясно сега — каза Мейв. — Госпожа Гудчайлд внезапно е изтръгнала детето от гърдата си, ядосана, че е била ухапана…
	— Ами, не беше точно „изтръгване“.
	— Какво по-точно имате предвид?
	— Тя го изтръгна, но не беше предумишлено изтръгване…
	— Съжалявам, не разбирам.
	— Ами… Госпожа Гудчайлд страдаше от остър мастит…
	— Познат още като възпаление на гърдата, при която потокът от кърма може да се калцира, нали така?
	— Невинаги се калцира, но може да предизвика блокаж, което е силно болезнено.
	— И тъй, гърдите й са били силно подути и болезнени, а когато синът й е захапал подутото зърно, тя е реагирала, както би сторил всеки друг при внезапна болка.
	— Моля, въздържайте се да насочвате свидетеля — обади се Трейнор.
	— Моля за извинение, милорд. Ще го кажа по друг начин. Сестра Макгуайър, госпожа Гудчайлд подскочи ли от болка, когато синът й захапа зърното й?
	— Да, точно така стана.
	— Значи, изтръгването, за което говорите, не е било преднамерено и обмислено действие, не е ли така? Не беше ли просто реакция на шока?
	— Точно така.
	— След като сме на едно мнение, че да дръпне сина си от гърдата си е било инстинктивна реакция в резултат от шок, можем ли да се съгласим също, че за момент е изглеждало, сякаш тя ще хвърли бебето?
	— Абсолютно.
	— Но тя се е въздържала, нали така?
	— Ние затова сме там, да…
	— Наложи ли се да хванете бебето?
	— Ъъ… не.
	— Значи, госпожа Гудчайлд се е спряла сама. Нямам повече въпроси.
	След като Макгуайър се оттегли, последва кратка десетминутна почивка. През това време Санди забърза към мен, докато говорех с Найджъл и Мейв.
	— Много съжалявам — каза тя и звучеше дълбоко разкаяна. — Просто когато онази жена започна да обрисува мръсника като някакъв благороден рицар…
	Поставих ръка на рамото й като знак да спре. Обърнах се към Найджъл и Мейв и казах:
	— Да ви представя сестра ми Санди, пристигнала от Бостън на изненадващо посещение в Лондон.
	Найджъл се изправи и й поднесе ръкостискането си в стил „умряла скумрия“. Мейв се усмихна сдържано и каза:
	— Разбирам реакцията ви, но ако искате да помогнете на сестра си, съобразете се с предупреждението на съдията и не го правете повече.
	Втората част от предобеда бе запълнена със свидетелските показания на още две сестри от „Матингли“, като и двете потвърдиха мнението на господин Хюс, че постоянно съм създавала неприятности по време на престоя си в отделението. Мейв успя да изобличи като безпредметни някои от критиките им, но така или иначе, си остана впечатлението, че в очите на болничните сестри и моя консултант аз съм била много проблемна пациентка.
	А после, точно преди обедната почивка, се появи моята голяма приятелка Джесика Лоу, автор на доклада от страна на Службата за децата и семейството, която в общи линии даде да се разбере, че макар да съм на път към възстановяване, Тони Хобс и Даян Декстър осигуряват образцова среда за Джак.
	— У мен няма никакво съмнение — каза тя при разпита от страна на Лусинда Форд, — Сали Гудчайлд съзнава, че е преминала през силно травматичен период, в който е изричала и вършила неща, за които сега съжалява. Също така съм уверена, че когато напълно се съвземе от състоянието си, ще бъде извънредно любяща и съвестна майка. Докладите, които получих от Кларис Чеймбърс — надзорничката при свижданията й с Джак — са изцяло хвалебствени. Госпожа Гудчайлд също така успя да си намери работа като коректор и вече има успехи в това свое ново начинание. Накратко, много съм впечатлена от смелостта и издръжливостта, които проявява при невероятно трудни обстоятелства.
	Но после загука в лирични тонове за домакинството на Декстър. Как божествената госпожа се появила в труден момент и откликнала по „великолепен“ начин на нуждите на Джак. Как господин Хобс я поразил като невероятно грижлив и отдаден на сина си баща, който очевидно бил много щастлив с госпожа Декстър и се отказал от кариерата си, за да се посвети изцяло на сина си. При това имало и целодневна бавачка, която да допълва грижите на господин Хобс. Как не можела да намери ни най-малък пропуск в начина, по който били организирани нещата, и как Джак се намирал — тъкмо това бе съсипващият коментар — на най-доброто място, където би могъл да бъде сега.
	Очаквах Мейв Дохърти да я разнищи, да я накара да наблегне върху позитивна оценка на сегашното ми състояние и после да я разпита за действителните механизми в домакинството на Хобс/Декстър.
	Но вместо това тя зададе само един въпрос:
	— Госпожо Лоу, по ваше експертно мнение Джак не заслужава ли да бъде отглеждан и от двамата си родители?
	— Разбира се, че да. Но…
	— Нямам повече въпроси.
	Бях стъписана от краткостта на този кръстосан разпит и от това, че Мейв не ме погледна, докато се връщаше на мястото си. После Лусинда Форд стана за повторен разпит.
	— Аз също имам един въпрос към вас, госпожо Лоу. Ще възразите ли да потвърдите последното изречение, което казахте преди малко: „Джак се намира на най-доброто място, където би могъл да бъде сега“.
	— Да, точно това казах.
	— Нямам повече въпроси, милорд.
	И дойде почивката за обяд.
	Щом като съдия Трейнор излезе от залата, а Тони и сие също поеха навън, като изглеждаха много доволни от себе си, обърнах се към Мейв и казах:
	— Мога ли да попитам защо…
	Тя ме прекъсна.
	— Защо не разнищих Джесика Лоу ли? Защото Трейнор моментално се наежва, ако някой атакува доклада на Службата за децата и семейството или автора зад него. Може да е от старата школа, но храни силен респект към професионалното мнение. Да, казаното от нея ни вреди. Но повече щеше да навреди, ако бях оспорила преценката й или бях намекнала, че тя е била запленена от другата страна… което е очевидно. Имай ми доверие, Трейнор веднага щеше да се настрои срещу нас.
	— Ами щетите, които тя нанесе? — попитах.
	— Да видим какво ще донесе следобедът — каза тя. После обяви, че с Найджъл имат да обсъдят някои неща по време на обяда.
	Така че аз и Санди се оттеглихме в близкия „Старбъкс“.
	— Също като у дома — заяви тя, като се оглеждаше. — С изключение на цените. Господи, как се справяш?
	— Не се справям — отвърнах уморено.
	— Моля те, не ми казвай колко дебела изглеждам — предупреди ме, докато нагъваше шоколадов кейк и го прекарваше с мока лате с бита сметана. — Аз си знам колко съм дебела и веднага ще се заема с този въпрос, само да свърши лятото.
	— Това е добре, Санди — отвърнах, втренчена в еспресото си в картонена чаша.
	— Трябва да хапнеш нещо — каза тя.
	— Не съм гладна.
	— Според мен адвокатката ти се справи чудесно с лекаря и с онази идиотка, ирландската сестра. Но все още не разбирам защо пусна така леко социалната служителка, само с…
	— Санди, моля те…
	Тя ме погледна и в очите й личеше умора от полета, объркване и обида.
	— Не биваше да идвам, нали?
	— Не съм казала това.
	— Не, права си. И дебеланата ще си затвори голямата уста от този момент.
	— Престани — казах и взех ръката й в своята. — Много съм доволна, че си тук.
	— Нали не го казваш само ей така?
	— Не, честно. Никоя сестра не би била по-добра от теб по време на цялата тази ужасна епопея. Без теб щях напълно да съм изпаднала в отчаяние. Но…
	— Знам, знам. Напрежението е непоносимо в момента.
	Кимнах.
	— Тъкмо затова реших да дойда тук. Знаех, че ще ми е непосилно да седя в Бостън и да се чудя как ли върви.
	— Зле за момента, така ми се струва.
	— Добре де, вярно че тя не отбеляза точки със социалната работничка, но пък виж как само разгроми оня наперен консултант…
	— „Социалната работничка“, както я наричаш, е най-важната в това дело. Докладът и е алфа и омега за съда — защото той е възложен от съда. Чу какво каза Мейв, съдията приема думата й по-сериозно от тази на всеки друг. И именно затова изгледите никак не са добри. Не че не го знаех още от момента, когато прочетох доклада. Но тайничко си мислех: „Мейв ще я разбие“.
	— Особено след като, бас слагам, госпожа Социалната работничка се е разходила из дизайнерската къща на госпожа Богата кучка, видяла е нейни снимки с Тони и неговата госпожа на Даунинг стрийт и вероятно е била поласкана до смърт, че такава клечка я взема на сериозно, та се е заплеснала от звездния й блясък, мамка й… Извинявай за американската прямота.
	— Извинена си — казах. — И мисля, че си права.
	— Кой е следващият свидетел следобед?
	— Прекрасният ми съпруг.
	— Нямам търпение.
	Трябваше да призная, че свидетелските показания на Тони бяха майсторски поднесени — истинско актьорско изпълнение от онези, убедителните, които го бях виждала да представя пред арабски външен министър, да речем, когато искаше нещо. Тони на свидетелското място се превърна в Антъни Хобс от „Кроникъл“: ерудиран, сериозен, мъж с тежест, но и надарен с огромна способност за състрадание, особено що се отнасяше до трагично чалнатата му съпруга. Насърчаван от Лусинда Форд в ролята му на издигната и хуманна личност, той я преведе през цялата история на моя срив, как се стараел с всички сили да ми помага, как съм отхвърляла подкрепата му, как все още ми желаел доброто, макар да съм заплашила живота на сина ни. После се впусна в баснята за прераждането и как бащинството било най-хубавото, което му се било случвало някога, как преди не разбирал истински удивителната радост и удоволствие, което едно дете може да внесе в живота на човек, и как не можел да си мечтае за по-забележителна (да, той използва тази дума два пъти) партньорка от Даян Декстър (и я гледаше право в очите, докато я възпяваше), как бил отчаяно, ама отчаяно съкрушен от факта, че нямал друг избор, освен да отдели Джак от „самоунищожителното ми буйство“, но се надявал, че щом отново възстановя равновесието си, може би ще продължа да играя роля в живота му. За момента обаче той бил напълно отдаден на задачата си като „основния човек, полагащ грижи за Джак“ и по тази причина решил да се откаже от работата си в „Кроникъл“. Когато се преместели в Австралия идния месец, също нямало да търси целодневна работа поне в продължение на година или повече, за да бъде „насреща за Джак“.
	Докато Тони продължаваше да се прехласва на тема как се е „слял с детето у себе си“, нарастващият ми гняв биваше укротяван единствено от страха да не би Санди отново да започне да издава звуци на погнуса от задния ред.
	Тогава на мястото за наказателния удар излезе Мейв Дохърти. Тя го изгледа с хладна безпристрастност.
	— И така, господин Хобс — подхвана тя. — Току-що чухме прославата ви за радостите на бащинството. Което, само по себе си, е много похвално. Питам просто от любопитство, защо толкова дълго отлагахте да имате деца?
	— Милорд — обади се Лусинда Форд с отчетлив яд в гласа. — Категорично се противопоставям на такава посока на разпит. Къде, за бога, е връзката с непосредствената тема?
	— Нека свидетелят отговори на въпроса — каза Трейнор.
	— Ще отговоря на драго сърце — каза Тони. — Причината да не съм имал деца, преди да срещна Сали, беше, че бях журналист номад — скитах се от война към война, от едни чуждестранни капитали към други — просто така, и нямах шанса да срещна подходяща жена, да се установя. Но после срещнах Сали и бременността й съвпадна с връщането ми в Лондон и назначението ми като шеф на външния отдел в „Кроникъл“. Така че това изглеждаше идеалният момент да се посветя на нея и на бащинството.
	— А преди това не сте имали никакъв опит в бащинството?
	— Изобщо никакъв.
	— Явно наваксвате за изгубеното време.
	— Госпожице Дохърти… — процеди смразяващо Трейнор.
	— Оттеглям забележката. И така, господин Хобс, да се върнем към друг основен въпрос тук… решението ви да напуснете „Кроникъл“. Работили сте за вестника повече от двайсет години. Така ли е?
	— Да.
	— Били сте сред най-изявените им външни кореспонденти, покривали сте, както сам споменахте, твърде много войни, да не говорим, че сте били човекът на „Кроникъл“ във Вашингтон, Токио, Франкфурт, Париж, Кайро. А после, преди година, сте призован в Лондон, за да станете шеф на външния отдел. Доволен ли бяхте от това назначение?
	— Милорд, отново се налага да възразя — обади се Лусинда Форд. — Отклоняваме се от…
	— Оставете ни да приключим кръстосания разпит на този свидетел — каза й Трейнор. — Моля, отговорете на въпроса, господин Хобс.
	— Беше… да, ще го призная… беше доста трудно отново да се приспособя към живота в офис. Но се установих…
	— Макар че няколко месеца по-късно напускате не само длъжността си завеждащ външен отдел, а и самия вестник. През същата седмица решавате да приключите и брака си с госпожа Гудчайлд, да изискате спешна съдебна ограничителна заповед, за да спечелите попечителство над сина си, и да заживеете при госпожа Декстър. Твърде много съдбовни решения в рамките на няколко дни, не сте ли съгласен?
	— Взех решенията, подтикван от усещането, че синът ми е в опасност.
	— Добре, да кажем, решили сте, че е важно да си бъдете у дома с Джак за известно време. Със сигурност управата на „Кроникъл“ е достатъчно еманципирана и без съмнение, ако бяхте отишли при тях и им бяхте казали, че ви е нужен отпуск по лични причини, те биха проявили съчувствие. Но вие напускате поста си просто ей така след повече от две десетилетия работа във вестника. Защо го направихте?
	— Не беше „просто ей така“, беше решение, което зрееше у мен от известно време.
	— В такъв случай реално не сте се приспособили към живота зад бюро в Уопинг…?
	— Не съвсем. Просто беше дошъл моментът да продължа напред.
	— Защото?
	— Защото открих други амбиции.
	— Литературни амбиции може би?
	— Точно така. Пишех роман.
	— А, да, вашият роман. В своите свидетелски показания, които несъмнено сте чели, госпожа Гудчайлд твърди, че след като синът ви е дошъл у дома от болницата, сте били все по-ангажиран с романа си, заключвали сте се в кабинета си, също така сте спели там, като сте принуждавали жена си сама да се справя с безсънните нощи, храненията в четири през нощта и всички други грижи по отглеждането на едно бебе.
	Тони бе очаквал този въпрос и беше напълно подготвен за него.
	— Мисля, че това е дълбоко несправедлива интерпретация на ситуацията. След като Сали изгуби работата си…
	— Не беше ли принудена жена ви да се откаже от работата си заради медицинско състояние, което застрашаваше бременността й?
	— Добре. След като жена ми беше принудена да се откаже от работата си, аз бях единственият източник на доходи за семейството. Работех по девет-десет часа в „Кроникъл“, вестник, който вече не ме удовлетворяваше, и се опитвах да осъществя отдавнашната си амбиция да пиша художествена литература. Отгоре на всичко трябваше да се справям с крайно нестабилната си съпруга, която страдаше от тежка депресия…
	— Но кой все пак поемаше мъчната задача по отглеждането на новородено? Не сте имали бавачка у дома, нали, господин Хобс?
	— Не… но защото финансите ни бяха твърде ограничени.
	— Тоест съпругата ви е трябвало да върши всичко сама. А при положение че е страдала от тежка следродилна депресия, се е справила забележително добре, не сте ли съгласен?
	— Тя прекара близо два месеца в психиатрично отделение.
	— Където са се грижили също така и за сина ви. Това ви е оставило много време да развиете приятелството си с госпожа Декстър в нещо друго…
	Трейнор издаде една от раздразнените си въздишки.
	— Госпожице Дохърти, моля ви да устоявате на изкушението да правите догадки.
	— Простете, милорд. И тъй, когато жена ви е напуснала болницата — а трябва да се изтъкне, че съзнавайки проблема си, тя е останала в психиатричното отделение по собствено съгласие — не я ли намерихте по-спокойна и разумна?
	— От време на време да. Но беше също така податлива на променливи настроения.
	— Нормално за човек, който се бори с клинична депресия.
	— Тя ме тревожеше непрестанно.
	— Макар да не е имало конкретен инцидент, при който да сте помислили, че животът на детето ви е в опасност?
	— Не смятате ли, че да се кърми дете, когато е поета извънредно голяма доза успокоителни, е животозастрашаващо за детето?
	— Господин Хобс — обади се съдията, — не вие задавате въпросите тук.
	— И все пак аз ще отговоря, милорд — каза Мейв. — Вярно е, че синът ви се е озовал в болницата след този инцидент, но е съвсем очевидно, че това е било грешка от страна на жена ви. Грешка, направена, когато е страдала и от депресия, и от остър недостиг на сън. Грешка, която тя е допуснала, докато вие сте си вземали своите осем часа сън на дивана в кабинета ви.
	Тя помълча за по-силен ефект. После гласът й изгуби студенината си и стана отново опасно приятен.
	— Един много прост въпрос, господине. Направи ли нещо госпожа Гудчайлд след завръщането си от болницата, което да ви накара да се боите, че животът на детето е в опасност?
	— Както казах и преди, тя страдаше от тежки промени в настроението и това ме караше да се плаша, че може да изгуби контрол.
	— Но не е изгубила контрол, нали?
	— Не, но…
	— По повод по-ранните й изблици, нека ви попитам следното: вие никога ли не сте изричали нещо глупаво в пристъп на гняв? Гняв, предизвикан от следоперативен шок и клинична депресия?
	— Никога не съм страдал от някое от тези състояния.
	— Имате късмет. Но никога ли не сте казвали нещо в яда си?
	— Казвал съм, естествено… Само че никога не съм отправял заплаха за живота на дете.
	— Да се върнем към книгата ви.
	Това внезапно отдръпване от темата веднага ме разтревожи. Показваше, че Мейв му признава спечелена точка и се опитва да си покрие следите с възможно най-бързо изтегляне.
	— Доколкото схващам, получили сте аванс за романа си.
	Тони изглеждаше изненадан, че й е известна тази информация.
	— Да, наскоро подписах договор с издателство.
	— Наскоро… в смисъл преди четири месеца?
	— Точно така.
	— А до този момент с какъв доход живеехте?
	— Имах много малък доход.
	— Но пък имахте госпожа Декстър.
	— Когато узна, че Джак е в опасност, госпожа Декстър… Даян… предложи да ни прибере у дома си. Тогава реших целодневно да се грижа за Джак, а тя се нагърби с ежедневните разходи.
	— Твърдите, че полагате „целодневни“ грижи за Джак. Но не е ли истина, че госпожа Декстър е наела бавачка на пълен работен ден, за да гледа Джак?
	— Имам нужда от време да работя върху книгата си.
	— Но бавачката е на пълен работен ден. Така че колко часа на ден пишете?
	— Четири до пет.
	— А какво върши бавачката през останалото време?
	— Всички останали задължения, свързани с отглеждането на дете.
	— И така, след четири до пет часа време за писане вие сте със сина си?
	— Да.
	— Значи, в действителност не сте напуснали „Кроникъл“, за да се грижите изцяло за сина си. Напуснали сте „Кроникъл“, за да пишете романа си. И госпожа Декстър удобно е била на линия да субсидира това ви начинание. А сега, господин Хобс, относно този ваш аванс. Той е бил двайсет хиляди лири, ако не се лъжа?
	Отново Тони бе смаян, че тя знае сумата.
	— Така е.
	— Не е огромна сума, но приблизително средна за пръв роман. И ако не се лъжа, госпожа Декстър е наела бавачката на Джак от фирма, наречена „Бавачките на Ани“, която е съвсем наблизо до дома ви в Батърсий.
	— Мисля, че фирмата се казва така, да.
	— Мислите? Със сигурност всеотдаен баща като вас би трябвало да е участвал в решението за наемане на бавачка от самото начало. Проверих в „Бавачките на Ани“ и средната брутна цена за бавачка на пълен работен ден е около двайсет хиляди лири годишно. Което означава, че авансът ви покрива сумата за грижите по сина ви, но нищо друго. Всичко плаща госпожа Декстър, нали?
	Тони погледна към Лусинда Форд за напътствие. Тя му даде знак, че трябва да отговори.
	— Ами… може да се каже, че Даян покрива основните разходи.
	— Но вие лично сте купили самолетен билет на жена си до Щатите, когато е трябвало да замине по спешност за погребението на зет си.
	— Бивш зет — уточни Тони.
	— Истина е. Но жена ви всъщност е заминала, за да утеши сестра си, не е ли така?
	— Да, така е.
	— Насърчихте ли я да замине за Щатите?
	— Мислех, че сестра й се нуждае от нея, да.
	— Насърчихте ли я, господин Хобс?
	— Както казах, беше спешен случай в семейството, затова реших, че Сали трябва да е там.
	— Макар тя много да се е тревожела, че ще се откъсне от сина си за няколко дни?
	— Имаше кой да го гледа… домашната ни помощничка.
	— Отговорете на въпроса, моля. Загрижена ли беше тя, че ще е далеч от сина си за няколко дни?
	Още един притеснен поглед към Лусинда Форд.
	— Да, загрижена беше.
	— Но вие сте настояли да отиде. Купили сте й билет. И докато тя е била извън страната, отишли сте в съда и сте получили съдебна заповед, която временно ви дава права синът ви да живее с вас. Вярна ли е тази последователност на събитията, господин Хобс?
	Личеше, че Тони се чувства много неловко.
	— Моля, отговорете на въпроса — подкани го Трейнор.
	— Да — изрече тихо Тони, — това е вярната последователност на събитията.
	— Един последен въпрос. Билет за икономична класа до Бостън ли купихте на жена си?
	— Не си спомням.
	— Нима? Защото аз имам билета тук и той е за по-скъпата класа премиум икономична. Не помните, че сте й осигурили тази по-комфортна класа за пътуването?
	— Оставих подробностите на пътническата агенция.
	— Но със сигурност сте ги инструктирали в каква класа трябва да пътува тя, нали? Все пак разликата в цената е около триста лири.
	— Може да са ми предложили премиум икономична като опция и…
	— Тъй като сте искали да пътува удобно до Бостън и обратно, се съгласихте на допълнителен разход?
	— Да, нещо такова.
	— И след като я пратихте да пътува с премиум икономична класа до Бостън, отидохте в съда да издействате заповед, която по същество я възпрепятства да вижда сина си?
	Лусинда Форд вече беше изправена на крака. Но преди да е успяла да каже нещо, Мейв я изпревари с думите:
	— Нямам повече въпроси.
	Тони изглеждаше много умърлушен. Макар да бе успял да отбие няколко атаки, той беше човек, който мрази да го виждат в лоша светлина. А тя се бе справила отлично да го покаже тъкмо в такава.
	— Повторен разпит? — попита Трейнор с леко отегчения си тон.
	— Да, милорд — каза Лусинда Форд. — Въпросът ми е само един, господин Хобс. Моля, припомнете ни отново защо решихте, че е наложително да поискате спешно заповед за правото синът ви да живее с вас.
	— Защото се боях, че тя може отново да изпадне в някое от нейните опасни настроения и този път да изпълни заканата си да го убие.
	Стиснах здраво ръце една в друга, за да се насиля да запазя мълчание. Нямаше как да не се възхитя на хитрата тактика на Лусинда Форд: след целия лабиринт на кръстосания разпит се върна на един централен пункт и заличи всички спечелени точки срещу клиента й чрез едно изричане на абсолютна гнусна лъжа.
	На Тони му бе казано, че може да се оттегли и той се върна на мястото си до Декстър. Тя го прегърна за кратко и му пошепна нещо в ухото. После беше обявено нейното име като следващ свидетел.
	Изглеждаше много внушителна, застанала на свидетелското място. Овладяна, самоуверена, със загатната царственост. Можех да разбера какво е видял Тони у нея. Притежаваше онзи тип блясък, за какъвто знаех, че винаги е копнял. Също така знаех, че след бегъл поглед към набора й от имоти и вкуса й за обзавеждане е осъзнал каква прекрасна партия има насреща си. От друга страна, тя, жена наскоро прехвърлила петдесетте, вероятно е била впечатлена от професионалните му постижения, от познаването му на света, от сардоничния му хумор, от потребността му да избяга от ограниченията на дома и службата си. А налице беше и малкият факт, че идваше придружен с дете…
	Когато Лусинда Форд я поведе в преразказ на свидетелските й показания, стана ясно как тя подхожда към играта: добрата приятелка, която усеща, че се влюбва в близкия си приятел, но знае, че не може да разбие брака му (особено непосредствено след като се е родило дете). И ето че тогава съпругата му претърпява „душевна криза“, Тони е отчаяно разтревожен за сигурността на малкия Джак, тя предлага стая в къщата си, нещата се навързват едно по едно и…
	— Трябва да подчертая — заяви тя, — че не ни събра някакъв лудешки импулс. Мисля, че мога да говоря и от името на Тони, като казвам, че и двамата хранехме чувства един към друг от години. Само че никога не бяхме имали шанса да създадем връзка до този момент.
	После Лусинда Форд я насочи към новооткритите майчински чувства: как е изпитала пълна всеотдайност към Джак, как желаела най-доброто за него, как отделяла значително време за сметка на работата си, за да общуват.
	— Това е може би основната причина за решението ми да се преместя в Сидни за няколко години. Компанията ми открива нов клон там. Можех да възложа задачата на някой колега. Но изпитах необходимост да се откъсна от суетнята на Лондон за известно време и да дам възможност на Джак да бъде отгледан в Сидни.
	Щяла да подреди графика си така, че да си гарантира достатъчно време с него. Продължи с описание на къщата, която наела в Пойнт Пайпър — на самия морски бряг и в близост до отлични училища (когато настъпел моментът). Докато продължаваше да възхвалява мястото в стил брокер на недвижими имоти, усетих, че отново съм вкопчила длани една в друга в усилие да се контролирам. Защото жадувах да й кажа в лицето за каква лъжлива кучка я смятам.
	Ала тогава най-сетне тя мина на темата за мен.
	— Изобщо не познавам Сали Гудчайлд. Със сигурност нямам нищо против нея. Тъкмо обратното, съчувствам й горещо и само мога да гадая какъв ужас е изживяла през последните няколко месеца. Убедена съм, че тя се разкайва за деянията си. А Бог е свидетел, че аз вярвам в разкаянието и прошката. Ето защо никога не бих възпрепятствала достъпа й до Джак и бих приветствала отворен режим на посещения в бъдеще.
	Веднага щом го каза, в съзнанието ми изникна картина как, зашеметена от часовата разлика след двайсет и шест часов полет до другия край на света, отсядам в мизерен мотел, после вземам автобуса до подобната й на дворец къща край пристанището, за да бъда посрещната от момченце с тежък австралийски акцент, което се обръща към тая Декстър и й казва: „Но, мамо, аз не искам да отивам с нея за през деня“.
	Даян Декстър приключи свидетелските си показания пред Лусинда Форд с думите:
	— Силно се надявам, че госпожа Гудчайлд ще се възстанови напълно и че един ден в бъдеще можем да бъдем приятелки.
	_Абсолютно. Ще ти кажа точно кога ще станем приятелки. На дванайсето число на кукуво лято._
	Мейв Дохърти се изправи и отправи дежурна усмивка към жената на свидетелското място.
	— Били сте омъжена два пъти в миналото, нали, госпожо Декстър?
	Въпросът не й хареса и си пролича.
	— Да, така е — отговори.
	— Опитвахте ли се да имате деца по време на тези два брака?
	— Да, разбира се, че се опитвах да имам деца по време на тези два брака.
	— Претърпяхте ли спонтанен аборт през 1990 година?
	— Да, претърпях. Знам какъв ще е следващият ви въпрос и бих искала да му отговоря…
	Тук се намеси съдията.
	— Първо трябва да оставите госпожица Дохърти да зададе въпроса.
	— Простете, милорд.
	— Но, моля, много ще се радвам да науча какъв предполагате, че ще е следващият ми въпрос — подкани я Мейв.
	Декстър я погледна с овладян студен гняв.
	— „Госпожо Декстър, не пометнахте ли поради злоупотреба с наркотици?“ На което отговорът ми е: „Да“. По онова време имах тежка пристрастеност към кокаин и това провокира спонтанен аборт. След тази трагедия потърсих професионална помощ. Прекарах два месеца в клиника „Прайъри“. От този момент нататък никога повече не съм вземала наркотици. Ако сега изпия чаша вино за цяла вечер, това ще е събитие. А благотворителната ми дейност по училища, свързана с обучение относно вредата от наркотиците, е добре известна.
	— Също така сте опитали няколко процедури по инвитро оплождане през 1992 и 1993 година, но са били неуспешни.
	Отново Декстър бе неприятно изненадана от това разкритие.
	— Не знам как сте стигнали до тези факти, но казаното отговаря на истината.
	— Също както отговаря на истината, че специалистът от Харли стрийт, когото сте посещавали по това време, ви е уведомил как няма шанс да заченете отново?
	Тя сведе поглед.
	— Да, така ми каза.
	— Направили сте опит за осиновяване… кога беше?… през 1996 година, но сте били отхвърлена поради възрастта ви и статута ви на неомъжена?
	— Да — отвърна тя, вече с шепот.
	— И тогава Тони Хобс се появява отново в живота ви, вече се е завърнал в Лондон, при това отскоро е баща на син, а съпругата му страда от тежка клинична депресия…
	Декстър погледна Мейв с едва сдържана ярост.
	— Както изясних по-рано…
	— Нека ви попитам следното, госпожо Декстър: ако ваш познат ви срещне на улицата, където живеете, и като види, че бутате Джак в количката, ви попита „Твое ли е това дете?“, как бихте отговорили?
	— Бих отговорила: да, аз съм майка му.
	Мейв скръсти ръце на гърдите си и не каза нищо, като остави този коментар да изпълни тишината в съдебната зала. Тишина, която наруши съдията.
	— Но вие не сте негова майка, госпожо Декстър — каза той.
	— Разбира се, че не съм негова биологична майка. Но станах негова сурогата майка.
	Съдията се вгледа в нея над очилата си полумесеци и заговори с предпочитания от него тон на известно отегчение:
	— Не, не сте станали. Защото все още не е юридически установено дали ще приемете ролята на сурогата майка, или не. Въпросното дете си има майка и баща. По една случайност вие живеете с бащата. Но това не ви дава правото да твърдите, че сте майка на детето, сурогата или каквато и да било друга. Имате ли още въпроси, госпожице Дохърти?
	— Не, милорд.
	— Повторен разпит, госпожо Форд?
	Тя изглеждаше сериозно притеснена.
	— Не, милорд.
	— Тогава ще продължим след десетминутна почивка.
	След като той излезе от залата, Мейв седна до мен и Найджъл й каза:
	— Е, това никак не беше зле.
	— Защо съдията й скочи така при думите й, че се смята за майка на Джак? — попитах.
	— Защото ако има нещо, което Чарлс Трейнор мрази повече от адвокати, опитващи се да атакуват доклада на Службата за децата и семейството, то е новият партньор на човек, който е в бракоразводен спор, да се държи като пълноправен нов родител. Това абсолютно противоречи на чувството му за приличие и за феърплея в семейните дела. Неизменно се нервира на всеки, който разиграе този коз.
	— И тъкмо заради това ти я вкара в капана?
	— Именно.
	Санди се присъедини към нас.
	— Бяхте превъзходна — каза тя на Мейв. — Наистина й натрихте муцуната на тая гадна малка…
	— Достатъчно, Санди — прекъснах я.
	— Съжалявам, съжалявам — рече тя. — Днес май наистина имам пристъп на болестта на Турет.
	— Иначе познат като синдром на часовата разлика — поясних.
	Мейв се обърна към Найджъл.
	— Хобс всъщност отбеляза точка срещу мен, нали?
	— Мисля, че ти всъщност… ъъ… се справи много добре предвид, че…
	— Предвид, че той отбеляза точката със забележката „Никога не съм отправял заплаха за живота на дете“.
	— Не смятам, че беше особено тежък удар за нас — каза той. — Особено след онова, което ти стори с госпожа Декстър.
	— А сега какво следва? — попитах.
	— Аз… ъъ… мисля, че приключихме със свидетелите. Предполагам, че съдията дава продължението след почивката само за да приключи формално края на заседанието и да ни каже да бъдем тук утре в девет сутринта.
	Но когато съдията се върна, Лусинда Форд имаше малка изненада за нас.
	— Милорд, появи се свидетел в последната минута, когото бихме искали да призовем.
	Трейнор никак не изглеждаше доволен — сигурно вече си се представяше у дома си до час. А вместо това…
	— И защо този свидетел е призован в последната минута?
	— Защото е жител на Съединените щати, на Бостън по-точно.
	Обърнах се и погледнах Санди, като се чудех дали тя има представа кого възнамеряваха да призоват. Тя поклати глава, изглеждаше толкова притеснена, колкото аз самата се чувствах сега.
	— Успяхме да получим свидетелските му показания едва онзи ден и да осигурим пристигането му снощи. Извиняваме се пред съда за закъснението му. Но той е критично важен за нашата теза и…
	— Може ли да видя свидетелските показания, моля? — прекъсна я съдията. — И, ако обичате, дайте копие и на госпожица Дохърти.
	Тя даде документите на Трейнор и на Мейв. Адвокатката ми прегледа своя екземпляр и не изглеждаше доволна. По-точно, видимо замръзна на мястото си. Съдията вдигна очи от документа и попита:
	— А господин… — Отново погледна в листа. — Господин Грант Огилви тук ли е сега?
	Грант Огилви. Името ми прозвуча далечно познато.
	— Да, милорд — потвърди Лусинда Форд. — Може да даде показания незабавно.
	— Какво ще кажете, госпожице Дохърти? Можете да повдигнете възражения от всякакъв характер, ако желаете… и аз ще съм задължен да ги подкрепя.
	Наблюдавах Мейв. Виждах я как разсъждава на бързи обороти. Тя каза:
	— Милорд, бих желала петминутна консултация с клиентката си, преди да взема решение.
	— Пет минути ме устройват, госпожице Дохърти. Съдът ще направи почивка.
	Мейв направи знак на Найджъл и мен да я последваме отвън. Намери пейка. Скупчихме се около нея. Тя заговори с тих глас:
	— Срещала ли си се някога с психотерапевт на име Грант Огилви?
	Притиснах устата си с длан. _Той?_ Бяха открили _него_?
	Внезапно ми призля. Сега вече бях сигурна, че ще изгубя Джак.
	— Госпожо Гудчайлд — загрижено продума Найджъл, — добре ли сте?
	Поклатих глава и седнах на пейката.
	— Може ли да прочета какво им е казал? — попитах.
	— Чети бързо — поръча Мейв, — защото до четири минути трябва да вземем решение.
	Прочетох показанията. Съдържаха точно това, което очаквах. После ги подадох на Найджъл. Той повдигна очилата си и им хвърли поглед.
	— Ъъ… няма ли някакъв договор за поверителност пациент/лекар в тези дела? — попита.
	— Да, има — отвърна Мейв, — освен когато, като в този случай, нещата опират до защита на дете. Тогава мантията на поверителността може да бъде свалена. Но съм сигурна, че можем да го оспорим, да проточим нещата със седмици и в процеса да си навлечем гнева на Трейнор. А другото е: от прочетеното тук виждам, че всичко това се е случило толкова отдавна, та не ми се вярва Трейнор да го приеме като съществено доказателство за твоя характер. Изглеждаш ми скептичен, Найджъл.
	— Честно казано… ъъ… това си е риск. Съжалявам да го кажа, госпожо Гудчайлд, но това може да извика съмнения относно личността ви. Макар по никакъв начин да не променя моето отношение към вас.
	— Проблемът тук — обади се Мейв — е, че утре искаме да им сервираме двама изненадващи свидетели, а аз поначало го смятах за малко опасна маневра, но Трейнор по-лесно ще разреши явяването им, ако ние сме допуснали техния изненадващ свидетел. Хазартен ход е, но аз мисля, че си струва да го направим, тъй като нашите свидетели ще окажат много по-силно влияние по случая, отколкото техният. Но в крайна сметка решението е твое, Сали. И се боя, че трябва да го вземеш веднага.
	Поех дълбоко въздух. Издишах. Казах:
	— Добре. Нека той да свидетелства…
	— Добро решение — похвали ме Мейв. — Сега имаш точно три минути да ми кажеш какво трябва да знам за случилото се тогава.
	Когато се върнахме в съдебната зала, Мейв обясни позицията ни на съдия Трейнор.
	— В интерес на експедитивността на изслушването, за да не причиняваме излишно отлагане, ще приемем този свидетел, явил се в последната минута.
	— Добре тогава — каза Трейнор. — Призовете господин Огилви.
	Когато той влезе, си помислих, че след цели петнайсет години изглеждаше почти същият. Сега беше около петдесет и пет годишен. Малко наедрял около талията, малко по-прошарен, но пак със същия тип кафяв габардинен костюм, който носеше през 1982 година. Също такава синя памучна риза с копчета на яката и раирана вратовръзка. Същите очила с рогови рамки и кафяви мокасини без връзки. Упорито беше зареял поглед, докато вървеше към свидетелското място, така че да не ме види. Но когато застана там, втренчих се право в него. Той се извърна и съсредоточи вниманието си върху Лусинда Форд.
	— И така, господин Огилви, за да потвърдим показанията ви, през последните двайсет и пет години сте били практикуващ психотерапевт в района на Бостън.
	— Така е, да.
	— След смъртта на родителите й при автомобилна катастрофа през 1988 година госпожа Гудчайлд ви е изпратена като пациентка.
	Той потвърди този факт.
	— Бихте ли предали пред съда, моля, онова, което госпожа Гудчайлд ви е казала по време на един от сеансите ви?
	През следващите десет минути той направи точно това — преразказа историята по начина, по който я бях споделила с Джулия. Не се опита да преувеличи или разкраси нищо. Изреченото беше точно повторение на думите ми пред него. Само че, докато очите ми го пронизваха, можех да си мисля единствено: ти не просто предаваш мен, предаваш себе си.
	Когато той приключи, Лусинда Форд ме погледна и каза:
	— В заключение, госпожа Гудчайлд е дала в ръцете на баща си питието, с което той е прехвърлил допустимата граница и е причинил катастрофата…
	— Настоятелно възразявам срещу такъв маниер на разпит, милорд — истински ядосана възкликна Мейв. — Колегата адвокат не просто прави догадки, тя твори художествена литература.
	— Съгласен съм. Моля, перифразирайте, госпожо Форд.
	— На драго сърце, милорд. Макар господин Гудчайлд да е информирал дъщеря си, че вече е приел алкохол над допустимата граница, тя все пак му е дала чаша вино. Така ли е?
	— Да, точно така.
	— Късно същата вечер той е блъснал колата си в друго превозно средство, при което са загинали самият той, съпругата му, млада жена, малко над трийсетгодишна, и четиринайсетмесечният й син?
	— Така е.
	— Госпожа Гудчайлд споделила ли е тази информация с друг освен с вас?
	— Не, доколкото знам.
	— Нито дори с единствената си роднина — сестра си?
	— Освен ако не го е направила на по-късен етап, не. Защото по онова време централната тема на разговорите й с мен беше, че не може да признае този факт пред сестра си. Че не може да го признае пред никого.
	Внезапно чух продължително задавено ридание зад гърба си. После Санди стана и изтича навън от съдебната зала. Веднага щом се озова в коридора, плачът й отекна в обширното му пространство. Понечих да се изправя, но тогава Найджъл Клап стори нещо извънредно неприсъщо за него. Грабна ръката ми и ме дръпна надолу, преди да съм хукнала навън, като ми прошепна:
	— Не бива да излизате.
	Отпред Лусинда Форд продължаваше.
	— Какъв терапевтичен съвет дадохте на госпожа Гудчайлд тогава?
	— Казах й, че е най-добре да разтовари съвестта си пред сестра си.
	Лусинда Форд се обърна към дъното на залата.
	— Тази, която излезе току-що, не беше ли сестрата на госпожа Гудчайлд?
	А после, след подходяща драматична пауза, заяви:
	— Нямам повече въпроси, милорд.
	Мейв Дохърти се изправи и се втренчи в Грант Огилви. Задържа острия си поглед върху него едни добри трийсет секунди. Той се опита да посрещне очите й, пълни с презрение, но не издържа. Съдия Трейнор се прокашля.
	— Няма да бъдете задържан тук още дълго, господин Огилви — каза Мейв. — Защото не изпитвам желание да отделя много време за разговор с вас.
	Тя също направи пауза за ефект, преди да подхване кръстосания си разпит.
	— На колко години беше госпожа Гудчайлд, когато дойде при вас като ваша пациентка?
	— На двайсет и една.
	— На колко години е бил баща й, когато е загинал?
	— На около петдесет, мисля.
	— Госпожа Гудчайлд му е подала питие на празненството, така ли?
	— Да.
	— Той го е отказал.
	— Да.
	— Тя подхвърлила „На остарял ли ще ми се правиш?“. И той изпил питието. Така ли е?
	— Да.
	— И вярвате, че по тази причина тя трябва да бъде държана отговорна за фаталната катастрофа, предизвикана от него няколко часа по-късно?
	— Никога не е искано от мен да коментирам дали носи отговорност.
	— Само че сте прелетели през океана, за да петните характера й, не е ли така?
	— Бях доведен тук просто за да предам информацията, която тя ми съобщи.
	— В качеството си на ваша пациентка, нали така?
	— Да.
	— Няма ли закони в Съединените щати за поверителност пациент/лекар?
	— Аз не съм лекар. Психотерапевт съм. И да, има закони. Но те се отнасят предимно до криминални злоупотреби.
	— След като госпожа Гудчайлд не е говорила пред никого друг за това, как, за бога, хората на господин Хобс ви откриха след толкова години и защо приехте да бъдете доведен тук?
	— Защото те ме помолиха да свидетелствам, затова.
	— И колко ви плащат, задето си направихте този труд?
	— Милорд, не ми е приятно да се намесвам отново — изправи се Лусинда Форд, — но това е неприлично.
	— О, я стига — просъска Мейв, — той очевидно не е тук, воден от алтруизъм.
	— Губим време, госпожице Дохърти — каза Трейнор. — Тази посока на разпит дълго ли ще продължи?
	— Нямам повече въпроси към този… _джентълмен_.
	Трейнор изпусна въздишка на облекчение. Вече можеше да си иде у дома.
	— Свидетелят е свободен. Съдът се разпуска до девет часа утре сутринта.
	Веднага щом Трейнор излезе от залата, изправих се и хукнах през вратата да търся Санди. Открих я на пейка в коридора със зачервени очи и мокро лице. Опитах се да докосна рамото й. Тя се отдръпна рязко.
	— Санди…
	Вратата на съдебната зала се отвори и отвътре излезе Грант Огилви, придружен от мъжа, адвокат на Тони. Преди да успея да я спра, Санди вече бе тикнала глава пред лицето му.
	— След два дни се връщам в Бостън — изкрещя му — и първата ми работа ще е да разпространя сред всички, които се броят за нещо в твоята професия, какво направи тук днес. Ясно ли ти е? Ще те съсипя, мамка ти. Защото точно това заслужаваш.
	Съдебен пристав, чул повишения й глас, дотича при групата. Ала адвокатът на Тони побърза да го отпрати.
	— Всичко приключи — прошепна той и поведе облещения Грант Огилви навън от сградата.
	Обърнах се към Санди, но тя се отдалечи от мен. Мейв и Найджъл ни гледаха от вратата на съдебната зала.
	— Ще се оправи ли тя? — попита Мейв.
	— Просто й трябва време да се успокои — отвърнах. — За нея шокът е ужасен.
	— За вас също — добави Найджъл. — Вие добре ли сте?
	Пренебрегнах въпроса и попитах Мейв:
	— Голяма вреда ли нанесе той според теб?
	— Истината е, че не знам — призна тя. — Но важното сега е да се оправиш със сестра си. Опитай се да запазиш спокойствие и най-вече да се наспиш добре тази нощ. Утре ще е много дълъг ден.
	Забелязах, че Найджъл е докарал куфара на колелца на Санди.
	— Тя си го остави вътре — обясни той. — Мога ли да помогна с нещо?
	Поклатих глава. Той смутено се пресегна и докосна ръката ми.
	— Госпожо Гудчайлд… Сали… онова, на което бяхте подложена току-що, беше грозно и нередно.
	После, почти изпаднал в шок от тази си проява на емоция, побърза да ми кимне за довиждане.
	Докато излизах навън да търся Санди, осъзнах, че това беше първият случай, в който Найджъл Клап се обърна към мен на малко име.


>	Четиринайсет

	Санди ме чакаше пред съда, облегната на един стълб.
	— Хайде да вземем такси — предложих.
	— Все ми е едно.
	Докато се возехме към Пътни, тя не ми каза и дума. Облегна се в ъгъла на колата, изтощена физически и психически, в едно от своите мрачни състояния, които познавах още от детството ни. Не я обвинявах, че беше толкова съкрушена. Според нейните разбирания аз я бях предала. И беше права. А сега нямах представа как би трябвало (или би могло) да поправя тази си огромна грешка.
	Ала познавах Санди достатъчно добре, за да знам, че най-добрата стратегия в момента беше да я оставя да изживее острата фаза на гняв. Затова и аз не й казах нищо по пътя към Пътни. Когато стигнахме до къщата, оправих леглото за гости, показах й къде е банята и я осведомих, че в хладилника има много полуфабрикати за подгряване в микровълнова фурна. Но ако имаше желание да яде с мен…
	— Искам да се изкъпя, да хапна и да си лягам. Ще разговаряме утре.
	— Е, аз ще изляза да се разходя тогава.
	Всъщност ми се искаше да потропам на вратата на Джулия, да я помоля да ми сипе водка и да ми позволи малко да порева на рамото й. Но когато наближих външната си врата, видях, че върху килимчето от вътрешната страна има бележка.
C>
	Отчаяно искам да науча как е минало днес… но се наложи да изляза по работа в последната минута. Би трябвало да съм се прибрала до 11 часа. Ако още си будна тогава и искаш компания, не се притеснявай да ми почукаш.
	Надявам се да си преминала благополучно през цялата олелия.
@	Целувки, Джулия
C$
	Боже, каква нужда имах да поговоря с нея, изобщо с някого. Но вместо това извлякох утеха, колкото можах, от разходката покрай реката. Когато се прибрах вкъщи, установих, че Санди беше яла пиле по мадраски и беше отнесла умората и гнева си в леглото.
	Избрах спагети „Карбонара“ за микровълнова фурна. Взирах се с невиждащ поглед в телевизора. Напълних си ваната. Взех нужната доза антидепресанти и приспивателни. Легнах си. Химикалите си свършиха работата за около пет часа. Когато се събудих, часовникът показваше 4:30 и единственото, което изпитвах, беше страх. Страх заради вчерашната история със Санди. Страх за влиянието, което Грант Огилви можеше да е оказал върху решението на съдията. Страх, най-вече, че ми е писано да изгубя Джак.
	Слязох в кухнята да си направи билков чай, но видях, че в дневната свети. Санди лежеше на дивана будна, потънала в среднощни мисли.
	— Здравей — казах. — Да ти донеса ли нещо?
	— Знаеш ли кое ме тормози най-силно? — каза тя. — Не това, че си дала на татко това последно питие. Разстроена съм, че не си могла да ми го кажеш.
	— Исках, само че…
	— Знам, знам. И разбирам мотивите ти. Но да го държиш у себе си толкова години… Боже господи, Сали, нима мислеше, че няма да те разбера? Така ли мислеше?
	— Просто не можех да се накарам да призная…
	— Какво? Че петнайсет години си мъкнала бремето на вината без основание? За миг щях да те освободя от него. Но си предпочела да не ми се довериш. Избрала си да се разлагаш в проклетите си угризения и ето това всъщност ме вбесява.
	— Права си.
	— Знам, че съм права. Може да съм незначителна дебела провинциалка…
	— Кой сега се отдава на самобичуване?
	Тя се засмя невесело. После каза:
	— Не знам за теб, но аз винаги съм мразила фамилията си. _Гудчайлд — добро дете._ Прекалено високи изисквания ти поставя. — Надигна се от дивана. — Мисля да си открадна още два часа сън.
	— Добра идея.
	Само че аз не можех да спя. Просто заех нейното място на дивана и се втренчих в празната скара на камината. Питах се защо не съм се накарала да й кажа каквото трябваше да й кажа, защо сама избягвах опрощението, за което така копнеех. И защо всяко дете иска да бъде добро дете, а никога не може да постигне очакванията на околните, още по-малко своите.
	По някое време съм се унесла и изведнъж усетих побутване от Санди, която държеше чаша с кафе в ръка.
	— Осем часът е — съобщи, — обаждаме се да ви събудим.
	Изгълтах кафето. Взех бърз душ. Пак си облякох хубавия костюм. Използвах фондьотен и руж да прикрия щетите. В девет и петнайсет вече бяхме пред станцията на метрото. Беше искрящо ясен, изпъстрен със слънчеви лъчи ден.
	— Добре ли спа? — попита ме Мейв, когато се настанихме на предната пейка от лявата страна на съда.
	— Не беше зле.
	— А как е сестра ти?
	— Струва ми се, че й поразмина.
	Тогава се появи Найджъл, придружен от Роуз Кийтинг. Тя ме дари с кратка прегръдка.
	— Нали не си мислеше, че ще пропусна това? — попита ме. — Коя е жената на последния ред?
	— Сестра ми — отговорих.
	— Дошла е чак от Щатите да ти дава кураж? Браво. Ще седна при нея.
	— Как са нашите изненадващи свидетели? — осведоми се Мейв.
	— Ще дойдат следобед, както сме се разбрали — увери я Роуз.
	— Знаят ли как да стигнат до Висшия съд? — попита Мейв.
	— Всичко е уредено. Найджъл ще посрещне едната на гара „Падингтън“ по време на обедната почивка, а аз ще взема другата от „Виктория“.
	Тогава пристигнаха Тони и сие — адвокатите му кимнаха на колегите си от нашата страна на съдебната зала; клиентът им и новата му партньорка избягваха погледа ми както преди. Аз също нямах желание да срещам очите на нито един от двамата.
	И ето че съдебният чиновник се изправи и ни призова да сторим същото. Съдия Трейнор влезе, седна на мястото си, поздрави ни с кратко „Добро утро“ и обяви началото на заседанието.
	Сега беше ред на Мейв да изложи тезата ни. Призова първия ни свидетел: доктор Родейл.
	Тя не ми се усмихна от свидетелското място. Изглежда, преднамерено игнорираше присъствието ми — може би за да придаде повече тежест на показанията си.
	Мейв я накара да запознае съда с квалификацията си, с продължителния си стаж в „Сейнт Мартин“, с двайсетгодишния си опит в лечение на жени със следродилна депресия и с няколкото си медицински труда по темата. После накратко обрисува емоционалното и физиологичното влакче на ужасите, което представляваше самото заболяване, как се промъква коварно в нищо неподозиращите жертви, как често кара онези, впримчени във вихъра му, да казват нехарактерни за тях неща като заплахи, да обмислят самоубийство, да отказват да се хранят и да се мият, да извършват актове на насилие… и как с много редки изключения винаги е лечимо.
	След това описа конкретно моя клиничен случай.
	Когато завърши, Мейв я попита:
	— По ваше мнение напълно способна ли е сега госпожа Гудчайлд да възобнови целодневно ролята си на майка?
	Лекарката погледна право към Тони и заяви:
	— По мое мнение тя беше напълно способна за тази роля още когато беше изписана от болницата преди близо десет месеца.
	— Нямам повече въпроси, милорд.
	Беше ред на Лусинда Форд.
	— Доктор Родейл, по време на двайсет и пет годишния си стаж колко жени със следродилна депресия сте лекували?
	— Бих казала, че около петстотин.
	— Колко документирани случаи си спомняте сред тях за майка, заплашила да убие детето си?
	Доктор Родейл видимо се почувства неловко при този въпрос.
	— Като казвате „заплашила да убие детето си“…
	— Имам предвид точно това: някоя, която отправя заплаха да убие дете.
	— Честно казано, спомням си да е докладвано само за три други случая…
	— Само три други случая от общо петстотин. При това положение очевидно е рядкост да се отправя подобна заплаха. Нека ви попитам, от тези три случая… всъщност четири, ако включите госпожа Гудчайлд, колко жени действително са убили детето си?
	Доктор Родейл се обърна към съдията.
	— Милорд, намирам духа на такъв разпит…
	— Докторе, трябва да отговорите на въпроса.
	— Само една от тези жени уби детето си.
	По устните на Лусинда Форд пробяга тържествуваща усмивка.
	— При положение че една от тези четири жени действително е убила детето си, налице е бил двайсет и пет процента шанс за госпожа Гудчайлд да убие своето дете.
	— Милорд…
	Но преди Мейв да успее да изрече нещо повече, Лусинда Форд отсече:
	— Нямам повече въпроси.
	— Повторен разпит?
	— На всяка цена, милорд — побесняла и през зъби процеди Мейв. — Доктор Родейл, разкажете ни, моля, за пациентката, която е убила детето си.
	— Тя страдаше от тежка шизофрения и беше може би най-екстремният случай на маниакална депресия, какъвто някога съм лекувала. Беше насилствено въдворена в психиатрия, а убийството се случи по време на надзиравано свиждане с детето й, когато на надзорничката й прилошало и се наложило да излезе от стаята за не повече от минута, за да потърси помощ. Когато се върнала, майката била прекършила вратлето на детето.
	Настана продължителна тишина.
	— Колко рядък е такъв случай на следродилна депресия? — попита Мейв.
	— От рядък по-рядък. Както казах, от близо петстотин случая, които са минали през мен, този е единственият. И трябва отново да подчертая, че за разлика от другите, тази пациентка поначало страдаше от психоза.
	— Така че няма абсолютно никаква връзка между състоянието на жената, убила детето си, и това на госпожа Гудчайлд?
	— Абсолютно никаква. И всеки, който се опитва да прави подобно сравнение, е виновен в чудовищно манипулиране на истината.
	— Благодаря ви, докторе. Нямам повече въпроси.
	Следващата беше Кларис Чеймбърс. Виж, тя ми се усмихна от свидетелското място и при внимателния и кратък разпит на Мейв й каза каква „добра връзка съм установила“ с Джак, колко съсипана от мъка съм била по време на първото надзиравано посещение и как сърдечно съм общувала със сина си по време на едночасовите седмични свиждания. После Мейв й зададе буквално същия въпрос като на доктор Родейл.
	— След като сте били единственият човек, наблюдавал взаимоотношенията между госпожа Гудчайлд и сина й през последните месеци, по ваше професионално мнение тя грижовна майка ли е?
	— Извънредно грижовна майка, в която имам безгранично доверие.
	— Благодаря ви. Нямам повече въпроси.
	Лусинда Форд и тук подхвана играта си в стил „имам само един въпрос към вас“. А въпросът беше:
	— Според вашия опит майките, които по закон са ограничени само до надзиравани свиждания с децата си, не показват ли до една, че са съсипани от мъка?
	— Разбира се, че да. Защото…
	— Нямам повече въпроси.
	— Повторен разпит?
	— Госпожо Чеймбърс, вярно ли е, че през последните шест седмици сте позволявали на госпожа Гудчайлд ненадзираван контакт с детето й?
	— Точно така е.
	— И защо го допуснахте?
	— Защото за мен беше ясно, че тя е нормално функционираща личност, която не представлява съвършено никаква опасност за детето си. Всъщност от самото начало имах това убеждение за нея.
	— Много ви благодаря, госпожо Чеймбърс.
	Миг след това свидетелското място беше заето от Джейн Санджей. Тя обясни, че е била мой здравен надзорник и че се е срещнала няколко пъти с мен, след като съм излязла от болницата с Джак. Заяви, че не е имала никакви съмнения за компетентността ми като майка.
	Мейв я попита:
	— Все пак това е било преди следродилната депресия да я порази с пълната си сила, нали?
	— Да, така е, но по това време тя очевидно страдаше от изтощение, следоперативен стрес, да не говорим за неистовия страх за състоянието на сина й. Изтощението беше утежнено от недостиг на сън и от факта, че нямаше никаква помощ у дома. Така че при дадените обстоятелства тя се справяше просто идеално.
	— Значи нищо в поведението й не намекваше за жена, неспособна да изпълнява ежедневните задължения по отглеждане на бебе?
	— Съвършено нищо.
	— Вие знаете, разбира се, че по нещастна случайност е кърмила сина си, след като е поела седатив. По ваше професионално мнение това рядък случай ли е?
	— Едва ли. В Уондсуърт имаме по дузина такива случаи годишно. Често срещана грешка е. Майката не спи, затова пие сънотворни. Казано й е да не кърми, след като е взела хапче. Детето се събужда посред нощ. Майката е замаяна и неразсънена. Кърми детето. И макар че за известно време детето е доста отпуснато, то просто си отспива. В случая със Сали… простете, с госпожа Гудчайлд… такава случка ни най-малко не променя мнението ми за нея, че е напълно компетентна майка.
	— Нямам повече въпроси.
	Лусинда Форд стана.
	— Госпожице Санджей, инцидентът с кърменето не се ли случи, след като прекратихте посещенията си при госпожа Гудчайлд?
	— Да. И тя постъпи в болница за известно време след това.
	— Постъпила е в психиатрично отделение за известно време след това. Инцидентът с кърменето е събитието, отвело я в болницата. Как може да знаете, че такъв инцидент е често допускана грешка, при положение че не сте били там?
	— Срещала съм в практиката си такива случаи и преди.
	— Но не сте се занимавали конкретно с този?
	Пауза. Джейн бе притисната в ъгъла и го знаеше.
	— Да, така е.
	— Колкото до твърдението ви, че детето било отпуснато, а после просто си отспивало поради ефекта от медикаментите, имам тук една изрезка от „Скотсман“ с дата 28 март тази година — кратка новина за смъртта на двуседмично момченце в болница в Глазгоу, накърмено от майката, след като е поела подобен седатив. Нямам повече въпроси.
	— Повторен разпит, госпожице Дохърти?
	— Да, милорд. Госпожице Санджей, в практиката си срещали ли сте смърт, като описаната току-що?
	— Никога, но сигурно може да се случи. Ала само ако майката е поела далеч над нормалната доза седативи. Аз бих се заинтересувала да узная дали тази майка в Шотландия не е била пристрастена към наркотици, тъй като много наркомани превишават дозите на медикаментите. А ако накърмиш дете след свръхдоза седативи, разбира се, може да се случи подобна трагедия.
	Тук се намеси съдията.
	— Питам от любопитство, госпожо Форд, била ли е майката от Глазгоу наркоманка?
	Госпожа Форд изглеждаше крайно сконфузена.
	— Била е, милорд.
	След като Джейн беше освободена, настъпи моментът, от който се ужасявах. Мейв Дохърти призова мен по име. Минах по пътеката, влязох на свидетелското място, положих клетва. Огледах съдебната зала и изпитах същото усещане като при единствената ми поява на сцена в училищна пиеса: ужасът от това, че всички очи са върху теб, дори и публиката (като в този случай) да е съвсем малка.
	Мейв беше съвършена. Придържаше се към сценария. Не излъчваше съчувствие („На Трейнор такива не му минават“), нито ме водеше за носа. Стъпка по стъпка ме насочи да разкажа за шеметната ни връзка с Тони, чувствата ми, когато открих, че съм бременна на възраст, близо до четирийсетте, трудната ми бременност, ужасът да открия, че Джак е попаднал в интензивното отделение след раждането си, фактът, че започвам да чувствам как душевно затъвам в черно блато.
	— Нали сте чували израза „лес тъмен по зла чест“? — попитах.
	— Данте — обади се съдия Трейнор.
	— Именно, Данте. Описанието му е много добро за мястото, където аз се озовах.
	— А в моментите на просветление, когато излизахте от този „тъмен лес“, как се чувствахте по повод на това, че сте крещели на лекарите, че сте направили тези две злощастни забележки относно сина си, че случайно сте го накърмили под действието на приспивателно?
	— Ужасно. Повече от ужасно. И все още се чувствам ужасно заради това. Знам, че бях болна тогава, но това не намалява чувството ми за вина и срама ми.
	— Изпитвате ли гняв към съпруга си за поведението му?
	— Да, изпитвам. Чувствам, че онова, което ми се случи, е отчайващо несправедливо, да не говорим, че е най-тежкото преживяване в живота ми… по-тежко дори от смъртта на родителите ми. Защото Джак е мой син. Центърът на съществуването ми. А ми бе отнет, и то по причини, които намирам не само неоснователни, а и предумишлено нагласени.
	Стиснах здраво парапета до себе си при това финално изявление. Защото знаех, че пусна ли го, всички в съдебната зала ще видят как ръцете ми треперят.
	— Нямам повече въпроси, милорд — каза Мейв.
	Лусинда Форд отправи поглед към мен и ми се усмихна. Усмивката на човек, който иска да те извади от равновесие, да ти покаже, че те е взел на мушка и се кани да дръпне спусъка.
	— Госпожо Гудчайлд, след като по време на престоя ви в болница „Матингли“ ви е било съобщено за критичното състояние на сина ви, казахте ли: „Той умира… и аз не ща да знам. Ясно ли ти е това? Не ща да знам“.
	Стиснах още по-здраво парапета.
	— Да, казах го.
	— Няколко седмици по-късно обадихте ли се на секретарката на съпруга си и казахте ли й: „Предайте му, че не се ли върне до трийсет минути, ще убия сина ни“?
	— Да, казах го.
	— Накърмихте ли сина си, след като сте пили седативи и след като личната ви лекарка изрично ви е предупредила да не го правите?
	— Да, накърмих го.
	— Озова ли се синът ви в болницата след този инцидент?
	— Да.
	— Бяхте ли вие хоспитализирана за близо два месеца в психиатрично отделение след този инцидент?
	— Да, бях.
	— През 1988 година присъства ли баща ви на празненството по случай дипломирането ви в колежа „Маунт Холиоук“ в Масачузетс?
	— Да.
	— Подадохте ли му чаша вино на това празненство?
	— Да.
	— Каза ли ви той, че не желае тази чаша вино?
	— Да.
	— Но вие сте направили коментара „На остарял ли ще ми се правиш, татко?“ и той е изпил виното на един дъх. Правилно ли предавам събитията?
	— Да.
	— По-късно същата вечер не е ли шофирал и не е ли убил при катастрофа себе си, майка ви и двама невинни пътници от друга кола?
	— Да.
	— Благодаря ви, госпожо Гудчайлд, задето потвърдихте, че всички основни обвинения, отправени срещу вас, са верни. Нямам повече въпроси, милорд.
	— Повторен разпит, госпожице Дохърти?
	— Да, милорд. Но преди да започна, държа да обърна внимание, че адвокатът на отсрещната страна използва думата „обвинения“ в контекст, свързан с клиентката ми. Нека се отбележи, че клиентката ми не е подсъдима тук.
	— Отбелязано е — изпъшка съдията с отегчена въздишка.
	— Госпожо Гудчайлд, наистина ли го мислехте, когато казахте: „Той умира… и аз не ща да знам. Ясно ли ти е това? Не ща да знам.“
	— Не, въобще не го мислех. Страдах от следоперативен шок.
	— Мислехте ли го, когато изказахте заплаха срещу живота на детето си?
	— Не, аз страдах от клинична депресия.
	— Извършвали ли сте някога акт на насилие спрямо детето си?
	— Никога.
	— Кърмили ли сте го пак, след като сте пили седативи?
	— Никога.
	— Преодоляхте ли вече следродилната депресия?
	— Да.
	— Дадохте ли на баща си чаша вино в онази съдбовна нощ през юни 1988 година?
	— Да.
	— Въпреки че не сте му я налели насила в гърлото и практически не сте сторили нищо, освен да подхвърлите лекомислена реплика, чувствате ли се още виновна, задето сте му дали онази чаша вино?
	— Да. Винаги съм се чувствала виновна заради това. От петнайсет години живея всеки ден със съзнанието за тази вина.
	— Но вярвате ли, че заслужавате да чувствате вина?
	— Независимо дали заслужавам, или не, тя е там.
	— Мисля, че това се нарича да имаш съвест. Благодаря ви, госпожо Гудчайлд, задето така ясно изложихте _истинските_ факти по този случай. Нямам повече въпроси.
	Напуснах свидетелската скамейка. Минах по пътеката. Седнах до Найджъл Клап. Той ме докосна по рамото и каза:
	— Браво, много добре.
	Висша похвала от господин Клап. Но въпреки това си мислех, че Форд отбеляза сериозни точки срещу мен и бе изтъкнала пред Трейнор, че сама съм потвърдила всички обвинения срещу себе си.
	Имаше още един свидетел преди обедната почивка. Бившата икономка на Даян Декстър — жената от латиноамерикански произход, която бях срещнала в деня, когато нахълтах в дома на Декстър. Името й беше Исабела Пас. Мексиканка, жител на Обединеното кралство от десет години. Работила при госпожа Декстър допреди четири месеца. Тя потвърди, че господин Хобс бил редовен гост в дома от 1998 година… и не, не спели в отделни стаи по време на тези посещения, които се случвали при завръщането му в Лондон от различни назначения в чужбина. Потвърди, че госпожа Декстър е ходила на почивка с него през 1999 и 2000 година и че е прекарала един месец с него в Кайро през 2001 година. И да, той редовно посещавал госпожа Декстър оттогава и на практика се нанесъл в дома й за около осем седмици през последната година… които, както Мейв Дохърти услужливо поясни, бяха осемте седмици, прекарани от Джак и мен в болница „Сейнт Мартин“.
	— С други думи, господин Хобс и госпожа Декстър са имали интимна връзка с прекъсвания от 1999 година и вече по-стабилни отношения след завръщането му в Лондон през 2002 година?
	— Така го виждах аз, да — отговори тя.
	При кръстосания си разпит Лусинда Форд попита:
	— Не бяхте ли уволнена от госпожа Декстър за кражба?
	— Да, но тя си взе думите назад и ми плати пари.
	— А преди да постъпите при госпожа Декстър, не работехте ли при господин и госпожа Робърт Рейнолдс от Лондон SW5?
	— Да, работех.
	— Не бяхте ли уволнена и оттам? Отново за кражба?
	— Да, но…
	— Нямам повече въпроси.
	— Повторен разпит?
	— Много бърз въпрос, госпожо Пас — каза Мейв. — Повдигнато ли ви бе официално обвинение за кражба от господин и госпожа Рейнолдс?
	— Не.
	— Значи нямате криминално досие?
	— Нямам.
	— А ако съдът поиска доказателства за датите на почивките, на които госпожа Декстър е заминавала с господин Хобс, как би могъл да получи такива доказателства?
	— Тя си води дневник с ангажиментите, държи го до телефона, всичко записва там. Къде отива, с кого. Щом годината свърши, слага дневника в шкафче под телефона. Там трябва да има дневници отпреди десет години.
	— Благодаря ви, госпожо Пас.
	Когато излязохме за обяд, наведох се напред и попитах Мейв:
	— Наистина ли е била изобличена в кражба на предишната си работа?
	— О, да — прошепна тя. — На диамантено колие, но за щастие успели да си го върнат от заложната къща, където го продала. Единствено поради отчаяните й молби за милост работодателите решили да не замесват полицията. Почти убедена съм, че е крала и от Декстър, но като знаела, че тя е замесена в съдебен спор, Пас решила да вдигне врява, че е несправедливо обвинена и да поиска компенсация. Именно затова Декстър й е платила. Така че, ако търсиш икономка, не наемай нея. Абсолютна крадла е… но пък със сигурност ни свърши работа.
	Леко повдигна рамене, сякаш да каже: знам, че не е приятно, но искаш ли да спечелиш, налага се да направиш и някои спорни ходове, също както го стори и противниковата страна.
	— Справи се много добре на свидетелската скамейка — похвали ме Мейв.
	Роуз и Найджъл отидоха да доведат изненадващите свидетели. Мейв се извини, че трябва да се подготви за финалните си два разпита. Така че аз и Санди отидохме да се разходим покрай Темза. Не си говорехме много — напрежението от изслушването и вчерашните разкрития не насърчаваха сериозен разговор. Ала сестра ми все пак изрази мнение, че сутринта е минала добре за мен.
	— Въпросът е колко добре.
	— Тони и богатата му мръсница бяха изобличени, че лъжат как връзката им е отскоро и че далеч не са били само приятели, когато са ти откраднали Джак. А ти се представи забележително добре.
	— Усещам, че предстои „но“.
	— _Но_… според мен пледиращата адвокатка на Тони те постави натясно в кръстосания си разпит. Не че си извършила нещо нередно. Просто всички тези въпросителни, надвиснали над теб, бяха потвърдени с твоята уста. Ала може би съм прекалено песимистична.
	— Не, напълно точна си. Мейв също е на това мнение. Разтревожена съм. Защото не мога да разгадая съдията и да прозра позицията му по случая… освен че иска да го приключи възможно най-бързо.
	Когато се върнахме в съда след двучасовото прекъсване, Мейв седеше сама от нашата страна на съдебната зала и ми каза, че да не би случайно Тони и сие да се натъкнат на изненадващите свидетели, Найджъл и Роуз ги държали в две отделни кафета наблизо. И веднага щом противниковата страна заемела местата си…
	Те влязоха, като аз и Тони се преструвахме, че помежду ни се издига Берлинската стена. Мейв мигом хукна по пътеката с мобилния си телефон в ръка. Върна се задъхана след минута тъкмо когато чиновникът призоваваше залата за тишина. Трейнор влезе и в същия момент Найджъл притича по пътеката и застана до мен. На Трейнор това никак не му се хареса.
	— Като че позакъсняхте, господине.
	Горкият Найджъл изглеждаше ужасно сконфузен.
	— Аз… ъъ… ужасно съжалявам, милорд.
	— И така, госпожице Дохърти — рече Трейнор, — този следобед ще приключим, надявам се?
	— Без съмнение, милорд. Но трябва да информирам съда, че също като ищеца и ние имаме свидетели, явили се в последния момент.
	Трейнор стисна устни. Определено не му се понрави тази новина.
	— Казахте „свидетели“, госпожице Дохърти. Колко са на брой? — осведоми се той.
	— Само двама, милорд.
	— И защо се явяват в последния момент? — поиска да узнае Трейнор.
	— Сдобихме се с показанията им едва вчера, а тази сутрин те трябваше да бъдат проверени.
	— Тук ли са свидетелите сега?
	— Да, милорд.
	— Може ли да узнаем имената им, моля?
	Мейв се извърна леко, за да насочи отговора си по посока на Тони.
	— Разбира се, милорд. Имената им са Илейн Кендал и Бренда Грифитс.
	Тони моментално взе да шепне в ухото на Лусинда Форд. Обзелата го паника беше очевидна.
	— Разполагате ли с изявленията на Кендал и Грифитс? — попита съдията.
	Найджъл отвори куфарчето си и подаде дебела папка на Мейв.
	— Да, милорд.
	— Ами дайте ги тук да ги погледна.
	Тя подаде копия от двете свидетелски показания на съдията, на Лусинда Форд и на колегата й. Наблюдавах как Тони мигом взе от мъжа неговия екземпляр и взе да го преглежда, като с всеки абзац ставаше все по-притеснен и накрая възкликна на висок глас:
	— Това е безобразие.
	Трейнор го закова с поглед над очилата си със стъкла като полумесеци и нареди:
	— Моля, въздържайте се от нарушаване на реда в съдебната зала, господин Хобс.
	Лусинда Форд положи ръка на рамото му да го успокои и каза:
	— Клиентът ми се извинява за този импулсивен изблик, милорд. Бихте ли ми дали минута да се консултирам с него?
	— Минута може — отвърна съдията.
	В ъгъла на Тони се проведе бърз и нервен разговор. През цялата минута Мейв стоеше изправена и ги наблюдаваше безстрастно, устояла на изкушението да се усмихне и да покаже самодоволно изражение.
	— И така — обади се Трейнор, когато минутата изтече. — Може ли сега да продължим, госпожо Форд?
	— Милорд, имаме сериозен проблем с тези показания.
	— И какъв точно е проблемът, госпожо Форд?
	— Докато показанията на господин Огилви пристигнаха тук от Щатите едва вчера заедно с него, имаме усещането, че отсрещната страна е задържала тези показания от жители на Обединеното кралство — в продължение на доста време.
	— Госпожице Дохърти, как ще отговорите на това?
	— Милорд, аз вече обясних защо се появяват в последния момент.
	— И така, госпожо Форд, възразявате ли срещу тези свидетели в последния момент? — попита Трейнор.
	— Да, милорд.
	— Само че — каза той, — предвид, че адвокатите на ответника допуснаха вчера вашия свидетел в последния момент и с оглед на това, че никой от нас не желае да има недоизслушване на страните по случая, аз ще допусна разпит на тези свидетели.
	— Милорд, бих искала да разговарям за момент с клиента ми дали ще пожелае да отправя официално възражение и да помоля за отлагане на това изслушване до момент, когато…
	— Да, да, всички знаем как завършва това изречение, госпожо Форд — прекъсна я Трейнор. — И топката, както се казва, е твърдо във вашето поле. Или приемате свидетелите на другата страна, както те приеха вашия вчера, или си казваме довиждане до след четири месеца, тъй като по график аз излизам в летен отпуск. Така че, ако ви е нужно повече време да проучите показанията на новите свидетели на ответника, тогава делото ще се смята за отчасти изслушано и всички ще се срещнем през есента, за да вземем решение по онова, което би могло да се реши тук и сега. Но, разбира се, изборът лежи изцяло върху вас и клиента ви. Може би ще желаете да ви дам малко време да разговаряте с него?
	— Благодаря, милорд.
	Отново бе подхваната трескава дискусия от другата страна на залата. Само че този път онази Декстър взе активно участие във водения шепнешком дебат и от отсечените й жестове личеше, че има много категорично становище по разискваната тема.
	Мейв се наведе към мен и ми прошепна:
	— Австралия.
	Внезапно осъзнах съвършената стратегия зад хазартното решение на Мейв. Като знаеше много добре, че Даян Декстър трябва да е в Сидни възможно най-скоро, за да даде ход на новия бизнес там, беше заложила на предположението, че Декстър силно ще се възпротиви на отлагане на изслушването. Защото това би означавало, че Тони и Джак няма да могат да заминат при нея поне в близките четири месеца, и то, ако тогава Трейнор отсъдеше в тяхна полза. Като гледах как взема надмощие в дискусията с Тони и правния му екип, отгатвах какво може да казва с тихия си, но настойчив глас: _Колко пък толкова могат да ни навредят тези свидетели?… Не можем да си позволим отлагане… да приключим с това сега._
	Или поне се надявах да им казва това.
	Дебатът им продължи още минута, през което време Тони се опитваше да протестира, но Декстър му изсъска и му затвори устата. По лицето му бе изписано поражение.
	— И така, госпожо Форд — обади се Трейнор и прекъсна този конклав. — Стигнахте ли до решение с клиента си?
	Форд погледна директно към Декстър, която й кимна утвърдително. После се обърна към Трейнор.
	— С голяма неохота, но водени от желание да не бавим повече приключването на съдебната процедура, ще приемем двамата нови свидетели на ответника.
	Трейнор изглеждаше извънредно облекчен. Също и Мейв Дохърти, която се награди с много бегла усмивка.
	Трейнор каза:
	— Моля, призовете първия си свидетел, госпожице Дохърти. Кой ще е?
	— Илейн Кендал, милорд.
	Найджъл забърза по пътеката и излезе през задната врата. Върна се миг по-късно, последван от Илейн Кендал. Тя беше дребна, изнурена на вид жена, малко под петдесетгодишна, с лице на пушачка и умора в очите. Застана на свидетелското място и се втренчи право в Тони с мрачно презрение. Положи клетва, отне й момент да се успокои, Мейв започна.
	— Госпожо Кендал, бихте ли разказали пред съда как се запознахте с господин Тони Хобс?
	Тя започна да разправя историята си бавно, с колеблив глас. Израснала в Амършам и на Коледа 1982 година работела в местен пъб, когато влязъл „господинът, който седи ей там“. Разбъбрили се в течение на вечерта („Нали разбирате, аз му сервирах“), той й казал, че гостува на родителите си в Амършам и че бил авторитетен чуждестранен кореспондент на „Кроникъл“.
	— Беше много очарователен, много начетен и след като приключих работа, той ме покани на по питие. Отидохме в клуб. Прекалихме с пиенето. Нещата вървяха едно след друго и на следващата сутрин се събудихме заедно. След това той изчезна. Няколко седмици по-късно открих, че съм бременна. Опитах се да се свържа с него чрез вестника, но доникъде не стигнах. А пък с моите майка и баща ирландски католици нямаше начин да не задържа бебето. Но… този човек… по това време той беше в Египет или кой знае къде… макар всякак да се опитвахме да се свържем с него, пазеше пълно мълчание. Накрая се наложи да наемем адвокат и да вдигнем врява във вестника. Както разбрах, шефовете му поръчали някак да уреди въпроса, така че той най-сетне се съгласи да ми плаща нещо като уж издръжка за детето.
	— Каква беше сумата?
	— Петдесет лири месечно през 1983 година. През 1991 година успяхме да ангажираме нов адвокат, та така стигнахме до сто двайсет и пет лири на месец.
	— И господин Хобс никога не показа ни най-малък интерес към вас или сина ви…?
	— Джонатан. Нарекох го Джонатан. Не, този човек не искаше да ни знае. Всяка година му пращах снимка на момчето му чрез „Кроникъл“. Не дочаках отговор.
	— Макар вече да знам отговора на този въпрос и да ви поднасям извинения, че повдигам тъй болезнена тема, къде е синът ви сега?
	— Почина през 1995 година. Левкемия.
	— Трябва да е било ужасно за вас.
	— Да, беше — отвърна тя, но гласът й бе твърд и погледът й остана прикован към Тони.
	— Писахте ли на господин Хобс да го информирате за смъртта на сина му?
	— Писах му. Обадих се и във вестника, помолих ги да се свържат с него. Нито дума. Вярвах, че поне тогава ще ми се обади. Щеше да бъде един малък жест на почтеност.
	Мейв Дохърти не каза нищо за момент, удължи тишината. После промълви:
	— Нямам повече въпроси.
	Лусинда Форд подхвана напрегнат разговор с Тони. Погледнах към Декстър. Седеше там хладна и безстрастна.
	— Госпожо Форд, ще проведете ли кръстосан разпит? — попита Трейнор.
	— Да, милорд — отвърна тя, но виждах, че отчаяно се опитва да открие импровизирана стратегия, с която да намали вредата от чутото. И, боже мой, колко бързо успя да си стъпи на краката. Защото каза:
	— Госпожо Кендал, колкото и да съм съпричастна към трагедията във вашия разказ, трябва да ви попитам следното: смятате ли, че една любовна нощ гарантира обвързване за цял живот?
	— Когато резултатът от нея е син, да, така смятам.
	— Но нали господин Хобс е оказвал непрестанна финансова подкрепа на вас и сина ви?
	— Твърде мизерна подкрепа, за която адвокатът ми трябваше да се бори.
	— Но, почакайте… Предполагам, че по онова време сте били сексуално активна жена. В края на краищата, вие сте преспали с господин Хобс още след първата среща. Със сигурност той е могъл да изиска тест за бащинство.
	— Не съм била кварталната пачавра. Детето беше негово. Не бях спала с друг преди него близо година.
	— Но той изиска ли тест за бащинство?
	— Не… не е.
	— Получавали сте месечни суми от мъжа, който е бил баща на детето ви. И със сигурност петдесет лири са си били пари през 1983 година. Също както и сто двайсет и пет лири са били пари в началото на деветдесетте. Така че той си е изпълнил задълженията към вас. А що се отнася до смъртта на сина ви… Няма как да отречете факта, че колкото и трагична да е била тя за вас, той не е имал каквато и да било връзка с момчето. Така че…
	Внезапно Илейн Кендал се разплака. Бореше се да се овладее, но не успяваше. Отне й близо минута да си върне контрола, през което време всички в залата не можеха да сторят нищо, освен да наблюдават безпомощно. Изпитах ужасна вина. Аз я бях уговорила за това. Седях с нея в дневната й в Кроули, а тя ми разказваше как се е преместила в този проклет град след смъртта на Джонатан, за да се махне от мястото, където всичко свързвала с него; как бил единственото й дете, как никога не се омъжила, как се хващала на всякаква работа, за да свързват двата края, но колкото и трудно да се справяла, Джонатан бил центърът на живота й. А после… изневиделица… левкемия. И…
	Историята беше много болезнена за слушане. Мъчителна направо. Особено след като знаех, че тази жена е лишена от единственото важно за нея в живота й. Като всеки родител, изгубил дете, никога нямаше да го преодолее. И все пак — а това бе ужасяващо признание — виждах в трагедията й голяма възможност за моя случай; начин да изоблича Тони и да покажа истинския му лик на безсърдечен мръсник. Бях открита пред нея за мотивите си. Казах й с много ясен език, че показанията й биха ми помогнали да си върна сина. И тя се съгласи. А сега… сега бе подложена на това ненужно мъчение. Да, бях получила каквото исках от нея. Но докато я гледах как плаче на свидетелското място, изпитвах единствено срам.
	Когато накрая сълзите й спряха, тя се обърна към съдията и каза:
	— Моля да ме извините, милорд. Джонатан беше единственото ми дете. И дори сега ми е трудно да говоря за това. Искрено съжалявам…
	— Госпожо Кендъл, не дължите никакво извинение на този съд. Тъкмо обратното, ние трябва да ви поднесем извинение.
	И като отправи режещ като нож поглед в посока на госпожа Форд, попита я:
	— Ще продължите ли още кръстосания разпит, госпожо Форд?
	— Не, милорд.
	Отправи подобен предупредителен поглед към Мейв и попита:
	— Повторен разпит, госпожице Дохърти?
	— Не, милорд.
	— Госпожо Кендал, свободна сте, можете да се оттеглите.
	Нужно й бе известно усилие да напусне свидетелското място. Когато мина покрай мен, прошепнах й:
	— Толкова много съжалявам…
	Но тя си излезе, без да каже и дума.
	Трейнор не каза нищо известно време. Беше ясно, че е разстроен от вида на горката жена, хлипаща на свидетелската скамейка. Той също имаше нужда от момент да се овладее, преди да се върне към задачите си.
	— Да пристъпим към последния ви свидетел, госпожице Дохърти.
	— Да, милорд. Госпожа Бренда Грифитс.
	За разлика от Илейн Кендал, жената, която мина по пътеката в съдебната зала, излъчваше увереност, същия тип самочувствие, характерен за Даян Декстър. Въпреки че дрехите й не бяха дизайнерски — носеше семпъл зелен костюм — всичко у нея излъчваше елегантност, беше четирийсетгодишна дама, която никак не се притесняваше от възрастта си. Когато застана на свидетелското място, удостои Тони с леко и хладно кимване.
	Мейв Дохърти я помоли да разкаже как се е запознала с Тони Хобс.
	— През 1990 година, когато бях журналист в „Кроникъл“, бях пратена за три месеца във Франкфурт да отразявам финансовите пазари. Тони беше шеф на бюрото там. Бяхме офис само от двама служители. И двамата бяхме необвързани. Подхванахме неангажираща връзка. Имахме една не много трезва вечер към края на престоя ми, когато противозачатъчните средства бяха пренебрегнати. При връщането си в Лондон установих, че съм бременна. Естествено, свързах се с Тони. Той никак не се зарадва на новината и със сигурност не предложи „да направи от мен почтена жена“ или нещо от този род… не че аз го исках или очаквах от него. Вместо това взе да ме умолява да направя аборт. Заявих на мига, че това няма да го бъде. „В такъв случай — каза той — не разчитай на нищо от мен освен на финансова подкрепа.“ Не беше приятен коментар и да, на момента силно ме разстрои. Но в същото време по някакъв странен начин изпитах уважение към честността му. От самото начало ме предупреди, че не иска да има нищо общо с това дете. Родена съм в Ейвън и никога не харесах Лондон, затова щом открих, че съм бременна, започнах да си търся работа в района на Бристол. Откри се вакантно място в бристолския клон на новинарския канал на Би Би Си. Назначиха ме. Преместих се. Родих детето. Година по-късно имах щастието да срещна прекрасен мъж. Оженихме се. Катрин, дъщеря ми от Тони, смята Джефри за свой баща. Имаме дете и с Джеф — също дъщеря на име Маргарет. Всъщност няма друго за разказване.
	— Освен че Тони Хобс никога не е виждал дъщеря си Катрин, която вече е близо дванайсетгодишна, така ли е?
	— Да, така е. През годините му писах от време на време и му предлагах възможност да се запознае с нея. Но липсата на реакция от негова страна казваше всичко. Така че не съм си правила труда да се свързвам с него от… боже, вече трябва да са станали шест години.
	— Нямам повече въпроси, милорд.
	— Кръстосан разпит, госпожо Форд?
	— Да, милорд. Госпожо Грифитс, защо се съгласихте да свидетелствате днес?
	— Защото госпожа Гудчайлд дойде при мен, обясни ми какво е сторил Тони с бебето им и ме попита дали бих информирала съда относно неговата липса на интерес към дъщеря му. Предвид екстремността на ситуацията й, в която Тони разиграва картата на „грижовния баща“, почувствах се задължена да заявя открито за предишната му липса на бащински интерес.
	— Но не е ли възможно през тези дванайсет години, които са изминали от раждането на дъщеря ви, господин Хобс да е променил настройката си по отношение на бащинството? Особено като си има работа с жена, която физически е заплашила…
	— Госпожо Форд — обади се натъртено съдия Трейнор, — свидетелката не би могла да отговори на този въпрос.
	— Простете, милорд. Доведохте ли дъщеря си тук днес, госпожо Грифитс?
	— За бога, не. Не бих й причинила подобно изживяване, още по-малко бих я изложила на показ.
	— Поздравявам ви за вашата грижа относно емоционалното състояние на околните.
	— Какво ви казах аз току-що, госпожо Форд? — попита Трейнор.
	— Отново моля за извинение, милорд. Нямам повече въпроси.
	Веднага щом Бренда Грифитс напусна съдебната зала, Трейнор погледна часовника си и каза:
	— Тъй като това беше последният свидетел на ответника, сега бих искал да чуя заключителните пледоарии.
	Но аз не чух тези пледоарии, нито реакциите на тях, нито последната дума на Лусинда Форд, каквато й се полагаше по закон като адвокат на ищеца. Макар да не помръднах от мястото си, а от него идеално да се чуваха гласовете на двамата пледиращи адвокати, нещо у мен изключи. Може би заради несекващия ми срам от онова, което бях причинила на Илейн Кендал. Може би беше емоционално изтощение. Може би бях достигнала до точката на насищане, отвъд която вече не можех да понеса да чуя повече двата прочита на историята. Каквато и да беше причината, просто седях там, втренчена в пода, насилвах се с волята си да не чувам — и успявах.
	И тогава Найджъл Клап ме побутна. Говореше Трейнор.
	— С това изслушването на свидетелите и на пледоариите приключи, така че ще се оттегля, за да обмисля своето решение. Ще се върна да го обявя след два часа.
	Това ме изтръгна от ступора ми и ме пренесе в действителното време и място. Когато Трейнор излезе, наведох се към Мейв и прошепнах напрегнато:
	— Ако ще съобщи решението си след два часа, значи ли това, че вече е написал по-голямата част от него?
	— Възможно е — отвърна тя с посърнал вид. — От друга страна, може просто да иска да си спести идването на работа утре. Знам, че звучи прозаично, но такава е истината. Известен е с това, че върши нещата бързо.
	— Особено когато вече е предрешил изхода.
	— Боя се, че е така.
	Роуз Кийтинг дойде при нас. Постави утешително ръка на рамото ми.
	— Добре ли си, скъпа?
	— Горе-долу. Как е Илейн Кендал?
	— Държи се. Но едва. Мисля да я придружа до дома й в Краули. Не ми се ще да я пускам да се връща сама.
	— Добра идея — каза Найджъл. — Аз пък ще изпратя госпожа Грифитс до „Падингтън“.
	— Нали ще се върнете за решението? — попитах го.
	— Разбира се — отвърна той. — Ще издържите два часа, нали?
	Хвърлих поглед през съдебната зала. Там срещу нас седеше Даян Декстър. Неподвижна. Скована. По лицето й бяха изписани смесени чувства — емоционален смут, гняв, тъга. Тони до нея трескаво й шепнеше и се опитваше да я умилостиви, но отношенията им очевидно бяха взели остър завой след последните разкрития. Разкрития, излезли наяве само защото се бяха опитали да ми откраднат детето. А това не ми оставяше друг избор, освен да изровя нещо, с което да ги изоблича. Също както Мейв и Лусинда Форд бяха работили така усърдно в името на това да подкопаят тезата на противника. И ето ни сега — в очакване на предстоящата преценка на третата страна — изтощени, изразходвани емоционално, еднакво съсипани. Никой не печели в дело като това. Всеки излиза от него разнищен и омърсен.
	Поставих ръка на рамото на Мейв.
	— Каквото и да се случи сега, нямам думи да ти благодаря.
	Тя поклати глава.
	— Ще бъда откровена с теб, Сали. Според мен нещата не изглеждат добре. Трейнор беше искрено отвратен от последната ни маневра. Горката Илейн Кендал го разстрои.
	— Вината е моя. Заради великата ми самодейност се получи така.
	— Не, това беше верният ход. И онова, което тя каза, трябваше да бъде казано. Аз трябваше да я подготвя добре, да я настроя емоционално. Това беше моя работа и аз не я свърших както трябва.
	— Какво ще правиш през следващите два часа?
	— Ще се върна в кантората. А ти?
	Поведох сестра си през задния изход на съда. Прекосихме моста и се наредихме на опашка за билети в последната минута за Лондонското око. Успяхме да се сдобием с две места. Издигнахме се в облаците, а градът се простираше от всичките ни страни като една от онези карти на света, датиращи от шестнайсети век, пред които си готов да повярваш, че земята е плоска и можеш да видиш къде свършва градът и започва нищото. Санди се взираше на запад — покрай двореца, Албърт Хол, буйната зеленина на Кенсингтън Гардънс, величествените високи жилищни сгради на Холанд Парк към безкрайната крайградска територия отвъд.
	— Казваш, че този град си имал своите прекрасни моменти — каза тя, — но се обзалагам, че през повечето време е просто мрачен.
	Което до голяма степен обобщава самия живот, не е ли така?
	Когато слязохме от огромното виенско колело, купихме си сладолед като туристи, за кратко свободни от житейски грижи. После отново пресякохме Уотърлу Бридж до Странд и влязохме в сградата на съда за последен път.
	На връщане вървяхме в пълно мълчание. Но когато се озовахме вътре, Санди попита:
	— Може ли да седна до теб при изчитането на решението?
	— Много бих искала.
	Тони и екипът му вече бяха по местата си, когато се върнахме. Ала забелязах, че сега Даян Декстър седеше до адвоката им. Мейв беше на предния ред до Найджъл. Никой с никого не се поздрави. Седнахме със Санди. Дишах дълбоко и се стараех да запазя спокойствие. Ала никой в залата не беше спокоен. Аурата на страха беше навред.
	Минаха пет минути, после десет. Но всички седяхме мълчаливи. Какво друго бихме могли да сторим? Тогава влезе съдебният чиновник. Всички се изправихме. Трейнор с бавна крачка отиде до съдийското си кресло, като държеше папка с дългите си елегантни пръсти. Поклони се. Седна. Поклонихме се и ние. Седнахме всички. Той отвори папката си. Започна да чете. В този момент си спомних нещо, което Мейв ми беше казала дни по-рано.
	— В хода на отсъждането си може да посочи онова, което сам нарича „находки“. На правен език това са необорими факти и по същество означава, че веднъж изтъкнати, не могат да бъдат оспорвани.
	Ала още с увода си той даде да се разбере, че никак не е доволен от цялостния тон на делото.
	— Нека кажа в началото, че през двата кратки дни на финалното изслушване бяха извадени на показ по най-публичен начин твърде много кирливи ризи. Узнахме, че господин Хобс е имал две деца от две различни жени и че не е осъществил връзка с тези деца. Узнахме, че госпожа Декстър, новата партньорка на господин Хобс, е имала проблем с наркотици, който храбро е преодоляла, след като той е станал причина за спонтанен аборт. Трябва да кажа, че намирам откровеността на госпожа Декстър за някогашната й зависимост смела и достойна за уважение. Тя ме впечатли силно като свидетел…
	О, господи…
	— Научихме също, че оттогава госпожа Декстър е положила всевъзможни усилия да има дете до степен, че, ако може да се вярва на адвоката на ответника, е била готова на заговор с партньора си да отнемат детето от майка му на базата на скалъпени обвинения в заплаха за физически тормоз.
	Санди ме погледна. Трейнор току-що беше намекнал, че не е повярвал на тезата ни.
	— Узнахме и че преди повече от двайсет години госпожа Гудчайлд е поднесла на баща си питие, което може би — а може би не — го е отвело над допустимата граница за съдържание на алкохол в кръвта и — може би или не — е станало причина за фаталната катастрофа, при която той е загинал с жена си и двама невинни. Узнахме също, че госпожа Декстър и господин Хобс не са били особено честни за действителното времетраене на връзката им, макар че, искрено казано, съдът не намира за важно дали са станали интимни преди три години, или преди три месеца.
	Още едно притеснено споглеждане помежду мен и Санди. Огледах залата. Всички седяха с наведени глави, сякаш бяха в църква.
	— Казвам го, защото сред всички доказателства, изнесени през тези два дни, се замъгли централният въпрос: кое е най-доброто за детето? А това е едничкият въпрос тук. Всичко друго по мнение на съда е неуместно и несъществено. Без съмнение връзката между майка и дете е най-ключовата в живота. Дори би могло да се използва думата „изначален“, за да се опише този неразривен контакт. Майката е тази, която ни довежда на света, тя ни кърми, превежда ни през най-ранните етапи на съществуването. По тази причина законът проявява крайна неохота да наруши, камо ли да прекъсне тези изначални взаимоотношения, освен ако доверието на обществото към майката не е дълбоко накърнено.
	По-рано днес адвокатът на ищеца обобщи „обвиненията“, както тя ги нарече, срещу ответничката. Трябва да се признае, че тези обвинения са много тежки и сериозни. Но също трябва да се признае, че ответничката е страдала от остро клинично разстройство, нарушило способността й за преценка и накарало я да се държи по крайно неразумен начин. След като признава въпросното клинично заболяване, може ли съдът да рискува застрашаване на благополучието на детето? Ето това е централната дилема, която стои пред съда. Той е длъжен да прецени дали за детето е по-добре да бъде поставено под попечителство на баща си и новата му партньорка — жена, която може да твърди, че е негова сурогатна майка, но която в очите на този съд никога няма да бъде смятана за такава.
	Той замълча. Погледна над очилата си към мен.
	— Да се отправи заплаха за живота на дете — дори в състояние на безпаметен гняв — е нещо много сериозно…
	Санди хвана ръката ми и я стисна, сякаш за да каже: „Тук съм и те държа, ако той те запрати в пропастта“.
	— Да се извърши два пъти е силно тревожещо. Такова е и натравянето на дете със сънотворни — макар да е станало случайно и в объркано състояние. Но достатъчни ли са тези действия, за да се прекъсне изначалната връзка между майката и детето? Особено когато трябва да се повдигнат въпроси за дълбоките мотиви на бащата на детето и за истинските причини той да се обърне към съда преди осем месеца, за да спечели правото детето да живее с него? В крайна сметка отново се обръщаме към същината на въпроса: ако на майката е присъдено пълно или съвместно попечителство над детето, ще изпълни ли тя заплахите, които е отправила по-рано? Не трябва ли да бъдем благоразумни в този случай и така да прережем изначалната връзка, за да гарантираме защита за интересите на детето?
	Трейнор спря за момент и отпи вода от чашата пред себе си. Пред мен Найджъл Клап закри лицето си с ръка. Защото това последно изречение бе издало присъдата. Бяхме изгубили.
	Трейнор остави чашата и продължи да чете.
	— Това са все въпроси, над които съдът трябваше да разсъждава. Важни и нелеки въпроси. Ала когато всички налични сведения се проучат внимателно, съществува ясен отговор на тези въпроси.
	Наведох глава. Ето, идваше. Най-после. Моята присъда.
	— И така, след надлежно обмисляне, намирам, че майката, госпожа Гудчайлд, не е възнамерявала да навреди на детето си и не носи отговорност за действията си през този период, тъй като е страдала от медицински диагностицирана депресия. Намирам също така, че бащата, господин Хобс, е направил всичко, което е могъл, за да прекъсне връзката между майката и детето. Намирам, че мотивите на господин Хобс, както и на партньорката му, госпожа Декстър, да твърдят, че детето било изложено на риск, са били не съвсем алтруистични. Намирам, че са манипулирали истината за своя собствена изгода.
	Санди вече стискаше ръката ми толкова силно, та бях сигурна, че всеки миг ще счупи няколко кости. Но не щях и да знам.
	— Това са причини решението на този съд да бъде, че детето трябва да прекарва значително време и с двамата родители…
	Той млъкна за секунда или две, но на мен ми се сториха като цяла минута.
	— … но аз отсъждам постоянното местожителство на детето да бъде при майката.
	Настана дълго шокирано мълчание, нарушено от Трейнор.
	— И тъй като установих зла умисъл, насочена срещу ответничката, нареждам ищецът да плати съдебните й разноски.
	Лусинда Форд мигом скочи на крака.
	— Моля за разрешение да обжалваме.
	Трейнор се втренчи в нея. После отсече:
	— Разрешението е отказано.
	Той събра листата си. Свали очилата си, подобни на полумесеци. Погледна към стъписаните ни лица. После каза:
	— Ако няма нищо повече, аз се оттеглям.


>	Петнайсет

	Шест седмици по-късно времето в Лондон стана горещо. Това продължи близо седмица. Живакът се движеше между двайсет и пет и трийсет градуса, небето беше безоблачно — изцяло син купол, а слънцето целодневно напичаше над града.
	— Не е ли това необичайно? — попитах на петия ден с високи температури и без дъжд.
	— Всеки момент времето ще се промени — каза Джулия. — И отново ще се върнем към обичайните облачни дни.
	— Така е, но няма да мисля за това сега.
	Бяхме в парка „Уондсуърт“. Беше късно следобед. Около половин час преди това Джулия беше почукала на вратата ми и ме беше попитала дали съм в настроение за разходка. Побутнах настрани новия ръкопис, над който работех, преместих Джак от кошарката в количката му, взех си слънчевите очила и шапката и излязохме навън. Когато стигнахме до парка, Джак вече беше заспал. Седнахме на тревисто кътче край реката, а Джулия извади от голямата чанта, която носеше през рамо, две чаши за вино и охладена бутилка „Совиньон блан“.
	— Реших, че можем да отпразнуваме жегата с по капка прилично вино… стига да можеш да си го позволяваш сега?
	— Мисля, че една чаша няма да ми навреди. Вече свалих дозата на антидепресантите на две хапчета дневно.
	— Това е впечатляващо. На мен ми отне почти година да се отърва от тях.
	— Доктор Родейл все пак не ме е обявила още за „излекувана“.
	— Но си близо до това.
	Тя извади тапата на виното. Полегнах за момент, почувствах слънцето върху лицето си, лекия лимонен аромат на тревата, пробиващ през обичайните градски миризми, и си помислих: „Колко е приятно само“.
	— Заповядай — каза Джулия и постави питието до мен, после запали цигара.
	Изправих се и седнах. Чукнахме чашите си.
	— Пия за приключената работа — обяви тя.
	— И каква е тя?
	— Накрая свърших един ужасен проект.
	— Онзи за Източноанглийското кралство?
	— Да, това огромно чудовище — отвърна тя по повод дебел том, който беше редактирала и който я беше отегчил до смърт (или поне така твърдеше). — Снощи го приключих окончателно. А всеки, който е прекарал три месеца, потънал в историята на Източноанглийското кралство, заслужава няколко чаши вино. Ти още ли работиш над справочника за джаза?
	— Да, с всичките му хиляда и осемстотин страници. И още съм само до Сидни Беше.
	— Внимавай, Станли ще се разтревожи.
	— Имам още седем седмици до крайния срок. И предвид, че Станли ме покани да излезем, съмнявам се, че ще размахва камшика…
	Джулия едва не се задави от цигарата си.
	— Станли те е поканил да излезете?
	— Това казах.
	— Я виж ти… Изненадана съм.
	— Откакто станах голямо момиче, случвало се е мъже да ме поканят да излезем.
	— Знаеш за какво говоря. Учудена съм заради Станли. Не е от най-отворените мъже. И дори след развода си е още по-тих на този фронт.
	— Много е мил по свой си начин, като добрия чичко. Поне с такова впечатление ме остави, когато обядвахме заедно преди месеци.
	— Едва е прехвърлил петдесет. И поддържа форма. Отличен редактор е. И има много хубав мезонет в Южен Кенсингтън. Освен това…
	— Сигурна съм, че може да се храни с нож и вилица и не му тече лигата.
	— Прощавай — разсмя се тя. — Не се опитвах да ти го пробутвам.
	— Пробутвай го колкото щеш, но вече му казах, че сега съм твърде заета, за да изляза на вечеря.
	— Но защо? Това е само вечеря.
	— Знам. Само че за момента той е единственият ми източник на доходи. Не искам да подлагам на риск това с навлизане в непрофесионални ситуации. Имам нужда от работата.
	— Стигна ли до споразумение с адвокатите на Тони?
	— Да, докарахме го най-после дотам.
	Всъщност Найджъл Клап бе този, който го докара дотам, като им извиваше ръцете с типичната си колеблива решителност — описание, което за всеки друг би звучало като оксиморон, но беше напълно логично като характеристика на Найджъл. Седмица след изслушването другата страна се свърза с него и направи първото си предложение: да се запази съсобственост върху къщата в замяна на петдесет процента плащане на ипотеката и издръжка за мен и детето от петстотин лири месечно. Адвокатите на Тони обясниха, че след като той вече няма работа на пълен работен ден, да се иска от него да плаща пълната ипотека плюс петстотин лири месечно за издръжка на сина му и бившата му съпруга щяло да е прекалено.
	Найджъл ми даде следното обяснение тогава:
	— Аз… ъъ… припомних им, че той има богата покровителка и че ние бихме могли да се заинатим и да го принудим да ти отстъпи собствеността върху къщата. Не че бихме имали особени шансове да спечелим такова дело, но… ъъ… долових, че не са предразположени да водят битки.
	Споразумението беше постигнато много скоро след това. Все така щяхме да имаме обща собственост върху къщата и да си разделим печалбата, ако тя бъдеше продадена някога, но Тони щеше да има грижата за пълната сума по ипотеката в добавка към хиляда лири месечна издръжка — която щеше да покрива основните ни нужди, но почти нищо повече.
	Ала аз и не исках повече. Всъщност непосредствено след изслушването централната ми мисъл (освен шока от спечеленото дело и от това, че си върнах Джак) беше, че с малко късмет може би никога вече нямаше да се наложи да прекарам време в компанията на Тони Хобс. Вярно, споразумяхме се за съвместно попечителство: той можеше да взема Джак за уикенда през седмица. Но пък обстоятелството, че щеше да бъде през идните уикенди в Сидни, обезсилваше до голяма степен условията на съвместното попечителство… макар Найджъл да бе уверен от адвокатите на Тони, че клиентът им редовно щял да се връща в Лондон, за да вижда сина си.
	Тони също лично ми го заяви в единствения разговор, който проведохме. Беше седмица след изслушването в деня, когато адвокатите ни се споразумяха Джак да бъде върнат при мен. „Предаването“, както го наричаше Найджъл Клап — израз, който ми създаваше асоциация с шпионски роман от времето на Студената война, но беше напълно подходящ. Предишната сутрин ми се бяха обадили от фирмата за пренасяне „Пикфорд Мувърс“ да ме информират, че ще пристигнат на другия ден в девет сутринта с доставка на мебелировка за детска стая от адрес на Албърт Бридж Роуд. По-късно същия ден Найджъл ми позвъни да ми каже, че се е чул с адвокатите на Тони, които го попитали дали ще съм си у дома около обед на другия ден, защото „тогава ще се извърши предаването“.
	— Казаха ли кой ще доведе Джак? — попитах.
	— Бавачката — отвърна той.
	Типично за Тони да остави на трета страна да му свърши мръсната работа, помислих си.
	— Кажете им, че ще очаквам Джак по обед.
	На следващата сутрин носачите пристигнаха с час по рано („Решихме, че няма да имаш нещо против, миличка“, каза ми шефът им.) До шейсет минути не само бяха разтоварили всичко, а бяха и сглобили креватчето на Джак, гардеробчето му и скрина в детската стая. Мебелите бяха придружени от няколко кашона с дрешки и бебешки атрибути. Прекарах сутринта да подредя всичко, да наглася отново висящите над креватчето цветни декоративни фигурки, да поставя повивалник върху скрина, да намеря място на стерилизатора за бебешки бутилки в кухнята и да разположа кошарката за игра в дневната. Докато вършех всичко това, започнах да изтривам до един спомените за къща без дете в нея.
	По обед на външната врата се позвъни. Дали бях притеснена? Бях, и още как. Не защото се тревожех как ще реагирам и дали емоционалността на събитието няма да ме срази. По-скоро, защото не бях вярвала, че този момент ще настъпи. А когато пред теб внезапно се изправи реалността, която си жадувал, особено ако е изглеждала отвъд сферата на възможното… кой не би изпитвал трепет в такъв миг?
	Отидох до вратата, като очаквах там да е застанала бавачката, довела сина ми. Ала когато отворих със замах, се озовах лице в лице с Тони. Примигнах от шока, после мигом погледнах надолу да се уверя, че Джак е с него. Беше. Синът ми бе удобно настанен в столчето за пренасяне с биберон в уста и стиснато в ръце гумено пате.
	— Здравей — каза тихо Тони.
	Кимнах му и забелязах, че имаше много уморен вид. Настана момент на продължителна неловкост, докато се гледахме един друг, без да знаем какво да си кажем.
	— Ами… — продума той накрая. — Реших, че трябва да го направя лично.
	— Ясно.
	— Обзалагам се, че не си очаквала аз да го доведа.
	— Тони — изрекох тихо, — опитвам се да мисля за теб възможно най-рядко. Но ти благодаря, че доведе Джак у дома.
	Протегнах ръка. Той се поколеба за кратко, после ми подаде столчето за пренасяне. Взех го. За част от секундата и двамата държахме столчето. После Тони го пусна. Внезапната тежест ме хвана неподготвена, но не оставих столчето на земята, не исках да пускам Джак. Погледнах надолу към него. Все така си смучеше биберона и стискаше яркожълтото пате, в неведение, че с един прост акт на размяна траекторията на живота му току-що се бе променила. А какъв щеше да е животът, който го очакваше, това все още не можеше да се предвиди. Беше сигурно само, че ще е различен от другия живот, който би имал.
	Отново настана неловко мълчание.
	— И така — заговорих накрая, — разбрах, че поне по един пункт адвокатите ни са постигнали споразумение и той е ти да контактуваш с Джак всеки втори уикенд. Така че вероятно ще трябва да те очаквам по-следващия петък.
	— Всъщност — отвърна той, като избегна погледа ми — другата сряда заминаваме за Австралия.
	Замълча — сякаш едва ли не очакваше да го попитам дали с Даян са успели да изгладят нещата помежду си след разкритията в съдебната зала за простъпките му в миналото. Или дали ще живеят в Сидни. Или дали проклетият роман напредва. Но аз не се канех да го питам нищо. Исках само да се махне. Така че казах:
	— Тогава, значи, няма да те очаквам по` следващия петък.
	— Ами да, така излиза.
	Поредното тягостно мълчание. После аз казах:
	— Когато отново си в Лондон, знаеш къде да ни намериш.
	— В Англия ли ще останеш? — попита той.
	— За момента нищо не съм решила. Но тъй като с теб носим обща родителска отговорност за сина ни, ти ще си сред първите, които ще узнаят.
	Тони погледна надолу към Джак. Примигна силно няколко пъти, сякаш щеше да заплаче. Но очите му останаха сухи и лицето му запази безизразност. Виждах го, че гледа ръката ми, с която държах столчето.
	— Май трябва да си вървя — каза, без да ме поглежда.
	— Да — отговорих, — май трябва.
	— Довиждане тогава.
	— Довиждане.
	Той погледна Джак, после отново мен. И каза:
	— Съжалявам.
	Изрече думата равно, безстрастно, едва ли не между другото. Признание за вина ли беше, или гузна съвест? Знак, че се разкайва за стореното? Или просто умореното извинение на човек, изгубил толкова много в опита си да спечели? Това беше класически момент от образа на Тони Хобс, проклетникът му. Енигматичен, затворен, емоционално задръстен, но намекващ за вътрешни рани. Извинение, което не беше извинение, но всъщност беше извинение. Точно каквото очаквах от човек, когото познавах така добре… и изобщо не познавах.
	Обърнах се и внесох Джак вътре. Затворих вратата зад нас. Сякаш по команда синът ми ревна. Наведох се, разкопчах ремъците, които го придържаха в столчето. Взех го на ръце. Но не го притиснах мигом към себе си и не се облях в сълзи на благодарност. Защото когато го извадих от столчето и го вдигнах до нивото на носа си, подуших издайническа миризма. Беше напълнил памперса.
	— Добре дошъл отново у дома — казах и го целунах по главичката. Но майчината ласка не го усмири. Искаше си смяна на памперса.
	Половин час по-късно, докато го хранех долу, телефонът иззвъня. Беше Санди от Бостън, искаше да се увери, че предаването се е осъществило. Не намери думи (рядко явление за нея), когато й казах, че Тони лично ми доведе Джак.
	— И наистина ли каза, че съжалява? — истински смаяна попита тя.
	— По своя си тромав начин.
	— Дали пък не иска да си проправи път обратно в живота ти?
	— До дни заминава с неговата лъскава госпожа за Сидни, така че не, едва ли му се мъти подобно нещо в главата. Всъщност изобщо нямам представа защо дойде, защо се извини, каква е била целта му… ако изобщо е имало цел. Знам едно: няма да го виждам дълго време, а това само може да ме радва.
	— Не може да очаква от теб да му простиш.
	— Не, но пък може да иска да му бъде простено. Защото всички това искаме, нали?
	— Остатъчна вина по повод татко ли долавям?
	— Да, правилно долавяш.
	— По този въпрос не е нужно да ме молиш за прошка. Онова, което ти казах в Лондон, все така е в сила: аз не те обвинявам. Големият въпрос тук е: ти можеш ли да си простиш? Нищо лошо не си направила. Но това можеш да си го решиш само ти сама. Също както Тони може да си реши, че е извършил нещо абсолютно нередно. И веднъж щом го реши, може би…
	— Какво? Неверникът ще се покръсти? Ще се покае открито за злините си? Та той е англичанин, за бога.
	Можех да добавя още: като някои пълни със самоомраза британци, той ненавижда нашето американско убеждение, че _с откритост, честност и песен в сърцето_ можем да се преродим и да творим добро. Тук животът е трагична бъркотия, в която някак си проправяш път. У дома животът също е трагична бъркотия, но искаме да убедим себе си, че още сме недовършен проект и че с времето ще сложим нещата в ред.
	— Е, още малко и няма да ти се налага да се разправяш с английските нрави — заключи тя.
	Това беше голямата надежда на Санди, беше я изказала гласно пред мен пет седмици по-рано, докато чакахме полета й на Хийтроу. Изслушването току-що бе свършило. Тони и групата му бяха си тръгнали бързешком, като Даян Декстър само дето не хукна по пътеката към вратата миг след като Трейнор прочете решението си. Тони я следваше плътно, а Лусинда Форд и адвокатът намериха момент да се ръкуват с Мейв и Найджъл, преди и те да излязат. Така в съдебната зала останахме само четиримата, все още в шок, все още опитващи се да проумеем факта, че решението беше в наша полза. Накрая Мейв наруши мълчанието. Докато събираше книжата си, тя каза:
	— Не си падам много по хазарта, но със сигурност не бих заложила на такъв резултат. Бога ми…
	Тя поклати глава и си позволи лека усмивка.
	Найджъл също започна да пълни куфарчето си с дебели папки с типичната си стеснителност и кротост. Изправих се и казах:
	— Нямам думи да благодаря на двама ви. Наистина ме спасихте от…
	Найджъл вдигна длан, сякаш да каже „Без емоционалности, моля“. Но в действителност изрече:
	— Радвам се за теб, Сали. Много се радвам.
	А Санди просто седеше на пейката с обляно в сълзи лице — моята едра, прекрасна, твърде непосредствена сестра, изливаща емоции за всички ни. Найджъл изглеждаше едновременно трогнат и смутен от такава ярка проява на чувства.
	Мейв ме докосна по ръката и каза:
	— Късмет имаш с такава сестра.
	— Знам — промълвих, твърде зашеметена от съдийското решение, за да знам как да реагирам. — Мисля, че сега е ред на едно питие за отпразнуване.
	— Много бих искала — отвърна Мейв, — но утре отново съм в съда, а изоставам с подготовката. Така че…
	— Господин Клап?
	— В пет имам подписване на договор по покупка на къща — обясни той.
	Така че просто си стиснахме ръцете, отново благодарих на Мейв, а на Найджъл казах, че ще очаквам обаждане от него, щом започнат преговорите с адвокатите на Тони за условията по развода.
	— Значи, искаш да продължиш да ме използваш? — попита той.
	— Че кого друг бих могла да използвам? — попитах и за пръв път в мое присъствие Найджъл Клап се усмихна.
	Когато той си тръгна, Санди заяви, че двете определено трябва да го отпразнуваме с питие… само че на летището, защото трябваше да хване самолета. Качихме се на метрото за Хийтроу, тя се чекира, а после пихме по чаша калпаво червено вино в бара на салона за заминаващи пътници. И тъкмо тогава Санди ме попита:
	— Е, кога ще си дойдете с Джак в Бостън?
	Едно по едно, отвърнах й тогава. А сега — когато тя отново повдигна въпроса в първия ми следобед заедно със сина ми — отговорът ми беше още по-неопределен.
	— Засега нищо не съм решила.
	— След всичко, което ти сториха, няма как да искаш да останеш.
	Искаше ми се да й кажа, че „те“, за които говореше, не бяха Англия или англичаните. Бяха просто двама души, които причиниха трагедия, като искаха нещо, което не можеха да имат.
	— За момента се въздържам от важни решения.
	— Но твоето място е в Щатите — настоя тя.
	— Нямам свое място някъде. Но пък стигнах до извода, че това никак не е лошо.
	— Да знаеш, че няма да понесеш още една влажна зима там — предупреди тя.
	— Понесох къде по-тежки неща напоследък.
	— Знаеш добре за какво говоря — искам те в Бостън.
	— А пък аз говоря за това, че всички варианти остават открити. За момента искам само да бъда със сина си и да изпитам нещо, което ми убягваше близо година: нормален живот.
	Тя помълча и отсече:
	— Не съществува такова нещо като нормален живот.
	Това беше преди няколко седмици. И макар да съм съгласна със Санди, че нормален живот не съществува, оттогава се опитвам да водя нещо, което се доближава до кротко и обикновено съществуване. Ставам, когато Джак се събуди. Грижа се да удовлетворя потребностите му. Общуваме си. Той седи в столчето или в кошарката си, докато аз работя. Ходим до супермаркета, до Хай стрийт. Откакто се прибра у дома, два пъти го поверявах на детегледачка за вечерта, за да идем на кино с Джулия. Иначе двамата нонстоп си правим компания. И ми харесва така — не само защото наваксвам за изгубеното време през последните месеци, а и защото двамата влизаме в рутинно ежедневие. Без съмнение ще дойде момент, когато рутинните задължения ще се променят. Но това е в бъдещето. Засега еднообразието на живота ни много ми допада.
	Особено сега, когато слънцето се показа.
	— Хайде на бас на пет лири, че утре няма да вали — казах на Джулия, когато си наля втора чаша вино.
	— Приемам — отвърна тя, — само че ще загубиш.
	— Искаш да кажеш, че си чула прогнозата за времето?
	— Не, не съм.
	— Как тогава си толкова сигурна, че ще вали?
	— Вроден песимизъм… за разлика от твоята типично американска позитивна настройка.
	— Аз съм от умерено изпълнените с надежди.
	— В Англия това те окачествява като непоправим оптимист.
	— Признавам се за виновна — казах. — Човек е такъв, какъвто е.
	И, разбира се, късно същата вечер започна да вали. Бях будна по това време покрай моя син, нощния терорист, хранех го с шише с биберон в кухнята. Изневиделица силен трясък на лятна гръмотевица възвести, че ще се излее голям порой. И пет минути по-късно се случи точно това. Истински тропически дъжд, който забарабани по прозорците толкова силно, че Джак бутна шишето настрани и с ококорени очички се втренчи в мокрите черни стъкла.
	— Няма нищо — успокоих го и го притиснах до себе си, — просто дъжд. И ще трябва да свикваме с него.
