	{img:voinik.jpg}
	В едно мъгливо утро Великата експедиция за откриването на хърколака започна да се събира на пристанището.
	Полковник Вест, прочутият ловец на дребен дивеч*, обяви пред вестникарите (на всички тях им се бе наложило да станат в три сутринта, за да го изпратят):
	[* В общи линии всичко, по-дребно от него и за предпочитане не по-високо от пищяла му до коляното.]
	— Никой не е съвсем сигурен как точно изглежда хърколакът и затова ще можем да обясним, след като го намерим. Някои разправят, че бил покрит със синя козина, други — че е склонен много да _киха_. Един човек, който мислеше, че го е видял, каза, че подсвирквал __шумно__ и търчал в кръгове. Лично аз смятам, че живее по дърветата и {m xx-large}маха{/m} с уши. Тъй или инак, тъкмо това ще установим ние.
	Експедицията несъмнено изглеждаше така, сякаш има твърдото намерение да открие нещо. Целият кей беше отрупан с мрежи, всевъзможни капани, въжета, самонадуващи се канута, парчета стара връв и грамадански щайги с тапиока, за която някои твърдяха, че е любимата храна на хърколака.
	Редом с полковник Вест стояха кинооператор, лекар, ботаник, водопроводчик, производител на ножици, точилар, един мъж на име Харис, когото много го биваше по френските глаголи, и още осемдесет и трима души. Каквото и да се извъдеше този хърколак, в експедицията все трябваше да има някой, който да може да го проследи, хване, да поприказва с него или да го замеря с нещо. И тъй, те отплаваха…


	Твърдяха, че свърталището на хърколака е сред исполинските гори от тапиока по горното течение на Амазонка, и полковник Вест поведе експедицията си нататък.
	{img:gora.jpg}
	Дни наред те се тътриха през {m large}мрачни и обвити с мъгла блата{/m}, гъмжащи от комари, и през непроходими джунгли, из които почти през цялото време се гонеха помежду си в кръгове. Хората, които срещаха, казваха: да, тъкмо по такива места се лови хърколак, а после отминаваха и тихичко се смееха под мустак.
	{img:goraa.jpg}
	След няколко седмици стигнаха точно до мястото, където Амазонка представляваше едно нищо и никакво си ручейче, а навсякъде край тях се извисяваха __ИСПОЛИНСКИТЕ__ дървета тапиока. И все пак от хърколака нямаше ни следа, а поне трима души вече бяха изчезнали. Сигурно хърколакът ги беше докопал.
	Харис биде сполетян от особено гаден потрес, когато настъпи алигатор. Още по-зле — когато се опита да го заговори, алигаторът не вдяваше от пукнат френски глагол.
	— {m xxx-large}Отказвам се{/m} — заяви полковник Вест, приседна на един пън и се {m large}изкиха{/m}. — {m xxx-large}Някой да има представа как изглежда хърколакът?{/m}
	Никой нямаше представа и всички насядаха и зачакаха нещо да се случи. След седмици наред тътрене из влажните гори от тапиока на всички им беше доста докривяло и повечето кихаха здраво.
	Един дребен мъж, който обикаляше и събираше нападала тапиока в чувал, излезе от гората и се спря да ги огледа.
	— Гледам, че сте хванали хърколак — рече той.
	— Нима? — видимо се стъписаха всички. — Но какво представлява той тогава?
	— Ами… — отвърна мъжът усмихнато — ние му викаме хърколак, обаче вие сигурно му казвате яка настинка.
	{img:uchen.jpg}
