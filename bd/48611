	Джек Лондон е роден през 1876 г. в Сан Франциско. Детските години на писателя преминават сред мизерията и нищетата на работническите квартали в калифорнийското градче Оукланд. Оттук започва неговият труден и необикновен живот. Той е вестникар и златотърсач, скитник и моряк, работник и фермер, революционер и писател.
	Израстването му като творец е описано в „Мартин Идън“ — роман, който би могъл да се нарече духовна автобиография на писателя. Един от основните проблеми в тази книга е проблемът за съдбата на човека на изкуството в буржоазното общество: преследването на успех и богатство опустошава и изгаря душата на твореца.
	Мрачното предсказание в този роман се превръща в действителност. През 1916 г. жизненият път на Джек Лондон прекъсва трагично. Но въпреки ранната си смърт писателят оставя богато литературно наследство. За по-малко от две десетилетия той написва деветнадесет романа, осемнадесет сборника с разкази и статии, три пиеси и още осем автобиографични и социологически книги.
	Първите произведения на Джек Лондон са разкази за Севера, за необикновените съдби и тежкия живот на хората сред ледената пустош на Аляска, за несломимия човешки дух. Морето, спортът, анималистичната тематика, животът и борбите на работническата класа в САЩ са другите основни тематични ядра в произведенията на Джек Лондон.
	Независимо от някои идейни противоречия и увлечения на писателя творчеството на Джек Лондон представлява продължение на демократичните и реалистичните традиции в американската литература. В него откриваме любовта към природата на Торо, демократизма и свободолюбието на Уолт Уитман и Марк Твен, влечението към морето на Купър и Мелвил. Джек Лондон продължава търсенията на Франк Норис и Стивън Крейн, които въвеждат социалната тема в американската литература. Но в едно отношение няма предшественици — той е първият американски писател, който вижда в литературата средство за преобразуване на света.
